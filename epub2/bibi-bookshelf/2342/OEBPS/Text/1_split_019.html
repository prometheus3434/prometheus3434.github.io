<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_16"><br class="calibre2" />
  XVI</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Haydutlar trajedisi ancak şubat ayında, Kaçalinski alayının kısa bir molası sırasında oynandı. Isırıcı soğuklarda, zorlu kar fırtınalarında uzun yürüyüşler, gittikçe ısınacak bir gece yerine, uğursuz bir yangın kızıllığı bulutların altına yayılırken, kar altında yatan stepte donmuş elleri bacakları ısıtmak için bir parça odunun bulunmayışı, günlerce süren muharebeler, sabahın erken saatlerinde verilen alârmlar, Kazaklarla sert muharebelere tutuşma... Artık bütün bunlar geçmişte kalmıştı.</p>

  <p class="normal">Mamontof, mevcutları onda bire inen alaylarının kalıntılarıyla Don ırmağının çok ötesine püskürtülmüştü. Mamontof’un ordusu eriyordu. Don Ordusunun göz bebeği olan on bin eri Çaritsin’e karşı yaptığı üç taarruz sırasında boşu boşuna telef ettirmişti. Artık ona kimse itimat etmiyordu.</p>

  <p class="normal">Kaçalinski alayı muharebe etmeden barışsever büyük bir Kazak köyünü işgal etmişti. Erler cesaretlendiler. Karınları doymuş, sıcak bir yerde uyumuşlardı. Bahar yaklaşıyordu ve kim bilir belki de bu uzun savaşın sonu da gelirdi?</p>

  <p class="normal">Altı haftalık zahmetli sefer Daşa’nın enerjisini tüketmişti; daha sonraya bıraktıkları temsili oynamak aklının ucundan bile geçmiyordu. Tiyatro malzemesi kaybolmuştu. Tiyatro kolunun birçok aktörü yaralanmış, hatta piyesin metni kaybolmuştu. Daşa, İvan İliç’le birkaç gece de olsa baş başa geçirmek, konuşmadan düşünmek, kocasının yanında olmak, sadece fırının altındaki cırcırböceklerinin sükûneti bozduğu gece karanlığında dinlenmek istiyordu.</p>

  <p class="normal">Çamaşırları yıkamak, yamamak, İvan İliç’in çuha çizmelerini tamir etmek gerekiyordu. Tuvaletine de biraz özen göstermek zorundaydı; çünkü o güne kadar kocası, çevresindeki herkes, hatta bizzat kendisi bir kadın olduğunu unutmuştu.</p>

  <p class="normal">İlk akşam Daşa ile Agripin banyodan dönüyorlardı. Buz tutmuş su birikintilerinin üzerinden yürüyor, hafif bir rüzgâr banyoda kızaran yanaklarını serinletiyordu: Ne zevk!</p>

  <p class="normal">Eve gelip semaveri yaktılar, akşam yemeği için sofrayı hazırladılar. İvan İliç ile İvan Gora da banyodan döndüler. Dördü masaya oturdular.</p>

  <p class="normal">Erkekler rahat nefes almışlardı: Lahana çorbası o kadar güzel kokuyor, semaver öylesine iştah açıcı bir çay kokusu yayıyordu ki İvan Gora:</p>

  <p class="normal">— İvan İliç, dedi, bu istirahati adamakıllı hakettik.</p>

  <p class="normal">Ama Daşa dinlenmeye vakit bulamadı. Ertesi gün İvan İliç’in geleceği saatten az önce Anisya bir kitapla geldi: Şiller.</p>

  <p class="normal">Anisya ciddi, ihtiyatlıydı. Dalgın gözlerini kaldırarak:</p>

  <p class="normal">— Hüzün içimi kemiriyor, Daria Dimitrievna, dedi. Belki de benim talihim bu... Ötekiler saf saf yaşıyorlar... Bense, yabancı, herkesten ayrıyım... Daha küçücükken fark etmişlerdi bunu... Çok genç evlendim, hemen ardından çocuklarım oldu... Sonra başıma gelen felâketi biliyorsunuz... Yirmi dört yaşındayım Daria Dimitrievna. Savaş bitince nereye gideceğim? Bir çiftlikte köylünün biriyle mi yaşayacağım? Issız stebe mi bakacağım? Başımdan geçen bunca olaydan, işittiğim bunca şeyden sonra başka bir hayat gerek...</p>

  <p class="normal">Kaputunun altında göğsü kabardı, gözleri yarı kapandı.</p>

  <p class="normal">— Bu kitabı baştan sona okudum. Muharebeler sırasında yanımdan ayırmadım... Evet, kültürden, öğrenimden yana yoksunum. Ama bütün bu eksiklikler giderilebilir... Daria Dimitrievna, içimde çeşitli seslerin konuştuğunu hissediyorum... Kendimi hiç tanımıyorum, fakat başkalarını tanıyorum... Örneğin şu kontes Ameli üzerine söyleyebileceğim şeyleri düşündüğüm zaman gözyaşları nefesimi kesiyor.. Sanki Ameli kitabın arasından canlı çıkacak... Şarigin zavallısı da kaç kereler söylemişti bunu bana... Daria Dimitrievna bugün bir yer bulduk: Üç yüz kişiyi alabilecek bir okul... Dülgerlerimiz var, tahta buluruz, bez buluruz... Neden Haydutları temsil etmeyelim? Rollerimizi biliyoruz. Bugün arkadaşlar da aynı şeyden bahsediyorlardı. Biraz oyalanıp dinlenmek ne kadar iyi olurdu...</p>

  <p class="normal">İvan İliç eve döndüğünde haberi alınca çok memnun oldu:</p>

  <p class="normal">— Fevkalâde fikir! dedi. Burada sekiz gün kalacağız... Bizim çocuklar için çok mükemmel bir bayram olacak!..</p>

  <p class="normal">Şu İvan İliç ne şaşkınlık uyandıran bir adamdı! Hiçbir şey onun yaşama sevincine gölge düşüremezdi. Daşa onun yanında bulunduğundan beri mutluluğa doğru dolu dizgin gidiyordu... Tıpkı çok eskiden göğü masmavi, rüzgârı serin bir haziran ayı, bembeyaz bir gemide olduğu gibi...</p>

  <p class="normal">Böylece Daşa, karanlıkta sevgilisinin kalp atışlarını dinleme zevkine eremedi. Hatta ihtiyatla sokulup, tıpkı bir kedinin kadife gibi ayaklarıyla yaptığı gibi dokunacak, öz düşüncelerine eğilecek zamanı bulamadı... Bununla birlikte İvan İliç’in gizli bir şeyi mi vardı? Zaten olsa da Daşa ne yapabilirdi ki? İvan İliç özentisiz, mert, cömert bir adamdı. Nesi varsa elinden alabilirsiniz, bir kıymığını bile bırakmadan kendisine... Ve rüzgârın ve soğuğun esmerleştirdiği yüzü ise güneş kadar saftır... Ah, Daşa’nın karnında, narin vücudunda körpe karanlıklarından yeni bir hayat yeşerseydi, canından can çıksaydı işler daha bir başka olacaktı...</p>

  <p class="normal">Tiyatro kolu provalara başladı. Ne işkence! Daşa sessiz sessiz ağlıyordu. Sanatkârlar birbirlerinin yüzlerine bakmaya cesaret edemiyorlardı. Herkesin yüzü daha bir kaba, daha bir sert olmuş, sesleri daha bir boğuklaşmıştı...</p>

  <p class="normal">Sapojkof yardımlarına koştu. Genel olarak tiyatronun kaynağı üzerine bir konferans verdi. Tiyatronun bazı kuşlar ve örneğin tilki gibi bazı hayvanlarda var olduğunu gösterdi. Dişi tilki-bir fare yakaladığı zaman küçük tilkilerine gerçek bir temsil gösterir: Havaya sıçrar, sırtüstü yatar, arka ayaklarının üzerinde yürür, kuyruğunu döndürür...</p>

  <p class="normal">Tiyatro kolunun cesareti arttı, çalışma giderek yoluna girdi. Okulda bir kerevet yapıldı, bezler boyandı. Erimiş yağın yakıldığı bir sıra kandil sahne ışığı olarak kullanıldı. Yolda kaybolmuş olan elbiselerle redingotlar –hatta İvan İliç’in yolcu bir avukattan savaş salması olarak aldırttığı elbiseler de dahil– ağırlık kollarındaki erlerde bulundu...</p>

  <p class="normal">Nihayet büyük gün geldi: Güneş batarken, kır bir topçu atına binmiş olan bir er (İvan İliç’in buluşuydu bu) köyü dolaştı. Atlı er önce boru çalıyor, sonra da:</p>

  <p class="normal">— Vatandaşlar, ırkdaşlar, diye bağırıyordu. Şiller’in Haydutlar piyesinin temsili biraz sonra başlayacaktır...</p>

  <p class="normal">Bütün köy koştu. Okulun merdivenleri ile sahanlığına hücum ettiler; insanlar sıkış tepiş, gözleri yuvalarından fırlamış, düğmeleri kopmuş, başlarından boneleri düşmüş olarak salona atılıyorlardı... Salona girmeye muvaffak olamayanlar uzun süre acıya dayanamadılar. İncecik bir ay, bahardan önceki uçsuz bucaksız gökte, köyün üzerinde kayıyordu.</p>

  <p class="normal">Okulun önünde akordeonlar çalıyordu. Kızıl askerler, az önce barış sağladıkları Kazak kadınlarını, en çok sevdikleri şarkılarını söyleyerek şaşkına çeviriyorlardı.</p>

  <p class="normal">“Geceyarısı gökyüzünden bir melek geçiyordu...”</p>

  <p class="normal">Tanışmalar gırla gidiyor, sonra sıra tatlı sözlere geliyordu.</p>

  <p class="normal">“Gözler okşar, dudaklar öper...”</p>

  <p class="normal">Ya da,</p>

  <p class="normal">“Bir asker için evlenmek, aksırmak demek değildir; beklemesini bilir o.”</p>

  <p class="normal">Başlangıçta seyirciler, örneğin papaz cüppesine bürünmüş, kenevir saçlı sakallı bir ihtiyar kılığının içinde kızıl er Vanin’i tanıyınca gülmekten kırılıyorlardı.</p>

  <p class="normal">— Vallahi o! diye bağırıyorlardı. Haydi Vanin, korkma, vur...</p>

  <p class="normal">Çift kuyruklu bir elbise giymiş, ayaklarında kadın çorabı, dişleri meydanda, gözleri şaşı kulisten çıkıp, bir yılan gibi ıslık çalarcasına:</p>

  <p class="normal">— Baba, benim, oğlun, sadık oğlun Franz, dediği zaman seyirciler Kuzma Kuzmiç’i hemen tanıdılar ve kahkahayı bastılar.</p>

  <p class="normal">Daşa kuliste ellerini şakaklarına dayamış Sapojkof’a:</p>

  <p class="normal">— Bitti her şey, acı bir başarısızlığa uğradık. Bekliyordum bunu zaten, dedi.</p>

  <p class="normal">Ama sanatçılar salona hâkim olan neşeli havadan yararlandılar. Seyirciler bütün oyuncuları tanıdıktan sonra piyesi dinlemeye başladılar. Latugin, sakalı koyun yününden yapılmış, kaşları mubalağalı bir şekilde çizilmiş yüzünü aşağıdan aydınlatan, dumanı tüten kandillere sokuldu. Yumruklarını göğsünün üzerinde sıkarak (Latugin’i gülünç bir kılığa sokan avukatın redingotunun bütün dikişleri patladı) güçlü bir sesle:</p>

  <p class="normal">— Ah, diye bağırdı, bütün tabiatı, yeri, göğü okyanusları başkaldırmaya çağırabilsem, sonra da rezil sırtlanlar ırkına karşı savaşmak için gidebilseydim...</p>

  <p class="normal">Seyirciler tüm sustu: Piyesin nereye yöneldiğini anlamışlardı.</p>

  <p class="normal">Dekorlar değiştirilmedi, aksesuarın yeri bile değiştirilmedi. Her tablonun başlangıcından önce Sergey Sergeyeviç Sapajkof perdenin aralığından başını çıkarıyor, herkesin bilmediğini bilen bir insan gibi gülümsüyordu.</p>

  <p class="normal">— Üçüncü sahne, dedi. Gözünüzde Moor kontunun muhteşem konağını ve bu konakta güzel Ameli’nin dairesini canlandırın. Açık pencereden çiçek kokuları gelmektedir...</p>

  <p class="normal">Kandillerle aydınlanan Sapojkof’un yüzü kayboldu. Perde açıldı. O andan itibaren hiç kimse, geniş elbiseli, göğsünde çapraz bağlamış atkılı, yanakları alev alev yanan, saçları bukleli, iri gözlü bu güzel kadını, ikinci bölükten Anisya Nazorova ile bir tutmayı düşünmedi.</p>

  <p class="normal">Ahenkli, kalın, fakat gittikçe tonu alçalan sesiyle başladı konuşmaya Anisya, Franz’ı kovarken küçücük yumruğunu masaya vurdu.</p>

  <p class="normal">— Defol, sefil!..</p>

  <p class="normal">Ve piyes, kış geceleri büyükbabanın anlatıp, çocukların fırının üzerinden sarkarak dinledikleri şahane masallar gibi devam etti...</p>

  <p class="normal">Kuzma Kuzmiç’in, Amerili’nin yüzüne vurduğu sahneden ödü patlıyordu. Anisya düşünceli bir kız görünmesine rağmen bir kızıl asker kadar ağır elliydi.</p>

  <p class="normal">Kuzma Kuzmiç:</p>

  <p class="normal">— Yavaş, diye fısıldadı.</p>

  <p class="normal">Ama Anisya, bütün iştahıyla cevabı yapıştırdı:</p>

  <p class="normal">— Seni gidi küstah iftiracı!</p>

  <p class="normal">Sonra hız alarak, bütün gücü elinde toplanmış gibi olanca hızıyla vurdu: Kuzma Kuzmiç kulise yuvarlandı. Ama kimseler gülmedi. Salondan sesler yükseliyordu:</p>

  <p class="normal">— Oh olsun!..</p>

  <p class="normal">Ve seyirciler alkışlıyordu. Herkes Anisya’nın tam da böyle vurmasını istemiş olacaktı.</p>

  <p class="normal">Bunun üzerine Ameli kolyesini çıkarıp yere attı ve çiğnedi:</p>

  <p class="normal">— Gümüş, altın mücevherler takan ünlü kişiler, zenginler, hepinize lanetler! Göz kamaştırıcı ziyafetlerle oyalanın! Zevkin yumuşacık yatağında vücudunuzu dinlendirin! Karl! Karl! Sana lâyık bir insan olacağım...</p>

  <p class="normal">Hemen arkasından perdeyi çeken Sergey Sergeyeviç:</p>

  <p class="normal">— Perde arası! dedi.</p>

  <p class="normal">Kuliste Anisya Daşa’nın yanına sokuldu, kucakladı, başını göğsüne dayadı. Bütün vücudu titreyerek:</p>

  <p class="normal">— Kompliman yapma bana Daria Dimitrievna, hayır yapma.</p>

  <p class="normal">Temsil kendiliğinden kolayca devam etti. Birinci perde esnasında aktörler kan ter içinde kalmışlardı; başlangıçta gerilen adaleleri yumuşamış, titrek sesleri normal halini almıştı. Ondan sonra da Sergey Sergeyeviç’in fısıldadıklarını ister duysunlar, ister duymasınlar pek önemli değildi. Hiç sıkılmadan içlerinden geldiği gibi konuşuyorlardı; hatta Şiller’den de öteye gitmişlerdi. Herhalde dinleyiciler tarafından daha iyi anlaşılmışlardı.</p>

  <p class="normal">Seyirciler çok memnunu. Ön sırada komiserin yanında oturan Telegin birçok defalar ağlayacak duruma geldiğini fark etti. Daha bir katı yürekli görünen İvan Gora, bir askeri harekât başarıyla sona erdiği zaman olduğu gibi gürültüyle burnunu çekip duruyordu.</p>

  <p class="normal">Sanatkârlar çok memnundular: Canları soyunmak, makyajlarını bozmak istemiyordu. Nasıl da zevkle yeniden başlarlardı bir fırsat daha çıksa! Ama bütün köyde horozlar ötmeye başlamıştı.</p>

  <p class="normal">Eğlence sona eriyordu. Şarkılar ve akordeon sesleri yatışmış, sadece orada burada kapanan kapıların sesi duyuluyordu. Horozlar da ötmez olmuşlardı. Köy uyuyordu. Anisya sokakta yavaş yavaş yürüyordu. Yanında da kaputunu omuzuna atmış olan Latugin yürüyordu. Hâlâ terliydi.</p>

  <p class="normal">— Evet, Anisya çok acayip... Kabuğunun, küçük kabuğunun içine çekilmişsin, ben de seni ortasında görüyorum... Her günkü kelimeler uygun düşmez burada, hem sonra o sözleri sana söyleyecek arzum yok...</p>

  <p class="normal">Uzaklarda stebin karanlıklarla kucaklaştığı yerdeki köyün sınırına doğru yürüyorlardı. Hilal şeklindeki ay simsiyah göğün en tepesine yükselmişti. Ama Anisya’nın gözlerinin önünde hep sahne kandilleri yanıyor ve ötesindeki yüzlerce nefesin ısıttığı karanlıklarda sözleri çınlıyordu. Karanlıklardan ona doğru heyecanlı iç çekişler, duyulmadık, anlaşılmayan bir şeylerin yayıldığı güç geliyordu: Kadın büyüsü. Latugin’i dinlemek hoşuna gidiyordu...</p>

  <p class="normal">— Nelerini gördüm ben, sevgilim... Cehenneme kadar yolu var hepsinin! Ama böylesini görmedim... Ah! Tutuldum, istersen dinle beni...</p>

  <p class="normal">Latugin durdu. Anisya da durdu. Latugin genç kadını kollarına aldı, kaputu omuzlarından kaydı ve karın üzerine düştü. Uzun uzun, güçlü güçlü soğuk dudaklarından öptü. Sonra, yanakları kızaran ve kayıtsız görünen yüzüne daha iyi bakmak için geri çekildi biraz. Anisya ona bakmıyordu; makyajlı gözleri ayı seyrediyordu hayranlıkla.</p>

  <p class="normal">Anisya:</p>

  <p class="normal">— İşte benim azabım! dedi. Ah! Hem sonra...</p>

  <p class="normal">Latugin kaputunu aldı. Yürümeye başladılar.</p>

  <p class="ortayaz">***</p>

  <p class="normal">O gece Daşa da uyumadı. Yastığının üzerine dirseğini dayamış:</p>

  <p class="normal">— Şimdilik bunun imkânsız olduğunu anlıyorum, diyordu. Ama, dinle: Anisya var, Latugin var, Kuzma Kuzmiç var. Ne kabiliyet: Gerçek bir İago... Otello’yu sahneye koyarız... Grubumuzu tamamlarız. Yarın alaya emir ver... Göreceksin, tümende de, kolorduda da oynayacağız... Ama her şeyden önce dekorları saklamamız gerek... Komisere söyle, dekorlar için araba ayırsın... Seyirciler nasıl da dinliyordu! Bana öyle geldi ki seyirciler sanki sanatı emen bir süngerdiler...</p>

  <p class="normal">İvan İliç:</p>

  <p class="normal">— Haklısın, diye karşılık verdi, haklısın.</p>

  <p class="normal">Ellerini arkasına koyarak, odanın içinde dolaşıyordu. Kemerini çözmüştü, ama ceketi üzerindeydi. Ayaklarında Daşa’nın bir Kazak kadınından satın aldığı kumaş terlikler vardı. Her defasında masanın üzerine konmuş olan kandilin fitilini iri gövdesiyle maskeliyor, bu da nedenini anlamadığı halde Daşa’nın canını sıkıyordu. İvan İliç pencereye varınca dönüyor ve mumun küçük alevi bronz gibi esmerleşmiş, güleç, sert yüzünü aydınlatıyor, Daşa’nın kalbi endişeyle çarpıyordu.</p>

  <p class="normal">— Haklısın... Rus halkı tiyatroyu sever... Sanata karşı dayanılmaz bir eğilimi vardır. Sanata ihtiyacı var, sanata susamış... Düşün bir kere: Durmadan devam eden altı haftalık bir savaş. Adamlar tükendi. Bir deri bir kemik kaldılar. Köpek olsaydı geberirdi bu koşullar altında... Peki Şiller’in ne işi var bu arada? Ama gördük işte, sanki Moskova Sanat Tiyatrosunun prömiyerindeydik. Sonra Anisya’yı al ele... Aklım durdu: Anadan doğma sanatçı bu kadın... Neydi o hareketlerindeki zarafet, soyluluk! Neydi o tutku! Üstelik güzel de!</p>

  <p class="normal">Yeniden ışığı maskeledi. Kollarını sallıyordu.</p>

  <p class="normal">Daşa:</p>

  <p class="normal">— İvan, dedi, biraz duramaz mısın?</p>

  <p class="normal">İvan’ın uzun zamandır işitmediği bir öfke vardı Daşa’nın sesinde. Daşa yastığa dirseğini dayamış, karanlık gözlerle İvan İliç’e bakıyordu. İvan İliç hemen durdu, yatağa sokuldu, kenarına oturdu. Gözü yılmıştı, saklamıyordu da bunu. Daşa da oturdu:</p>

  <p class="normal">— İvan, dedi, sana çoktandır bir soru sormak istiyordum.</p>

  <p class="normal">Sert bir hareketle parmaklarını gözlerinin üzerine sürdü.</p>

  <p class="normal">— Benim için çok güç bir şey, ama artık dayanamayacağım...</p>

  <p class="normal">Daşa, İvan İliç’in yüzünden bu sorunun ne olduğunu fark ettiğini anladı. Ama gene de sordu soruyu, çünkü içinden belki bin defa tekrarlamıştı bu soruyu.</p>

  <p class="normal">— İvan, gerçekten beni artık bir kadın olarak saymıyor musun?</p>

  <p class="normal">İvan İliç’in omuzları kalktı, anlaşılmaz bir şeyler mırıldandı, başını ellerinin arasına aldı. Daşa bakışlarıyla İvan İliç’i delip geçiyordu; hâlâ bir umudu vardı... Ama İvan İliç belki de cevap verecekt!</p>

  <p class="normal">— Daşa, Daşa... bu noktada anlaşamıyor muyuz?.. Soylu kişi olmak gerek ne de olsa...</p>

  <p class="normal">— Soylu kişi mi? (işte cevap!..)</p>

  <p class="normal">— Seni çok seviyorum, Daşa... Benden nefret edebilirsin... Nedenini bilmiyorsam da... Nasıl desem, organik bir iğrenme gibi bir şey... Çok iyi anlıyorum bunu... Ölünceye kadar seveceğim seni. İnan bana, acı çeksem de çekmesem de çok az önemli bu... Kalbim benimle kaldığı gibi sende benimle kalacaksın... Sakin bir hayat sür, mutlu ol...</p>

  <p class="normal">Daşa başını sallayarak dinliyordu. İvan İliç daha güçle devam etti:</p>

  <p class="normal">— Nedendir bilmiyorum, hep küçücük ayaklarını düşündüm: Mutluluğu aramak için bu küçücük ayaklar ne kadar da çok yürüdü, hem de boşu boşuna...</p>

  <p class="normal">Daşa yorganının altından zayıf bacaklarını çıkardı, toprak döşemeye atladı, masaya koştu ve mumu üfledi.</p>

  <p class="ortayaz">***</p>

  <p class="normal">Agripin’le temsilden dönen İvan Gora, küçük bir mum yakmış, gündüz biriken evrakı inceledi. Alışıktı buna: Atmadan önce her şeyi yerli yerine koyardı. Agripin ise paltosunu, bonesini çıkarmadan bir kenara, kapının yanındaki sıraya oturmuştu.</p>

  <p class="normal">İvan Gora ensesini kaşıyıp esneyerek:</p>

  <p class="normal">— Sen de güzel oynadın, dedi. Ne anlattın pek iyi anlayamadım doğrusu, rolün çok küçüktü... Ama Anisya, Anisya!</p>

  <p class="normal">Burnu muma doğru eğildi, gülümseyerek kâğıtlara bakıyordu.</p>

  <p class="normal">— Belki de, nasıl diyorsunuz, kıçını biraz fazla sallıyordu: Erkeklerin peşinden koştuğunu hissediyor... Biraz bu var Anisya’da... Evlendirmek gerek onu, evet, evlendirmek gerek... Ya sen ne dersin? Devrimin yaptığı ilk evlendirme bu olmayacak ki... Bütün programımız bununla dolu...Halkımız kaba değildir, asla... Son derece uygundur. Ama durmadan savaşıyoruz... Ah, biraz daha iyi gereçlenseydik!.. Ah! Al oku...</p>

  <p class="normal">Kâğıtlardan birini açtı.</p>

  <p class="normal">— Çıplak ellerimizle bir tank geçirdik ele... Buna barbarlık derler düpedüz! Bir oğlum olsaydı, kızgın demirle karnına dövme yapardım: Unutma, derdim, mutluluğunu kime borçlu olduğunu, vahşi otların arasında kemikleri çürüyenleri unutma...</p>

  <p class="normal">Agripin sırtını duvara dayamış, gözleri, dudakları kapalı başına gelenleri hatırlıyordu... Gece stepte İvan Gora’nın nefes almadan, kıpırdamadan yatışını hatırladı. O zaman Agripin için sağ kalıp kalmamasının pek bir önemi yoktu: Tüfeğinde sonuncu tek mermi kalmıştı... Ötekilere gitmek istememişti. İmkânı yok, o gece onu bırakamazdı... O zaman o da ölse daha iyi olurdu: Onun da kemikleri stepte çürüyecekti...</p>

  <p class="normal">— Neden yatmıyorsun Gapa?</p>

  <p class="normal">İvan Gora eliyle ışığı maskeleyerek karısına dikkatle baktı. Agripin’in gözlerinden yaşlar akıyordu. Uzun kirpiklerinden bol bol süzülüyordu gözyaşları; siyah kaşları kalkıktı... İvan Gora kâğıtları toparladı, evrak çantasına soktu. Agripin’e sokulup önüne çömelerek oturdu.</p>

  <p class="normal">— N’oldu gene sana, küçük budala?.. Yorgun musun yoksa?</p>

  <p class="normal">— Kızgın demirle dağla onu, çürüyen kemiklerden bahset ona...</p>

  <p class="normal">— Ne diyorsun sen Gapa?</p>

  <p class="normal">Agripin çocuksu, umutsuz bir sesle karşılık verdi:</p>

  <p class="normal">— İki aylık hamileyim... Sen hiçbir şeyin farkında değilsin. Yalnız bir şey biliyorsun: O da Anisya, Anisya</p>

  <p class="normal">İvan Gora, Agripin’in ayaklarının dibine, yere oturdu. Sadece ağzı, koca bebeğin ağzı gibi aralandı...</p>

  <p class="normal">Sahi mi Gapa?.. Bu ne büyük mutluluk Gapa!.. Hamilesin demek? Sahi mi? Oh, sevgilim, benim küçücük sevgili Gapa’m...</p>

  <p class="normal">İvan Gora bunları söyleyince Agripin kendine geldi, ama bu defa daha bir kadınsı sesle:</p>

  <p class="normal">— Defol, dedi, görmek istemiyorum seni...</p>

  <p class="normal">Kocasına doğru eğildi, kollarını boynuna doladı, hıçkırarak kendine doğru çekti, ağlaması gittikçe hafifliyordu.</p>

  <p class="ortayaz">***</p>

  <p class="normal">Ataman Krasnof’un Çaritsin önlerinde üçüncü bozgunu tüm güney cephesinde yeniden faaliyete geçilmesini kışkırtmış oldu. Üç ordu –Sekizinci, Dokuzuncu ve Onuncu ordular– Don ve Donetz bölgelerini tehdit ediyordu. Anlaşıldığına göre başkaldıran Kazaklar savunmaktan vazgeçiyor, güvercinlerin pisledikleri ambarlara eyerlerini asıyor, tüfeklerini yağlı bezlere sarıp toprağın altına gömüyorlardı. Bolşeviklerle yaşanamayacağını hangi şeytan söylemişti?</p>

  <p class="normal">Toprak hep aynı topraktı; ilkbahar güneşinde çırılçıplak tepelerin üzerinde buram buram tüten aynı topraktı. Ekiciler araba kollarını saklamışlar. Atların hamutunu, öküzlerin boyunduruğunu taktın mı tamam.</p>

  <p class="normal">Başkomutan Serpukof taarruzun çabuklaştırılması üzerinde ısrar ediyordu. Kendisi tarafından hazırlanan ve kusurlu olan başlangıç planı biraz değiştirilmişti: Kızıl ordular yol üzerinde toplanıyorlardı: Güneydoğuya, Don üzerine yürüyecek yerde, kar fırtınaları nedeniyle geçilemeyen yollardan vazgeçmek zorunda kaldıklarını görmüş, Donetz’e doğru dönmüşlerdi. Ama çok geçti artık: Devrimin büyük yolu –Donetzproletarya havzası– kuvvetli bir şekilde kilitlenmişti. İki ay aynı yerde tepinme sırasında Donetz havzasına giren May-Mayevski tümeni, Onbirinci kızıl ordunun Astragan kumlarında kayboluşundan sonra, Kuzey Kafkasya’da güçlü gönüllü birlikleriyle tamamlanmıştı. Donetz ırmağının sağ sahili üzerinde şimdi May-Mayevski, Pokrovski ve Şukuro’nun komuta ettiği elli bin kişilik seçkin bir beyaz ordu yerleşmişti.</p>

  <p class="normal">İlkbahar birden geldi. Kızgın ışıklı güneşin altında karlar birden eridi. Bütün sel çukurları masmavi sularla doluyor, Donetz yükselip taşıyordu. Bu bölgede demiryolları meridyen düzlemini izler, yol diye bir şey yoktur, her şey çamura saplanır kalır. Çamura batan ağırlık kolları birliklerinden ayrı düşer. Bütün bu haller birliklerin toplanmasını engelleyip geciktiriyordu. Donetz ırmağı üzerindeki geçit noktaları beyazlar tarafından tutulmuştu. Taarruz uzun süreli bir muharebe haline dönüşüyordu.</p>

  <p class="normal">Tam o sırada, geride, yola geldiği zannedilen Veşenskaya Kazak köyünde, Denikin’in ajanları tarafından örgütlenen kanlı ve direngen ani bir başkaldırma patlak verdi. Beyaz uçaklar köye kışkırtıcılar, para ve silâh atıyordu.</p>

  <p class="normal">Sadece sol kanattaki Onuncu Ordu, başkomutanının emrine aykırı hareket etmeyerek büyük demiryolu boyunca, Krasnof’un birliklerinden arta kalanları püskürtüp kökünü kazıyarak güneye doğru ilerliyordu.</p>

  <p class="normal">Onuncu Ordu mahvına doğru gidiyordu.</p>

  <p class="ortayaz">***</p>

  <p class="normal">Öğleye doğru, güzel kokulu hafif ve serin bir rüzgârın estiği stebe güçlükle bakılıyordu. Göz kamaştıran güneş, su birikintilerine, ırmaklarla, göllerde alev alev parıldıyordu. Kuş sürüleri kanat çırparak pırıl pırıl mavi gökten geçiyorlardı. Üçgen şeklindeki leylek sürüleri boru seslerini andıran çığlıklarıyla uçuyorlardı.</p>

  <p class="normal">Vagonun basamağı üzerinden, baş geriye atılarak kuşlar gözle izleniyordu... Nereye gidiyorsunuz özgür kuşlar?.. Ukrayna’daki, Polesi’deki, Volini’deki, hatta daha uzaklarda, Almanya’da, Ren ötesinde eski yuvalarınızı bulmaya gidiyorsunuz... Hey, leylekler, bizden selam götürün mert insanlara! Bizden bahsedin onlara, kırmızı tek bacaklarınızın üzerinde kıpırdamadan durduğunuz damların üzerinden, Sovyet Rusyasının üzerinden nasıl uçtuğunuzu, neler gördüğünüzü anlatın: Buzların çözülüşünü, yükselip taşan, her tarafları kaplayan ilkbahar su baskınlarını anlatın; hiçbir yerde, hiçbir zaman bu derece sert, yüklü olaylarla dolu, pek korkunç bir ilkbahar görülmemiştir...</p>

  <p class="normal">Güneş ve rüzgârın etkisiyle esmerleşen Daşa, Agripin ile Anisya, sık sık vagonun sahanlığında buluşuyorlardı. Tren güneye doğru gidiyor ve ilkbahar da onlara karşı çıkıyordu. Muharipler sadece, yakalarını açtıkları ceketlerini giyiyorlardı. Bazen ilerde, ufkun ötesinde top sesleriyle makineli tüfek sesleri duyuluyordu: Bu sesler köylerden sonra Kazak haydutlarını atan Onuncu Ordunun öncü birliklerinden geliyordu.</p>

  <p class="normal">Velikokniyajeskaya Kazak köyü zahmetsizce ele geçirildi. Köyü biraz geçtikten sonra Kaçalinski alayı Maniç kenarında trenden indi ve mevzilere yerleşti.</p>

  <p class="normal">İlkbaharda sular altında kalan sazların üzerinden bulanık sularını akıtan Maniç ırmağının bulunduğu Salsk stepleri ıssız, çarşaf gibi bir denizi andıran yemyeşil bir düzlüktür. Bundan önceki yüzyıllarda, burada, Maniç ırmağının bir kıyısından öteki kıyısına oklar uçuşurdu. Asya’dan gelen göçebeler Got’lara, İskit’lere karşı dövüşürlerdi. Hunlar burada, yurdu Kuzey Kafkasya’ya kadar işgal edip taş taş üzerinde bırakmamışlardı. Kalmuklar da burada, kıl çadırlarının önünde oturup yiğit Manas’ın efsanelere yakışır zaferlerinin hikâyelerini dinlerdi. İlkbaharda bu stepler bitkiden yana çok zengin olurdu. Susuzluğunu giderip kana kana su içen toprak bir an önce ot ve çiçeklerle örtünmek için acele ederdi; nemli akşam karanlıkları çökerken Karadenize doğru ufuk çizgisi kızarırdı. Sayısız yıldızlar ufka kadar alev alev ışıldardı. Bir İran kalkanını andıran kızgın güneş Hazer Denizinin ötesinden yükselirdi.</p>

  <p class="normal">Kaçalinski alayının karargâhı bu çölün tek oturulabilir yerine yerleşmişti: Terk edilmiş bir at parkında, sazla örtülü bir kulübe. Düşman yakınlarında görünmüyordu. Devriyeler oldukça uzağa, güneyde, Tikoretskaya’ya, batıda Rostof’a kadar uzanmışlardı. Muhariplere, buralara el bombaları ile Maniç balıklarını şaşkına çevirmek, akşam karanlığında ördek avlamak için çok değerli mermileri saçıp savurmak için gelmediğini anlatmak imkânsız oluyordu. Oysa çok zorlu muharebeler onları bekliyordu! Ordu düşmanın arkalarına sürülmüştü. Böyle olunca da gücü kuvveti henüz yoklanmamış bir düşman pek korkunç olabilirdi.</p>

  <p class="normal">Bir akşam İvan Gora tümen karargâhından dönünce İvan İliç’e seslendi. İkisi de hiç konuşmadan ırmağa kadar yürüdüler, suyun kenarına oturup sigaralarını sardılar. Yassılaşmış ve topraktan çıkan buharla çevrelenmiş kıpkırmızı güneş iyice alçalıyordu. Bütün Maniç üzerinde küstah kurbağalar olanca güçleriyle vıraklayıp duruyorlardı...</p>

  <p class="normal">İvan Gora:</p>

  <p class="normal">— Yumurtluyor reziller, dedi.</p>

  <p class="normal">— Ne haber, yeni neler öğrendin?</p>

  <p class="normal">— Değişiklik yok. Durumu biliyorlar, endişe ediyorlar, ama yapacak bir şey yok. Başkomutanın emri kesin: Tikoretskaya üzerine yürünecek. Sen ne dersin bu işe?</p>

  <p class="normal">— Tartışmak bana düşmez, İvan Stepanoviç. Aldığım emri yerine getirmem gerekir.</p>

  <p class="normal">— Ben sana ne düşünüyorsun diye sordum?</p>

  <p class="normal">— Ne mi düşünüyorum?.. Yoksa beni kurşuna dizdirmeye mi niyetlisin?</p>

  <p class="normal">— Ah! Ne adamsın sen!.. Herkes aynı karşılığı veriyor bana...Ödlek sürüleri siz de...</p>

  <p class="normal">İvan Gora kasketini geriye attı, başını kaşıdı, sonra yan tarafı göçtü, büyük bir toprak keseği ayaklarının dibinden kurtuldu. Köpüre köpüre akan sulara döküldü. Kurbağalar, sanki yapışkan yavrularını her tarafa yaymak için hazırlanmışlarcasına, tadına doyulmaz bir hiddete kapılıp vraklıyorlardı...</p>

  <p class="normal">— Demek başkomutanın direktifini uygun buluyorsun?</p>

  <p class="normal">İvan İliç alçak sesle, fakat kesin bir ifadeyle:</p>

  <p class="normal">— Hayır, diye karşılık verdi.</p>

  <p class="normal">— Hayır! Oldu şimdi. Güzel... Peki neden hayır?</p>

  <p class="normal">— Burada bile ikmal üslerinden, yedek birliklerden tamamen kopmuş durumdayız. Şayet düşman bizim Çaritsin ile biricik muharebe hattımızı herhangi bir yerden kesecek olursa hapı yuttuğumuzun resmidir... Kimse ayakta kalamaz...</p>

  <p class="normal">— Peki sonra? Devam et...</p>

  <p class="normal">— Öncülerimizi güneye, Tikoretskaya’ya doğru uzatmamız, kedinin başını çizmenin koncuna sokmasına benzer, bundan bir fayda elde edilemez. Şayet ordumuz bir gösteri yapmak, beyaz kuvvetleri Donetz havzasından her ne pahasına olursa olsun döndürmek için gönderilmiş de olsa gene paso...</p>

  <p class="normal">— Güzel, devam et...</p>

  <p class="normal">— Bir gösteri uğruna orduyu feda etmek, mutlaka çok pahalıya ödenecek bir eğlencedir...</p>

  <p class="normal">— Mükemmel. Vardığın yargı?</p>

  <p class="normal">— Vardığım yargı mı? Böyle bir yargım yok. İvan Stepanoviç...</p>

  <p class="normal">— Yalan söylüyorsun, dostum... Sus öyleyse! Ben gene de anladım hepsini... Bir gün, İvan, bana komiser Gimza’dan söz etmiştin. Hatırlıyor musun? Hain Sorokin üzerine yazılmış bir raporla seni başkomutanın yanına göndermişti... Anlıyorsun ya...</p>

  <p class="normal">İvan Gora arkasına bir göz attı ve sesini alçalttı.</p>

  <p class="normal">— Ben de derhal Serpukof’a, Başkomutanın yanına değil, doğruca Moskova’ya gitmek isterdim... Yüksek komutanlıkta mı, yüksek Askeri Konsey’de mi, iyice bilmiyorum, mutlaka bir rezil var... Zaten başka türlü de olamaz: Savaştayız... Lüzumundan çok fazla güvenen kişileriz... Burjuvalar bir yana dünyada herkesin mükemmel olduğuna inanmak için bizimkilerden birinin yüreği geniş, yüksek düşünceli olması yeter. Sağı solu namusluca kılıçtan geçirirler sadece... petrograd’da Lenin’i gözledim: Bir düşünce adamı. Baş parmaklarını yeleğinin arkasına koyup aşağı yukarı dolaşır, başı yukardadır. Birden karşısındakinin gözlerine diker bakışlarını: Her şeyi anlamıştır... İşte böyle yapmak gerek... Senin her hareketini inceliyor, her sözünü dinliyorum... Oysa sen, beni incelemiyorsun, gözü kapalı güveniyorsun bana... Zararlı bir görev verecek olsam, gık demeden uygulayacaksın...</p>

  <p class="normal">— Hayır, uygulamam...</p>

  <p class="normal">— Ama az önce verilen emirler üzerinde tartışmaya yetkin olmadığını söylemiştin... Ne yapacaksın öyleyse?</p>

  <p class="normal">— Seni kararından caydırmaya, seni ikna etmeye çalışacağım...</p>

  <p class="normal">— Beni ikna etmeye mi! Haydi ordan, aydın sen de!.. Böylesi durumlarda sadece tabanca ateşlenir!.. Of, Allahım...</p>

  <p class="normal">İvan Gora dirseklerini kalkık dizlerine dayamış, ellerini başının üzerine koymuştu. İşin esasını Telegin’e söylemişti: Bir gün önce Partinin tümen toplantısında, Onuncu Ordu komutanlığının telaşlı isteğine karşılık Cumhuriyetin yüksek askeri konseyi başkanı tarafından gönderilen telgraf okunmuştu. Telgraf tehdit eden ve küçük gören bir ifadeyle yazılmıştı ve kesin olarak direktifler veriyordu.</p>

  <p class="normal">— Son haberler de şunlar: Sağ yanımıza general Pokrovski, Donetz bölgesinden gelen dört tümeni yığıyor; general Kutepof’un kolordusu bize cepheden taarruza hazırlanıyor; Tikoretskaya üzerindeki yolumuz şimdiden kesildi, başkomutanının planını keşfetti... Sol yanımızda general Ulugay süvarilerini yığıyor... Arkamızda da, dörtyüz verstlik mesafede boşluk var...</p>

  <p class="normal">İvan İliç:</p>

  <p class="normal">— İyi ya, bu her şeyi kararlaştırmaya kâfi, dedi. Fikrimi öğrenmek istersen dinle: Derhal hastalar taburcu edilecek; kolaylıkla manevra yapabilmek için gereksiz olan her şey gönderilecek. Ama gene de Maniç’i bile elde tutamayız...</p>

  <p class="normal">İvan Gora karşılık vermedi. Bir sessizlikten sonra ırmağa hırsla tükürdü.</p>

  <p class="normal">— Bu sözler için sen de, ben de devrim mahkemesine çıkarılmayı hakederdik... Şayet sana Maniç üzerinde öl diye emir verseler öleceksin...</p>

  <p class="normal">— Zannedersem hayır demedim, demeyeceğim de...</p>

  <p class="normal">2 Mayıs’ta Kutepof’un devriye kolları ırmağın öte yakasında göründüler. Bunlar önceleri küçük süvari gruplarıydı. Stepte dolaşıyor, kâh duraklıyor, kâh su birikintilerinin üzerinden, mermi yağmurunun altında, dört nala geçiyorlardı. Sayıları gittikçe artarak gözlerini kırpmadan cephe hattına yaklaşıyor, atlarından iniyor, yere yatıp, atlarını siper ederek öncü postalarına ateş açıyorlardı.</p>

  <p class="normal">3 Mayıs’ta Kutepof kuvvetlerinin büyük kısmı top gürültüleri arasında geldi. Demiryolu bölgesinde toplanıyor, birbirini izleyen dalgalar halinde Maniç sahillerine güçlü taarruzlar yapıyorlardı. Çift kanatlı keşif uçakları muhabere alanının üzerinde uçuşuyorlardı. Bu uçaklar ne Rus uçaklarına, ne de Alman uçaklarına benziyordu. Tombazlar yüklenmiş kamyonlar su ve çamurları fışkırtarak ilerliyorlardı. Aynı gün Kutepjof’un vurucu bir birliği ırmağı zorladı ve Morozof tümeninin mevzilerine daldı, ama süngü hücumuyla püskürtüldü.</p>

  <p class="normal">Geceye doğru saldıranlar geri çekilip toprağa yapıştılar. Hiçbir yerde kamp ateşi yakılmadı. Karşılıklı ateş yatışmıştı. Stebin üzerine, çiçek kokularıyla doymuş, nemli, sakin bir gece inmişti. Kurbağalar, sanki hiçbir şey olmamış gibi küstahça bağırıp çağırıyorlardı.</p>

  <p class="normal">İvan İliç’in sığınağında, karargâhın bulunduğu yerde bütün gece durum görüşüldü. Tümenden sabırsızlıkla taarruz emri bekliyorlardı: Düşmana, bir saat için bile olsa, yanları ve gerisi emniyette olmayan ve hemen hemen elli verstlik cepheye yayılan Onuncu Ordunun zayıf cephesi üzerine yüklenip, zarara uğramadan hareket edebilmesine imkân verilmemesi gerektiğini herkes anlıyordu.</p>

  <p class="normal">Birlik komutanları, birliklerinin moral durumunu rapor ediyorlardı: Kızıl askerler aşırı derecede coşmuş, uyumadan siperlerde homurdanıyorlardı. 18 yılında olsaydı alay derhal miting yapardı; yürüyüş emrini vermek için geciken komutanı paramparça etmekle tehdit ederlerdi. Öylesine hiddetlenmiş, öylesine çileden çıkmışlardı ki önlerine çıkacak her şeyi silip süpüreceklerini zannediyorlardı.</p>

  <p class="normal">Birlik komutanlarından biri olan Moşkin sığınağa girdi. Boğazına kadar suya girip Maniç ırmağını geçmişti: Birliğinden bir müfreze öteki sahilde bulunuyordu. Moşkin, Çaritsinli bir maden işçisiydi, askerlik mesleğini, bir avcının avı sevişi gibi seviyordu.</p>

  <p class="normal">— Arkadaşlar, bizimkilerin arasında iyi bir hava esiyor, dedi.</p>

  <p class="normal">Mum alevinin güçlükle delebildiği koyu sigara dumanı nedeniyle gözlerini kırpıyordu. Kâh sağ ayağının, kâh sol ayağının üzerinde durarak çizmelerini çıkardı ve içlerindeki suyu boşalttı.</p>

  <p class="normal">— Bizim çocuklar bir askeri lise öğrencisini yaraladılar. Size getirmek istiyordum. Öldü. Çok yazık... Bir çocuk, toy, ama kötü. Ağzından: “Hayvanlar!.. Hayvanlar!..” sözünden başka söz çıkmıyordu. Bizim çocuklar şaşırıp kalmışlardı. Teçhizatını bir görseydiniz: İnce, mükemmel bir kumaş, ekstra potinler, en alâsından manevra kemeri... Kazaklar tamamen farklı. Kazak hayvanın biridir, bizim gibi bir mujik. Vurursan o da vurur sana, sonra da kaçar... Askeri lise öğrencileri ise bembeyaz elleriyle çılgına dönmüşlerdi. Her manga subaylardan kurulmuş. Bir albay komutasında. Her birinin bileğinde birer saat var... Az önce bizim çapkınlara, aklınızı saatlere takmayın, serseriler, dedim. Beyazların arasında saat aramaya gitmenizi menediyorum... Aksi takdirde kafanızı kırarım.</p>

  <p class="normal">Moşkin pırıl pırıl dişlerini göstererek kahkahayı bastı. Zeki, zayıf ve çirkin yüzünde bir iyilik ifadesi ışıldadı.</p>

  <p class="normal">— Arkadaşlar, durum bu. Stepte patırdı var. Uzun süredir, gün battığından beri duyuyoruz. Stiyopka Çıçavelef’i keşfe gönderdim. Bir adam demezsiniz bu delikanlıya, evliyanın ta kendisi... Sürünerek gitti, sürünerek geldi... Söylediğine göre topçu yaklaşmış, sonra piyadeler de arabalarla yaklaşmış... Hazır olun arkadaşlar...</p>

  <p class="normal">Sigara dumanından serseme dönen İvan İliç bir dakika için temiz havaya çıktı. Uçları sivri hilal şeklindeki ay, solgun yıldızların arasında pırıl pırıl. İvan İliç, üç sırıkla yapılmış çitin üzerinde oturmuş üç kadın gördü. Sokuldu.</p>

  <p class="normal">— Herkesin geceyi siperlerde geçireceği size de söylenmiştir. Neden buradasınız anlamıyorum!</p>

  <p class="normal">Daşa kocasına doğru eğilerek:</p>

  <p class="normal">— Uykumuz yok, dedi.</p>

  <p class="normal">Daşa, Anisya ile Agripin iri gözleri ile çok zayıf, acayip görünüyorlardı... Telegin anlayamıyordu. Kadınlar ona gülümsüyorlar mıydı, yoksa yüzlerini mi buruşturuyorlardı?</p>

  <p class="normal">Agripin:</p>

  <p class="normal">— Toplantınızın sonunu burada bekliyorduk, dedi.</p>

  <p class="normal">Anisya:</p>

  <p class="normal">— Ben de, dedi. Alay komutanı yoldaş, müsaade et de ben de onlarla kalayım.</p>

  <p class="normal">— Sipere inin! Üçünüz de tüneğe çıkmış tavuklar gibisiniz... Mermiler ıslık çalıyor yahu, siz duymuyor musunuz?..</p>

  <p class="normal">Daşa:</p>

  <p class="normal">— Siperlerde pislik var, pire var, dedi. Burada ise temiz ve serin hava var.</p>

  <p class="normal">Agripin:</p>

  <p class="normal">— Mermi değil onlar, dedi, mayıs böcekleri. Bizim için değil onlar!</p>

  <p class="normal">Daşa yeniden eğilip:</p>

  <p class="normal">— Kurbağalar çileden çıktılar, dedi. Kurbağa sesleri eğlendiriyor bizi...</p>

  <p class="normal">İvan İliç ırmağa doğru döndü. Şimdi sadece endişeli bekleyen muntazam iç çekişlerini, sızlanışını duyuyordu. Ve işte iri ağızlı, yeşil gözlü galip, yıldızların da hayat marşını dinlediğinden emin şarkı söylüyor...</p>

  <p class="normal">İvan İliç:</p>

  <p class="normal">— Bravo! dedi ve bir kahkaha attı. Neyse, olsun, olduğunuz yerde kalın. Ama bir şeyler olursa hemen sipere inin.</p>

  <p class="normal">Daşa’yı omuzlarından tutup kendine doğru çekti, kulağına:</p>

  <p class="normal">— Hava şaşılacak kadar güzel, değil mi? dedi. Çok güzelsin.</p>

  <p class="normal">Eliyle bir hareket yapıp sığınağa doğru yürüdü. Gözden kaybolunca Anisya alçak sesle:</p>

  <p class="normal">— Ömrüm boyunca burada kalmak isterdim, dedi.</p>

  <p class="normal">Agripin:</p>

  <p class="normal">— İnsan mutluluğu kanı pahasına elde ediyor, dedi. İşte mutluluğuna bu derece bağlı oluşunun nedeni...</p>

  <p class="normal">Daşa:</p>

  <p class="normal">— Neler gördüm, kızlar, neler gördüm ben hayatımda, dedi, ama her şey geçiyor, her şey uçuyordu, bana dokunmadan... Her an fevkalâde, duyulmamış bir şey bekliyordum... Ama alık kalbim bana da azap veriyordu, başkalarına da... Bir geceyi sevmek, ama her şeyi anlayarak, her şeyi içine sindirerek, milyonlarca yılı bir gecede yaşayarak sevmek daha iyi...</p>

  <p class="normal">Başını Anisya’nın omuzuna dayadı. Agripin bir süre sessiz kaldı, sonra o da öte taraftan başını Anisya’nın omzuna dayadı. Uzun süre böylece çitin üzerinde, yıldızların altında kaldılar.</p>

  <p class="ortayaz">***</p>

  <p class="normal">Yepyeni uçaklar Kutepof’un topçu ateşlerini düzenliyordu. Patlayan mermilerin üzerinde uçuyor, kızılların üzerine bir çift bomba atıyor, sonra şahinleri andırarak süzülüyor, ufka doğru, yani sabahtan beri Maniç’i döven bataryalara doğru uçuyorlardı.</p>

  <p class="normal">Düşmanın gözünü yıldırmak için kızılların tümeni havalanacak tek uçaklarını salmışlardı. Sürati az, eski bir Niyöpor uçağı, emperyalist savaş sırasında hizmet görmüş, sonra da Çaritsin’de derme çatma malzemeyle uçar hale getirilmişti.</p>

  <p class="normal">Uçağın her tarafı ahşaptı. Kanatları kabaca meremetlenmişti. Aerodinamiğin tabii kanunlarına aykırı olarak uçtuğunu görenler korkuyordu. Motoru her an duracakmış gibi tıknefes çalışıyordu. Buna karşılık, bütün beyaz pilotların tanıdığı, güney cephesinde büyük şöhrete ulaşan pilot Valka Çerdakof tarafından kullanılıyordu. Çerdakof maymun gibi kısa boylu, topal, bir omzu ötekinden yüksek, her tarafı kırılmış, sarılmış bir insandı.</p>

  <p class="normal">— Valka, diye sorarlardı, 1916 yılında düşmanın as pilotlarından birini düşürdükten bir gün sonra Almanya’ya, öldürdüğün pilotun mezarına güller atmak için gittiğin söyleniyor, doğru mu?</p>

  <p class="normal">Valka ince sesiyle:</p>

  <p class="normal">— Ee, n’olmuş? diye karşılık verirdi.</p>

  <p class="normal">Kendine göre bir muharebe stili vardı. Makineli tüfeğin mermileri tükenince uçağını düşman uçağının üzerine düşürür ve gövdesiyle çarpardı.</p>

  <p class="normal">— Peki, senin uçağının kırılmaması için ne yapıyordun Valka?</p>

  <p class="normal">— Ee, n’olmuş? Ben de tepeleniyorum tabii...</p>

  <p class="normal">Uçağı step üzerinde alçaktan uçarak göründüğü zaman sevinilecek bir durum olmadığı halde herkes neşelendi. Maniç’in her iki kıyısında obüsler patlıyor, kızıl askerleri, siperlerinin içinde kalmaya zorluyordu. Beyazlar tarafında, kızılların bir bataryasına karşılık en az altı batarya ara vermeden gümbürdüyordu. Piyade hatları çok çabuk ilerliyor, küstahça, dayanılmaz bir şekilde yaklaşıyorlardı.</p>

  <p class="normal">Valka Çerdakof kanatlarını sallayarak yakında bir yere indi. Pilot kabinden çıktı ve topallayarak uçağın çevresinde dolandı. Kızıl askerler uçağa doğru koştular.</p>

  <p class="normal">Çerdakof’un her tarafı kapkara yağa bulanmıştı.</p>

  <p class="normal">— Ee, n’olmuş? Hiç uçak görmediniz mi? diye homurdandı.</p>

  <p class="normal">Yedek parça çantasını çıkardı.</p>

  <p class="normal">— Düşman uçaklarını kovun, dedi, benim biraz işim var.</p>

  <p class="normal">Gerçekten beyazlar onu fark etmişlerdi. Üzerinde üç uçak dönüyordu, ama yüksekten uçuyorlardı, çünkü kızıl askerler uçaklara ateşe başlamışlardı. Bombalar toprakları fışkırtarak bir biri ardına düşüyordu. Valka düşen bombalara hiç aldırış etmeden yağ borularını tamir ediyordu. Bombanın biri öyle yakında patladı ki uçak sarsıldı ve toprak parçaları kanatların üzerine patır patır döküldü. Valka göğe baktı ve parmağını uzatarak tehdit etti. Tamir işini bitirir bitirmez kızıl askerleri çağırdı.</p>

  <p class="normal">— Buraya gelin, dedi. Pervaneyi çevirin!</p>

  <p class="normal">Uçağına bindi, yerleşti.</p>

  <p class="normal">— Hey yoldaşlar, nasıl çeviriyorsunuz yahu! Tavuk kuyruğu değil ki bu! Daha güçlü çevirin! Biraz terleyeceğim diye korkmayın!</p>

  <p class="normal">Motor hırıldadı, kulakları sağır eden bir ses çıkarıp homurdandı. Kızıl askerler bir sıçrayışta uzaklaştılar. Uçak stepte hoplayarak öylesine uzağa gitti ki havalanamayacak galiba derken yerden kesildi.</p>

  <p class="normal">Valka hemen yükselip taklalar atmaya başladı. Maksadı depodaki alkol benzin karışımı berbat yakıtı iyice karıştırmaktı. Geniş bir luping atıp hızlandıktan sonra düşmanın üzerine daldı. Düşmanın üç uçağı muharebeyi kabul etmeyip kaçtılar.</p>

  <p class="normal">Yeter derecede cephe üzerinde uçtuktan sonra Valka Çerdakof yeniden yere indi ve Telegin’e bir pusula gönderdi:</p>

  <p class="normal">“Sekiz adet yeni otomobil gördüm. Denikin yabancılarla cephede. Bu muhakkak bir defa. Haberiniz olsun. İki düşman topu muharebe dışı edildi. Yürüyüş kolunu makineli tüfek ateşine tuttum. Benzin ikmali yapmak için üssüme dönüyorum...”</p>

  <p class="normal">Denikin cepheye gelmişti. Denikin’in general Kornilof’un emrinde, Ekaterinodor’a doğru kanlı dövüşler vererek yol açan yedi bin gönüllünün ağırlık kollarındaki bir arabada bronşitten yatıp kalın yorganlara sarıldığı günden bugüne bir yıldan fazla bir zaman geçmişti. Şimdi Denikin, bütün aşağı Don bölgesinin, verimli Kuban’ın, Terek ile Kuzey Kafkasya’nın mutlak diktatörüydü.</p>

  <p class="normal">Denikin, Kutepof’un cephesinde bu gezintiyi yapmak için yanına İngiliz ve Fransız ateşe militerlerini de almıştı. Maksadı Odesa’yı, Kerson’u ve Nikolayef’i bolşeviklere utanç verici bir şekilde verdiklerinden ötürü müttefikleri utandırmaktı. Fransızlarla Yunanlıları oradan kovanlar bari muntazam kızıl ordu olsaydı! Ne gezer! Çeteciler, mujikler Fransız muhariplerinin geldiğini görüp duyunca Nikolayef’te bir Yunan tugayını kılıçtan geçirmişlerdi. Dünya savaşının galiplerini Rus mujiklerinin önünde gerileten, Kerson’u teslime Fransızları zorlayan, Odesa’dan iki tümenini çektiren panik miydi?.. Ne gezer! Moskova komününden korkmuşlardı... Denikin, son derece övülen Avrupalılara, ordusunun komünistleri nasıl yendiğini göstermeye karar vermişti.</p>

  <p class="normal">Denikin’in açığa vurmadığı başka bir sızlanışı daha vardı: Amiral Kolçak’ı Rusya Yüksek Naibliğine tayin eden Paris Onlar Konseyinin aldığı karardan memnun değildi. Kolçak, müttefiklerin hoşuna gidecek yolu bilmişti. 1917’de, altın kılıcını belinden sökerek amiral gemisinin kumanda kulesinden Karadenize atmıştı. Hemen bütün dünya gazeteleri bu olaydan bahsetmişti.</p>

  <p class="normal">O devirde general Denikin, Bikhof hapishanesinde tutukluydu. Gazeteler bu olaydan hiç bahsetmiyordu. Kolçak 1918 yılında Amerika Birleşik Devletleri’ne kaçmış ve orada Amerikan Savaş Bahriyesinde mayın yerleştirme öğretmeni olmuştu. Gazeteler Kolçak’ın resimlerini sinema artistlerinin yanında yayınlıyorlardı...</p>

  <p class="normal">General Denikin, Bikhof hapishanesinden kaçtı ve “Buz Harekâtı”na katıldı. General Kornilof’un cesedi önünde komutanlığın ağır görevini üzerine aldı ve Fransa’dan daha büyük bir arazi parçasını ele geçirdi. Kötü niyetli küçük bir Paris gazetesi bu olayı üç satır ve Denikin’in değişik, favorili bir resmiyle geçiştirmişti: “General Denikin!” Sanki bu yetmiyormuş gibi Rusya Yüksek Naibliğine, dünya çapında bir blöfçü, büyüklük hastalığı deliliğe varan, kokain tiryakisi Kolçak tayin edilmişti!</p>

  <p class="normal">Denikin, Kolçak’ın askeri başarılarına inanmıyordu. Aralık ayında, Kolçak’ın ordusundan yeni çıkmış general Pepelayef, Perm’i almıştı. Bütün yabancı basın bu olayı göklere çıkararak bildirdi: “Demir bir yumruk Bolşevik Moskova’nın üzerine asıldı!” Denikin bile bu habere inanmış, Pepelayef’in başarısını acıyla hazmetmişti. Ama (karşı casusluk teşkilâtının bildirdiğine göre) Moskova, Kama üzerine aceleyle komiser Stalin’i göndermiş. Stalin de Çaritsin önünde Krasnof’u iki defa bozguna uğratmıştı. Stalin bir eseri tedbirle savunmayı çabucak örgütlemiş, meşhur Pepelayef’e öylesine sert bir tekme atmıştı ki Pepelayef, Perm’den Uralların ardında soluğu almıştı. Kolçak’ın Volga üzerindeki yeni bir hazırlık yapılmadan, Sibirya’nın sarhoş tüccarlarının coşturucu haykırışları, dünya çapında bir gürültüyle zoraki bir şekilde yönetilmişti...</p>

  <p class="normal">— Bizim taktiğimiz sizinkinden ve Almanlarınkinden biraz farklıdır. Bu taktiği dünya savaşı sırasında uyguladık. Avcı hatlarımız seyrek bir düzende ve birbirlerinden büyük mesafelerle ayrı olarak ilerlerler. Her takım bağımsız bir görevi yerine getirir.</p>

  <p class="normal">Denikin, üstü açık yepyeni, zarif Fiat otomobilinde ayakta durarak konuşuyordu. Beyaz geyik derisi eldivenli eliyle, general Teplof’un, avcı tugayının, bir resmi geçitteki gibi mükemmel bir düzenle açılan birliklerini gösteriyordu.</p>

  <p class="normal">Fransa ateşe militeri otomobilde, başkomutanın yanında ayakta duruyordu. Üzerinde ince kumaştan mavi bir ceketle kilot pantolon, başında bir sırma şeritli kadife bir kasket vardı. Gözlerini ayırmadığı dürbününün altından ipek gibi bıyıkları görünüyordu. Yan tarafında, içi konyak dolu alüminyum bir matra vardı. Bu Fransızın böylesine süslü görünüşü akıl alacak şey miydi!</p>

  <p class="normal">Otomobilin basamağında duran İngiliz de dürbünüyle bakıyordu. Görünüşü daha bir silik, giyimi daha bir sadeydi. Haki üniformasının kocaman cepleri film makaraları, tütün, pipo, çakmaklarla doluydu. Yufka gibi yassı kasketi burnunun üzerine düşüyor ve saygılı bir şekilde geride duran generalin maiyeti arasında tartışma konusu oluyordu.</p>

  <p class="normal">— Boşuna çene çalıyorsunuz, İngilizler üniforma giymesini bilmezler! Başıbozuk herifler! Bizim muhafız süvarilerini hatırlar mısınız? Hele Çarköy’deki Majestelerinin Muhafız alayının kıyafeti! Asıl kasketi onlar giyiyorlardı! Bu herifi görünce insanın aklına köpek geliyor!</p>

  <p class="normal">Kısa boylu, ak saçlı, ürkütücü kılıklı Kutepof, otomobilin yanında, küçük bir Kalmuk aygırının üzerinde duruyordu. Üzerinde düğmeleri açık, kısa koyun postu bir ceket vardı. Resmi geçit için eldivenlerini giymiş, mahmuzlarını takmıştı. Küçücük gözleri alev alevdi. Dört günden beri şu lanet Maniç’i bombardıman ediyor ve bu züppelerin önünde açılan Telof’un tugayının, sonunda çok pahalıya mal olacak bir bale gösterisi yaptığını anlıyordu.</p>

  <p class="normal">Denikin:</p>

  <p class="normal">— Bu savaşın, kolaylıkla manevra yapılabilen bir özelliği var, diye açıklamada bulunuyordu. Süvarinin bizde büyük önem taşıması bu yüzdendir. Bu konuda kesin bir avantajım var: Terek, Kuban ve Don bölgeleri bana yüz bin kılıç verecek...</p>

  <p class="normal">Fransız, gözlerini dürbününden ayırmadan, şarkı söylercesine:</p>

  <p class="normal">— O, la, la, dedi.</p>

  <p class="normal">— Kızılların süvarisi yoktur, süvariyi kuracak imkânları da yok. Sabık ataman Krasnof’un başına çok çorap ören Budiyonu tugayı hariç...</p>

  <p class="normal">İngiliz de gözlerini dürbünden ayırmadan, dişlerinin arasından:</p>

  <p class="normal">— Yüz bin eyerle dizgin, önce bunları elde etmek gerek, dedi.</p>

  <p class="normal">Denikin kuru bir ifadeyle:</p>

  <p class="normal">— Elbette, dedi. Bütün mesele orada.</p>

  <p class="normal">Birliklerinin ve top seslerinin arasında, hemen oracıkta müttefiklerine bütün gerçekleri söylemek arzusunda olmasına rağmen kendini tuttu. (Otomobiller bataryalardan bir verst uzaklıkta duruyordu.)</p>

  <p class="normal">Asıl onlara, tüccar olduklarını, uzağı göremeyen, beş para etmeyen, korkak bir politikaları olduğunu söylemeliydi. Onlara Bolşevikliğin iki yüz elli Alman tümeninden daha tehlikeli olduğunu ispat etmemiş miydi? Öyleyse bana gerekli olan silâhları versenize! Madem ki askerlerinizi Rusya’ya göndermeye korkuyorsunuz... Hesaplarımızı sonra, Moskova’da yaparız.</p>

  <p class="normal">Sonunda kendisine hakim olamayan Denikin:</p>

  <p class="normal">— Eyer bulamazsam, Kazaklarımı çıplak ata bindireceğim, dedi.</p>

  <p class="normal">Kabalığa kaçmadan, ama cana yakın olmaktan uzak konuşuyordu. Tercümanına dönüp:</p>

  <p class="normal">— İkisine de “Çıplak ata binmeyi” tercüme ediniz, dedi.</p>

  <p class="normal">Güneyli, insanın midesini bulandıracak kadar aşırı saygılı bir delikanlı olan tercüman karşılık vereceği yerde dehşetle içini çekti. Hemen ardından Kutepof atının başını kaldırarak mahmuzladı ve:</p>

  <p class="normal">— Beyler, derhal otomobilin altına yatın! diye bağırdı.</p>

  <p class="normal">Muharebenin gürültüsü, sarı renkli çarpık çurpuk uçağın otomobillerin üzerinde uçuşunu görmelerini engellemişti.</p>

  <p class="normal">Hiç kimse uçağa ateş edecek zamanı bulamadı. Uçak ansızın yükseldi. Ufacık boyu, yabani haliyle pilot mahallinden sarkan Valka Çerdakof iki “limon”u, iki el bombasını fırlattı. Bombalardan biri doğruca muhteşem Fiat’ın kaputuna, öteki de hemen yanına düştü... Valka’nın beyaz dişleri parıldadı, uçak göğe doğru yükseldi...</p>

  <p class="normal">Zamanın kısalığına rağmen general Denikin, İngiliz ve Fransız otomobilin altına saklanmışlardı. Denikin kalın kumaştan paltosu ve koca gövdesiyle arabanın altına kayarken büyük zorluk çekmişti.</p>

  <p class="normal">Korkudan yana ödeşmişlerdi. Başkomutanın mahiyeti dört bir tarafa dağılmıştı. General Kutepof dört nala uzaklaşacak zamanı bulmuştu.</p>

  <p class="ortayaz">***</p>

  <p class="normal">Gönüllüler o güne kadar görülmemiş bir öfkeyle taarruz ediyorlardı. Aralarından birçoğu stepte yüzükoyun yatıp ölmüşlerdi. Ama durmadan yenilenen hatlar Maniç’e doğru akıyordu. Tüfeklerle makineli tüfeklerin atışının himayesinde kâh buradan kâh oradan avcı hatları ayağa kalkıyor ve iki büklüm koşuşuyorlardı; azar azar ırmağın öteki sahilinde toplanıyorlardı.</p>

  <p class="normal">Telegin alay sancağının sığınaktan çıkarılıp kılıfının açılmasını emretti.</p>

  <p class="normal">Karar saati gelip çatmıştı. Beyazların topçusu ateşini Kaçalinski alayının yedekleri üzerine kaydırmış, durmadan toprağı hallaç pamuğu gibi atıyordu. Öteki sahilden bu tarafa mermi yağıyordu. Beyazların son avcı hatları eğilmeden koşuyorlardı. Birden makineli tüfek ateşleri sustu, yüzlerce adam öylesine bir öfkeyle Maniç’in sularına atıldılar ki su fokurdadı. Tüfeklerini havaya kaldırıp göğüslerine, boyunlarına kadar yürüyor, sonra yüzüyorlardı.</p>

  <p class="normal">Mermiyi yiyen önce olduğu yerde yükseliyor, debeleniyor, suya batıyordu. Yeni saldıranlar durmadan geliyor, arkadaşlarının cesetlerinin üzerine basarak yürüyorlardı: Maniç ırmağı burada en az altmış metre genişliğindeydi... Çılgınlar gibi bağrışan bu öfkeli adamları durdurabilecek nitelikte bir makineli tüfek olamazdı.</p>

  <p class="normal">Öteki sahilin sazları arasında ayakta duran general Teplof kılıcını sallayarak:</p>

  <p class="normal">— İleri!.. İleri!.. diye bağırıyordu.</p>

  <p class="normal">Bu korkunç saldırının kızıllar arasında panik yaratacağını, geri çekilip kaçacaklarını düşünürken aldanıyordu oysa.</p>

  <p class="normal">Kaçalinski alayının erleri bütün gün bu anı beklemişlerdi. Sıkıntıdan yüreği sıkışanlar bile bu bitkinliğe tahammül etmiş, kaşarlaşmış, öfkeden yay gibi gerilmişlerdi. Taarruz başlayınca komutanlarla komünistler, sabırsız kızıl askerleri paçasından, kolundan çekiyorlardı:</p>

  <p class="normal">— Ateş edin!.. Ateş etsenize!..</p>

  <p class="normal">Siperlerde en okkalı küfürler savruluyordu. Aralarında birçoğu, kışın buz üzerinde deri ceketlerini giyip kemerlerini sıkarak, sokak ortasında, köprü üzerinde az mı dövüşmüşlerdi. Bir mahalle öteki mahalle ile kapışırdı. Hepsi de kanlarında, erkekçe yumruk dövüşünün hırsını taşıyorlardı.</p>

  <p class="normal">— Ah! Salaklar!.. Ah, salaklar!..</p>

  <p class="normal">Öfke yürekleri dağlıyordu...</p>

  <p class="normal">— Bıraksana beni, ulan!..</p>

  <p class="normal">Vahşi çığlıklar atarak, süngü elde, siperlerden ilk önce Latugin fırladı... Onun arkasından kızıl askerler sahile doğru, beyazlara karşı koşmaya başladılar:</p>

  <p class="normal">— Hurra, hurra, hurra!..</p>

  <p class="normal">Karşılık olarak beyazlar da:</p>

  <p class="normal">— Hurra, hurra, hurra! diye bağırıyorlardı.</p>

  <p class="normal">Kaçalinski alayının süngü hücumu dayanılır gibi değildi. Sahile çıkanları devirdikten sonra suya daldılar; suyun ortasında el bombası, dipçikle düşmanı ezerek çılgın bir boğuşma başladı... Savaşa alışık olan subaylar bile, narin ailelerin çocukları oldukları için, suyun içinde sıçrayıp omuzlarına ata biner gibi biniveren bu dağ çocuklarına, Donetz bölgesinin madencilerine, Volga iskele hamallarına, suda tomruk sallarını güden güçlü işçilere karşı koyabilirler miydi?</p>

  <p class="normal">Maniç ırmağı kandan kıpkırmızı olmuş, fokurduyordu. Bağrış, tüfek şakırtısı ve patlayan el bombalarının gürültüsü duyuluyordu. Kızıllar ezip geçiyor, beyazları püskürtüyorlardı. Beyazlar şimdiden öteki sahile çekiliyorlardı.</p>

  <p class="normal">General Teplof muharebeye yeni kuvvetler sürdü. Bunun üzerine İvan Gora alayın sancağını sancaktarın elinden aldı. Sancak çilek rengi ipekten yapılmış, üzerinde sarı bir yıldız vardı. Daha önceki muharebelerde mermilerle delinmişti. İvan Gora sancağı kaldırabildiği kadar yükseğe kaldırdı ve çevresinde komünistlerle birlikte, ağır adımlarla Maniç’e doğru koştu.</p>

  <p class="normal">Suyun yukarı tarafında, suyun alçalmaya başladığı yerde Telegin, kamışları aralayarak, taarruz başlamadan önce Sapojkof’un emrinde bir yedek birlik yerleştirmişti. Telegin, alay sancağının İvan Gora’nın elinde dalgalandığını görerek, komuta yerini terk etti, atına atladı ve yedek birliğin bulunduğu yere dört nala koştu. Kamışların arasına dalıp sabahtan beri yaban domuzları gibi çamura batık bekleyen kızıl erlere:</p>

  <p class="normal">— Arkadaşlar, diye bağırdı, düşman kaçıyor, yeniden toparlanma fırsatı vermeyelim!</p>

  <p class="normal">Yüz elli muharip, kollarının ucunda ağır makinelileri sürükleyip çizmelerini yapışkan çamurda bırakarak, kimi yerde sürünüp, kimi yerde kamışların himayesinde yüzerek öteki sahile vardılar ve Kutepof’un adamlarının yan tarafına kavuştular. Bu harekât muharebenin sonucunu tayin etti. Beyazlar Maniç ırmağından geri çekildiler ve yan ateşinin etkisi altında kaçmaya başladılar. Sağ yanlarından komşu birliğin bir süvari bölüğü Kaçalinski alayının yardımına koştu. Süvariler beyazların geri çekiliş yolunu kesmek için stepte seyrek sıralar halinde koşuyorlardı.</p>

  <p class="normal">Teplof tugayının kalıntıları çemberden çıkıyordu. Sadece geri kalmış tek tük küçük gruplar kızıl askerlerin süngüleri altında düşüyorlardı. Takibe devam etmek tehlikeliydi. Telegin, Sapojkof’a hemen bir cephe kurulup siperler kazılmasını emretti. Kendisi de yarım verst ötede alay sancağının dalgalandığı yere doğru dört nala gitti.</p>

  <p class="normal">Sancağı uzun zamandır gözleriyle izliyordu. Sancağın ırmağı aştığını, ilerlediğini, bir ara durduğunu, birden yıkıldığını, sonra tekrar kalkıp ilerlediğini görmüştü...</p>

  <p class="normal">Batmakta olan güneşi sisli bulutlar maskeliyordu. Karanlık, stebin üzerine birden çöküyordu. Ufukta Kutepof’un topları son bir defa şimşek gibi çaktı: Obüsler havayı yardı, Allah bilir nereye düştü. Sonra her taraf sessizliğe büründü.</p>

  <p class="normal">Gece, kanlı muharebe alanını örtüyordu.</p>

  <p class="normal">Telegin karanlığın müsaadesi oranında İvan Gora’yı aradı. Karşılaştığı kızıl erler belirsiz bilgiler veriyorlardı. Herkes İvan Gora’yı sancağı ile Maniç ırmağını geçerken görmüşlerdi. Ama daha sonra sancağı bölük komutanı Moçkin taşımıştı. Moçkin de yaralanmıştı. Sonunda sancak güçlü kuvvetli bir delikanlının elinde bulunuyordu.</p>

  <p class="normal">Latugin’le Gagin, İvan İliç’in yanına sokuldular. Mükemmel bir şekilde görevlerini yaptıktan sonra düşman mermileriyle paramparça edilen top numara erlerinden sadece ikisi kalmıştı.</p>

  <p class="normal">Latugin dişlerini sıkarak:</p>

  <p class="normal">— Cehennemi gördün mü İvan İliç? diye sordu. Çok korkunçtu. Akla hayale gelmez...</p>

  <p class="normal">Aslında sessiz olan Gagin alçak sesle:</p>

  <p class="normal">— Bu saatte bizim erlerin yanına yaklaşmak tehlikeli, dedi. Göğüsleri inip kalkıp körük gibi soluyorlar. Size bir kasatura saplamamaları için kendinizi kollayın...</p>

  <p class="normal">— İvan İliç kimi arıyorsunuz? İvan Stepanoviç’i mi?</p>

  <p class="normal">— Evet, gördün mü onu?</p>

  <p class="normal">— Arkamdan gelin.</p>

  <p class="normal">Cesetlerden sakınarak ırmağa doğru ilerlediler. Karanlıklardan inlemeler, mırıltılar yükseliyordu. Her yaralı buluşlarında tezkereciler aralarında görüşüyorlardı. İvan İliç, Kuzma Kuzmiç’in kesik kesik fısıltılarını fark etti. Önden yürüyen Latugin birden durdu, eğildi.</p>

  <p class="normal">İvan Gora tam kalbinden yediği bir mermiyle yere yıkılmış, yüzükoyun, cansız yatıyordu. Öldüğü zaman bile toprağı düşmana vermemek istercesine kucaklar gibi kollarını açmış, bütün iriliğiyle boylu boyunca uzanmıştı.</p>

  <p class="ortayaz">***</p>

  <p class="normal">Kaçalinski alayının eski muharipleri, İvan Gora’yı önce er, sonra bölük komutanı olarak tanıyanlar gece arazide toplandılar ve komiserlerini Maniç’in kenarında, kolay görünüp kolay bulunabilecek bir yere, yüksek bir kurganın üzerine gömmeye karar verdiler.</p>

  <p class="normal">Irmağın kenarında yeteri kadar serpiştirilmiş kurganlar vardı. Sadece bir tanesi bir tepe gibi yükseliyordu. Belki de eski devirlerde bu tepeyi bir hakanın evini kurup, stepte otlayan sayısız sürülerini görebilsin diye yapmışlardı. Belki de çok daha eski devirlerde İskitler, başbuğlarını atı ve gözde karısıyla birlikte bu kurganın altına gömmüşlerdi. Sonra da en üstüne sorgun ağacı dikip, ortasına da mutluluk ve bereket Tanrısı gibi sevdikleri muazzam bir bronz kılıcı sipsivri dikmişlerdi.</p>

  <p class="normal">İvan Gora’nın cesedini kollarının üzerinde Maniç ırmağının öteki sahiline götürdüler, kurganın yeşeren otları üzerine koydular; saçlarını tarayıp katılaşmış gövdesini alay sancağı ile örttüler.</p>

  <p class="normal">Gece mehtaplı olduğu için sakin ve nemliydi. İvan İliç, komiserin ayak ucunda, elinde kılıcıyla ayağa kalktı. Başucunda da birinci bölüğün komiseri, Petrograd’lı komünist Babuşkin vardı. Kızıl askerler teker teker önünden geçiyor, silâhlarıyla selamlıyorlardı:</p>

  <p class="normal">— Elveda yoldaş...</p>

  <p class="normal">Herkes İvan Gora’ya son saygılarını gösterdikten sonra komiserin cesedi mezara konulurken Latugin koşarak kurganın üzerine çıktı.</p>

  <p class="normal">— Bugün, diye başladı, can düşmanımız en iyi arkadaşımızı öldürdü. O bize bu tüfeğin elimize neden verildiğini anlatırdı. Gerçeği kendine bağlamak için! İşte bunun için elimde silâh var... O da doğru bir insandı, bizdendi, sapına kadar... Anan seni dünyaya getirdiyse, derdi, dünyaya gelince ilk çığlığı atmışsan yapacak bir şeyin var: Gerçek uğruna dövüşmek... Alay komutanı ile komiser Babuşkin’den Parti’ye girme isteğimin kabul edilmesini rica ettim... Bu isteğimi, bu cesedin, bu sancağın önünde yapıyorum...</p>

  <p class="normal">Komiseri gömdüler.</p>

  <p class="normal">Gece geç vakit Daşa, İvan İliç’i sığınağından çağırdı ve parmaklarını çatırdatarak.</p>

  <p class="normal">— Git Agripin’i bul! dedi. Yalvarırım getir onu buraya.</p>

  <p class="normal">İvan İliç’i mezara kadar götürdü. Ay kaybolmuştu, gece, şafak sökmeden önce daha da karanlık olmuştu. Stepten gelen hafif bir rüzgâr kulaklarını uğuldatıyordu.</p>

  <p class="normal">— Anisya ile ben elimizden geleni yaptık, ama beceremedik. Hiç söz anlamıyor...</p>

  <p class="normal">Kurganın üzerinde, İvan Gora’nın mezarı yanında Agripin oturmuş, başı göğsüne düşmüştü. Kederliydi... Bonesi ile tüfeğini yanına koymuştu. Anisya bir kenarda duruyordu.</p>

  <p class="normal">Daşa:</p>

  <p class="normal">— Taştan farkı yok, diye mırıldandı. Mezarın başından çekip götürmek gerek.</p>

  <p class="normal">Daşa Agripin’e sokuldu:</p>

  <p class="normal">— Bak, dedi, alay komutanı bizzat geldi seni almak için.</p>

  <p class="normal">Agripin başını kaldırmadı. Konuşulanlar, mezarın üzerinde ıslık çalan rüzgâr, her şey ona dokunmadan yanından geçip gidiyordu sanki. Hep uzakta oturan Anisya yüzünü dizlerine dayadı.</p>

  <p class="normal">İvan İliç öksürdü:</p>

  <p class="normal">— Agirip, dedi, üzülmen fayda vermez. Biraz sonra gün ağaracak. Alay öteki sahile geçecek. Sen burada yalnız başına mı kalmak istiyorsun?</p>

  <p class="normal">Agripin başını kaldırmadan boğuk bir sesle:</p>

  <p class="normal">— O zaman terk etmedim onu, şimdi haydi haydi terk edemem, dedi. Nereye giderim ki?</p>

  <p class="normal">Daşa elini alnına dokundurdu:</p>

  <p class="normal">— Görüyorsun, dedi aklını oynattı biraz...</p>

  <p class="normal">İvan İliç Agripin’in yanına oturdu:</p>

  <p class="normal">— Gapa, düşünelim biraz. diyelim ki onu terk etmek istemiyorsun... Ama İvan Stepanoviç’ten kalanların hepsi bu mu? O bizim hafızamızda yaşayacak, bize ilham kaynağı olacak... Bunu anlamaya çalış Gapa, sen de kadınsın... Sonra onun canlı varlığı senin bağrında olgunlaşıyor...</p>

  <p class="normal">Agripin ellerini kaldırdı, yüzünün önünde sıktı ve birden yere bıraktı:</p>

  <p class="normal">— Şimdi sen bizim için iki kat daha değerlisin...</p>

  <p class="normal">Alay çocuğunu evlat edinecek. Üzerine düşen sorumluluğu düşün.</p>

  <p class="normal">İvan İliç elini Agripin’in saçlarının üzerine koydu:</p>

  <p class="normal">— Tüfeğini al, gel...</p>

  <p class="normal">Agripin, bütün gece beklediği kurgana veda edercesine acılı acılı başını salladı, kalktı, tüfeğini ve bonesini aldı ve kurgandan indi.</p>

  <p class="ortayaz">***</p>

  <p class="normal">Maniç üzerindeki kanlı muharebeler mayıs ortasına kadar sürdü, sonra yatıştı. Aşırı kayıplarla, Kutepof’un Onuncu Ordusunun cephesini yarmak için yaptığı verimsiz çabalara öfkelenen Denikin, generalin Ekaterinodar’a gelmesini emretti. Çalışma odasında, general Romanovski’nin yanında Denikin, hor gören ve yukardan bakan bir ifadeyle Kutepof’a bağırarak haksız azarlamalarda bulundu.</p>

  <p class="normal">İri kalemini önündeki kâğıtların üzerine atarak:</p>

  <p class="normal">— Sözün kısası, savaş mı yapıyoruz, yoksa müttefikimiz beyefendiler için sirk numaraları mı düzenliyoruz? dedi. Bizler gladyöterler değiliz ekselans! Bu faydasız başarılar neye yarar? Utanılacak bir durum! Yakışıksızca hazırlanmış bir harekât, adeta bir çete savaşı!</p>

  <p class="normal">Kutepof Denikin’i çok iyi tanıyordu ve öfkesinin nedenini gayet iyi anlıyordu. Mürekkep hokkasının yanındaki küçük bukete gözlerini dikmiş kederli bir ifadeyle susuyordu.</p>

  <p class="normal">Denikin kâğıtların üzerine konmuş bir yazıyı aldı.</p>

  <p class="normal">— Alın okuyun; okuyun da keyiflenin, dedi. Kızıl Dokuzuncu Ordu cephesi önemsiz kayıplarla ve parlak bir şekilde delindi... Kazakların başkaldırdığı bölgeye girdik. Belli ki önümüzdeki günlerde Veşenskaya köyünü ele geçireceğiz... Donetz bölgesindeki harekât şu andan itibaren büyük bir taarruz halini alabilirdi, ama Maniç bölgesinde böylesine büyük kuvvetlerle çivilenip kalmasaydı... Bütün dünya bizi seyrediyor... Oysa, inanın bana, oradakiler çok duygulu kişiler. Yaklaşın. Bakın biraz, rica ederim...</p>

  <p class="normal">Kâğıtların arasında gözlüğünü aradı, Kutepof ve Romanovski ile birlikte, üzerinde askeri haritaların bulunduğu meşe masaya sokuldu.</p>

  <p class="normal">Plan şöyle hazırlanmıştı: Onuncu Ordunun yan kanatlarından hatırı sayılı süvari birlikleri yığmış olan general Pokrovski ile general Ulagay kızılların arkasına sarkmalı, bolşevik süvarisini bozguna uğratıp Velikokniajeskaya istasyonunu ele geçirmeli, dört ila beş günde Maniç üzerindeki kızılların tam çember içine alınmalarını sağlamalıydı.</p>

  <p class="normal">Denikin ceketinin cebinden kolonyalanmış, tertemiz keten mendilini çıkardı, gözlüğünün camlarını silip parlattı. Parlak derili, kuru, kısa parmakları hafiften titriyordu.</p>

  <p class="normal">— Gönüllüler ordusu, dünya çapındaki politik sorunları çözüyor. Odesa, Kerson ile Nikolayef’in düşmesinden sonra batıda, bunu anlamaya başladılar... Elimizi çabuk tutmak, yıldırım gibi ani darbeler vurmak zorundayız. Bu savaşta alkışlar silâh yüklü konvoylara dönüşür... Maceralara atılmamanız için sizi daima uyardım. Kumar oynamayı sevmem. Ama kaybetmesini de sevmem... Donetz bölgesindeki başarılarımız yurdun ortalarına doğru genel bir taarruz şeklini alıp da Moskova’da sonuçlanmazsa beynime kurşun sıkarım, beyler...</p>

  <p class="normal">Dudaklarında, çok şeyler ifade eden bir gülümseme, kurumlu, yüksekten bakan bir gülümseme ile yakışıklı Romanovski sigarası ile gümüş tabakasına durmadan vuruyordu. Kırışık ve yere eğik alnının altından bakan general Kutepof, Denikin’in böylesine fikir değiştirmesinin nereden geldiğini anlamıştı. Demek burada bir güzel kurulmuştu Denikin. Ama Kutepof kurmay sınıfından bir general değildi. Yüksek strateji sorunları ona çok yorucu ve çapraşık geliyordu. İşi, düşmanı yakaladığı yerde boğazlamaktı.</p>

  <p class="normal">— Elimizden geleni yapacağız, generalim, dedi. Şayet bize bu sonbahar Moskova’yı alacaksınız, diye emrederseniz, biz de alırız...</p>

  <p class="ortayaz">***</p>

  <p class="normal">Kaçalinski alayı tam üç gündür bir damla su içmeden, bir lokma ekmek yemeden demiryoluna doğru yol alıyordu. Geri çekilme emri 21 Mayıs’ta verilmişti. Onuncu Ordu, büyük gayretler ve muazzam kayıplarla çemberi yarmaya çalışarak, Maniç bölgesinden kuzeye, Çaritsin yönüne çekiliyordu. Kupkuru bir rüzgâr, pelin dallarını yerlere yatırarak esiyordu. Stebin, rengi griye dönmüştü. Ulagay’ın süvarilerinin kurt sürüleri gibi toplandığı ufuk kaynaşıyordu.</p>

  <p class="normal">Ağırlık kollarının atları düşüveriyordu. Yaralı ve hasta erler zaten yüklü olan arabalarla taşınıyorlardı. Arabaların ardından hafif yaralılarla hastabakıcılar sallana sallana yürüyorlardı. Dudaklar kabarmış, susuzluktan çatlamıştı. Cayır cayır yanan gözler doğu rüzgârına dayanamayıp kırpışıyor, bir demiryolu su deposu görmek umuduyla ufku tarıyordu.</p>

  <p class="normal">Stebin derin vadilerinde bile bir damla nem yoktu. Oysa daha kısa zaman önce muharipler buralardan bellerine kadar çıkan donmuş suların içinden geçmişlerdi. Ah! kararan ağızları ıslatacak kadar bir damla su olsaydı!</p>

  <p class="normal">Kaçalinski alayı bu vadilerden birinde pusuya düştü. Arabalar otlu yamaçtan aşağı inerlerken silâhlar patladı. Kolayca ganimet ele geçireceklerini zanneden Kazak süvarileri sanki toprağın altından çıkmışçasına birden belirivermiş, ağırlık kollarının arabalarına saldırmışlardı. Elli kadar talancı, sakalları rüzgârda sallana sallana tepenin yamacında dört nala geliyordu. Ama arabaların arkasından ateş açılınca geldikleri gibi geri döndüler. Her yaralıda bir silâh vardı çünkü. Daşa bile, bütün gücüyle gözlerini kapatarak, ateş ediyordu.</p>

  <p class="normal">Kazaklar geri döndüler; aralarında sadece biri atıyla birlikte yuvarlandı. Üzerinde bir damla su buluruz umuduyla yere yıkılan Kazağın üzerine hücum ettiler. Adamın gümüş apoletleri vardı. Ölmüş atının üzerinden çekip aldılar. Adam ürkek sesiyle:</p>

  <p class="normal">— Teslim oluyorum, teslim oluyorum, diye tekrarlayıp duruyordu. Gerekli bütün bilgileri vereceğim size, beni komutanınızın yanına götürün...</p>

  <p class="normal">Matarasını söküp aldılar. Atının heybelerinde de ayrıca iki matara daha buldular.</p>

  <p class="normal">Kolu boynuna asılmış, başı sargı bezleriyle sarılmış bölük komutanı Moşkin oturduğu arabadan:</p>

  <p class="normal">— Bana sağ salim getirin onu! diye bağırıyordu.</p>

  <p class="normal">Tutsak subay bölük komutanının önünde dikleşti. Çirkin, ender rastlanır derecede çirkindi: Eğik ağızlı, ölü gözlü, güçsüz bir yüz. Ağır, ekşi bir koku saçıyordu.</p>

  <p class="normal">— Kimsiniz? Muntazam birliklerden misiniz, yoksa çeteci mi?</p>

  <p class="normal">— Muntazam olmayan yardımcı bir birlikten elbette.</p>

  <p class="normal">— Gerimizde başkaldırmaları mı örgütlüyorsunuz?</p>

  <p class="normal">— General Ulagay’ın emirlerine uygun olarak, hizmeti uzatılmışların seferberliğini yapıyoruz...</p>

  <p class="normal">Ağırlık kolu tekrar yürüyüşe başlamıştı. Subay arabanın yanında yürüyordu. Hiç nazlanmadan cevaplar veriyor, sorulacak soruları önceden tahmin ediyor, ayrıntılara kadar iniyordu. Tutsaklıktan kurtulmanın yollarını biliyordu. Belli ki çok becerikli bir casustu. Birçok kızıl er, daha iyi işitmek için arabanın yanında yürüyorlardı. Subay bir soruya cevap verirken Donetz bölgesinde Kızıl Dokuzuncu Ordunun çekilişini anlattı ve Dokuzuncu Ordu ile Sekizinci Ordu arasında açılan gedikten general sekreter komutasındaki süvari birliğinin nasıl çıkıp kızılları arkadan kılıçtan geçirdiğini söyleyince kızıl erler aralarında bakıştılar.</p>

  <p class="normal">Bölük komutanı Moşkin, kendinden pek emin olmayan bir ifadeyle ve subaya bakmadan:</p>

  <p class="normal">— Yalan söylüyorsun, yalan söylüyorsun! dedi, doğru değil söylediklerin!</p>

  <p class="normal">— Hayır, doğru söylüyorum. Müsaade edin. Üzerimde başkomutanlığın bildirisi var...</p>

  <p class="normal">Anisya Nazarova arabadan inmiş ve tutsağın etrafını çeviren kızıl erler grubuna ayak uydurmuştu. Moşkin, rüzgârın salladığı bildiri kâğıtlarını okuyordu. Herkes onun söyleyeceklerini işitmek için bekliyordu. Anisya güçsüz elleriyle arkadaşlarını aralayarak tutsağın yanına sokulmaya çalışıyordu.</p>

  <p class="normal">— Hayrola, diyorlardı, hiç adam görmedin mi?</p>

  <p class="normal">Anisya’nın ayakları ağırlaşmıştı, başı dönüyor, gözlerinin içine kupkuru kum dolmuşçasına kirlenmiş görünüyordu. Muhariplerin arasından geçmeyi başaramayınca hızlı hızlı yürüyüp hepsini geçti, sendeledi, atların dizginlerini tutup arabayı durdurdu.</p>

  <p class="normal">İlk anda hiç kimse ne yapmak istediğini anlayamadı.</p>

  <p class="normal">Anisya, ileri uzanmış boynu, esmerleşmiş, erimiş yüzündeki solgun bakışları ile tutsağa bakıyordu.</p>

  <p class="normal">— Bu adamı tanıyorum! dedi. Arkadaşlar, çocuklarımı diri diri yakan bu adamdır... Beni öldüresiye döven de bu adamdır... Köyümüzde kırbacının altında tam yirmi dokuz kişi can verdi...</p>

  <p class="normal">Subay sırıttı, omuzlarını kaldırdı. Yaklaşan kızıl erler kâh tutsak subaya, kâh Anisya’ya bakıyorlardı.</p>

  <p class="normal">Moşkin:</p>

  <p class="normal">— Anladık, anladık, dedi. Sonra düşünürüz bunu. Haydi güzelim, sen arabana bin, yat...</p>

  <p class="normal">Ama Anisya sayıklar gibi tekrarlıyordu:</p>

  <p class="normal">— Arkadaşlar, arkadaşlar, bu adamı hayatta bırakamazsınız. Ya da benim kalbimi söker alırsınız... Arayın üzerini... Adı Nemeşayef’tir. Beni hatırlamamasına imkân yok!</p>

  <p class="normal">Bundan sonra Anisya parmağını uzatıp subayı göstererek:</p>

  <p class="normal">— Bakın, tanıdı beni! diye bağırdı.</p>

  <p class="normal">Aynı anda on kadar el uzandı, subayın üzerindeki terden ıslanmış Kazak üniformasını, ceketini yırttılar, ceplerini ters yüz edip, gerçekten Anisya’nın dediği gibi süvari yüzbaşısı Nikolay Nikolayeviç Nemeşayef adına düzenlenmiş hüviyeti buldular.</p>

  <p class="normal">Subay üzüntülü bir tavırla:</p>

  <p class="normal">— Bir şey bilmiyorum, bir şey anlamıyorum, diye tekrarlayıp duruyordu. Yalan söylüyor bu kadın, saçmalıyor, tifüslü bu kadın...</p>

  <p class="normal">Kızıl erler Anisya’nın hikâyesini bilmiyorlardı. Tutsağın yanından ayrılırlarken Anisya birinin tüfeğini aldı. Nemeşayef’e sokuldu, tüfeğinin namlusuyla omzuna dokundu ve:</p>

  <p class="normal">— Yürü! dedi.</p>

  <p class="normal">Subay ürkek bakışlarını kızıl erlerin ağırbaşlı yüzlerinde dolaştırdı. Güçlükle nefes alır gibiydi. Moşkin’e bir şeyler söylemek istedi. –Moşkin arkasını dönmüş, kâğıtları okuyordu– sonra sanki başka kurtuluş çaresi yokmuşçasına arabanın kenarına iki eliyle sıkı sıkıya tutundu.</p>

  <p class="normal">Ama söktüler arabadan, sırtını yumrukladılar!</p>

  <p class="normal">— Yürü! Yürü, dendi sana!..</p>

  <p class="normal">Subay bunun üzerine başını omuzlarının içine çekip, tıpkı bir kör gibi şaşkın şaşkın stepte yürümeye başladı. On adım arkasından yürüyen Anisya ağır tüfeği kaldırdı, omuzladı:</p>

  <p class="normal">— Bana doğru dön! diye bağırdı.</p>

  <p class="normal">Nemeşayef sıçramaya hazır vaziyette birden döndü. Anisya tüfeğini subayın yüzünün ortasına boşalttı ve adama dönüp bakmadan, hareketsiz ve ağırbaşlı bir ifadeyle, adaletin yerini buluşunu seyreden arkadaşlarının yanına geldi.</p>

  <p class="normal">— Kimindi bu tüfek? diye sordu. Alsın!</p>

  <p class="normal">Sonra arabanın arkasına geçti, arabanın üzerine çıktı, uzandı ve atın örtüsünü başının üzerine çekti.</p>
</body>
</html>
