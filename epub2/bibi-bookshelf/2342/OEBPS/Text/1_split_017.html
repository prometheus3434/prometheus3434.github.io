<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_14"><br class="calibre2" />
  XIV</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Cuma akşamları başkomutan Denikin, anne tarafından uzak akrabası olan Ekaterine Alekseyevna Kvaşnina’larda vist oynardı. Bu vist, Anton İvanoviç Denikin daha Harb Akademisinde okurken, 1890 yılında başlamıştı. O zamanlar Vasiliyevski adasının beşinci caddesindeki Ekaterine Alekseyevna’ların asma katında bir oda kiralamıştı. O zamanlar Petersburg’daki evlerin asma katları çok güzeldi. Devamlı olarak vist oynayan dört oyuncudan yalnız onlar hayatta kalmışlardı. Ekaterinodar’da çok zor şartlar altında Anton İvanoviç, Allah’ın iradesiyle beyaz kuvvetlerin başkomutanı olurken 1918 yılı başlarında Petersburg’dan kaçmış olan Ekaterina Alekseyevna, kendisi gibi Ekaterina Alekseyevna adını taşıyan kızı ile gösterişsiz bir hayat sürüyordu.</p>

  <p class="normal">Başkomutan çeşitli bahaneler altında Ekaterina Alekseyevna’ya birçok defalar yardım teklifinde bulunmuş, ama o: “Aramızda böyle bir şey olmaması daha iyi, Anton İvanoviç”, diye karşılık vermişti. “Para dostluğu bozar.”</p>

  <p class="normal">Ekaterina evinde Haberler Ajansının müsveddelerini tashih ediyordu. Ayrıca ana kız, kötü günler için değerli bazı eşyalarını saklamışlardı.</p>

  <p class="normal">Cuma akşamları kutsaldı adeta; hatta kurmay başkanı general Romanovski bile bu geleneksel vist partisi sırasında komutanı tedirgin etmeye cesaret edemiyordu. Saat tam yirmide, stebe sınırdaş uzak bir mahallede, körüğü kalkık tek atlı bir araba, görünüşte eski, ahşap bir evin arabalık kapısının önünde duruyordu. Başkomutan, göğsü Senjorj nişanlarıyla kaplı sakallı arabacısına gece yarısı gelip kendisini almasını emrediyordu. General ağır ağır küçük kapıdan giriyor, tahta merdivenden çıkıyordu. Kapı açılıveriyordu kendiliğinden.</p>

  <p class="normal">Karşı casusluk teşkilâtının şefi tarafından her Cuma oraya gönderilen hafiyeler, komutan tarafından görülmek için gizleniyorlardı. Bunlardan biri dama çıkmış, bacanın arkasına saklanıyordu. Bir diğeri karşı yaya kaldırımındaki sipsivri kavak ağacının arkasına gizleniyor; diğer ikisi de avluda lâğım çukurunun arkasına saklanıyorlardı.</p>

  <p class="normal">Gerçek bir asker olan Denikin, hafiyelerden üzüntü duymuyordu. Bir akşam, elinde kâğıtları, hoş karşılanmayan, fakat zorunlu olan bu durum hakkında bir hikâye anlattı. Çar I. Nikola, Çarskoye Selo parkında tek başına gezinmekten hoşlanırdı. Sabahın erken saatlerinden itibaren çarın geçebileceği yolların kenarındaki çalıların arkasına hafiyeleri yerleştiriyorlardı. Kışın hafiyelerin üzerine kar yağıyor, kimseler göremiyordu onları. Bir gün Çar, arkasındaki çalılardan gelen nezleli bir ses duydu: “Yedi numara geçti.” Nikola, hafiyelerin kendisine “Yedi numara” adını taktıklarını öğrenince çok kızdı. Muhafız kıtası komutanını işinden attı. Bunun üzerine hafiyeler Nikola’ya: “Bir numara” adını taktılar.</p>

  <p class="normal">Denikin mumla aydınlatılan bitişik odaya girip demir ökçeli deri kar çizmelerini çıkarır –kimsenin yardımı olmadan çıkarırdı çizmelerini– kaba kumaştan ağaç çileği rengindeki astarlı bol kaputunu atardı sırtından: Gri renkli dağınık ve arkaya taranmış saçlarını düzeltip Ekaterina Alekseyevna’nın elini öpmeye giderdi. Küçük Ekaterina Alekseyevna’nın avucuna bıraktığı narin elini şefkatle tutar, kısa ve kibar bir selamla öteki oyunculara “Merhaba beyler” derdi. Öteki oyuncular emir subayı prens Lobanof Rostovski ile eskiden bakanlıkların birinde şube müdürlüğü yapmış, yaşlı bir Petersburg’lu tüccar Vasili Vasiliyeviç Strupe’ydi.</p>

  <p class="normal">Salonda, üzerine konan iki mum ve yeşil çuha üzerinde yelpaze şeklinde açılmış iskambil kâğıtlarıyla masa hazır oluyordu. Tıpkı Vasileyevski adasındaki evde oynadıkları devirlerdeki gibi tebeşir parçaları ile geleneksel yuvarlak küçük fırçalara kadar her şey tamamdı.</p>

  <p class="normal">Eski siyah bir elbise giymiş olan, her zaman neşeli, kısa boylu, kalçaları mubalağalı bir şekilde geniş Ekaterina Alekseyevna, küçük bacaklarının üzerinde yuvarlanırcasına masaya gelirdi. Yuvarlak yüzü güleçti. Gönül okşayan iri ağzı hafifçe fısıltılı konuşurdu. Çok kıpırdak olduğu için, oturduğu eski tahta iskemle durmadan gıcırdardı. Ayaklarının altına küçük bir tabure koyardı. Masadaki yerini belirtecek kartı çekmeden önce, her zaman aynı dilekte bulunur, başkomutanla eş olmak isterdi. Dileği olunca tombul küçük ellerini havaya kaldırarak neşeyle çırpar:</p>

  <p class="normal">— Gördünüz mü beyler, dileğim oldu, derdi. Katka gene Anton İvanoviç’le eş olduk...</p>

  <p class="normal">Vasili Vasiliyeviç Strupe, iç karartıcı bir sesle:</p>

  <p class="normal">— Pekâlâ, öyle olsun, der, masaya oturup tebeşiri ile küçük fırçasını seçerdi.</p>

  <p class="normal">Soğukkanlı, her şeyi bilen, şüpheci, nükteci, ciddi yüzlü, çok zayıf, vaktinden önce yaşlanmış bir adam olan Vasili Vasiliyeviç tehlikeli bir hasımdı. Bütün Petersburg’lular gibi vist oyununu ciddi ve zarif bir şekilde oynardı.</p>

  <p class="normal">Sert tırnaklı, bakımlı elleriyle kartları çabucak karar ve asil bir danışman gibi:</p>

  <p class="normal">— Pekâlâ, öyle olsun, derdi.</p>

  <p class="normal">Dördüncü oyuncu olan Prens Lobanof-Rostovski genç olmasına rağmen güçlü bir vist oyuncusuydu. Emir subaylığı görevleri bu iskambil oyunlarında ve başkomutanın bazı kişisel görevleriyle sınırlıydı. Denikin’in askerlikle ilgili işler için daha modern anlamda başka iş arkadaşları vardı. Bütün Lobanof-Rostovski’ler gibi prens de güzel bir adam değildi. Uzun, saçları dökülmüş bir başı, anlamsız çizgilerle dolu iri bir alnı vardı. Bir kusurunu hesaba katmazsak –tabii ihtiyacını defetmenin sabırsızlığı içindeymiş gibi uzun bacaklarını masanın altında durmadan sallardı– prens mükemmel bir sosyete adamıydı. Hiçbir zaman kanaatını açıklamazdı. Bir soruyla karşılaştığı zaman, kendisine ciddi bir sorun için başvurulmaması gerektiğini mükemmel bir şekilde hissettiren, beklenmedik budalaca bir karşılık verirdi. Dalkavukluğa kaçmayan bir nezaketi vardı. Geçen yaz yaralanıp iyileşmeden önce, ateş hattında mertçe çarpışmıştı.</p>

  <p class="normal">Oyuncuların hepsi sanki görevdeymiş gibi oyun oynuyorlardı. Bu saatlerde ne savaştan söz ederlerdi, ne de politikadan. Sadece “Karo... Kupa... İki kozsuz...” sözleri duyulurdu. Mum çıtırdardı. Cam bir tablanın kenarına konmuş bir sigaranın dumanı tüterdi.</p>

  <p class="normal">Sonunda Denikin:</p>

  <p class="normal">— Gitme zamanı geldi artık, değil mi Ekaterina Alekseyevna? derdi.</p>

  <p class="normal">— Yazık, çok yazık Anton İvanoviç...</p>

  <p class="normal">Genç Ekaterina Alekseyevna tüylü küçük divanın üzerinde otururdu. Başını kaldırmadan, gülümseyerek yününü örerdi. Yüzü, gözleri, saçları soluk renkliydi. Zarif boynunun yumuşak hatları, güzel elleri, her şey onda okşama ihtiyacını açığa vururdu. Yirmi altı yaşına gelmiş olan Ekaterine Alekseyevna çabucak gönlünü kaptırırdı. Bütün aşk hikâyeleri kederli bir sonuca ulaşmıştı. Kimileri vakitsiz veda edip savaşa gider; kimileri ise hiç acımadan bir başkasını sevdiklerini itiraf ederlerdi. Şimdi ise güzel olmamakla beraber, son derece zeki olan Lobanof Rostovski’ye tutulmuştu. Prens sırf şaka olsun diye kur yapıyordu. Bu da, Ekaterina Alekseyevna’yı kızı gibi seven başkomutanın hoşuna gidiyordu. Genç kız, eski modaya uygun bir şekilde, prensin bir gün evlerinde sigara tabakasını unutacağını hayal ediyordu. Ertesi gün, annesinin yokluğunda, prens atının üzerinde pencerelerinin önünde belirecek, attan inip eve girecek ve mahmuzlarını şakırdatarak Ekaterina’yı selamlayacaktı. (Ekaterina’nın üzerinde kol kapakları ile yakası beyaz, siyah bir elbise olacaktı.) Prens özür dileyecek ve hazırlamış olduğu söz dudaklarında donup kalacaktı. Genç kıza dikkatle bakınca anlayacaktı durumu. Çok heyecanlanan iki genç salona geçeceklerdi... Sonra birden, dirseklerinin biraz üzerinden genç kızı kollarından tutacak, kendine çekecek, heyecanlı bir sesle: “Sizi tanımıyormuşum, diyecekti, tanımıyormuşum sizi. Oysa siz bambaşkaymışsınız...”</p>

  <p class="normal">Ekaterina Alekseyevna’nın hayalleri orada duruyordu... İki mumun arasında oturmuş olan prense bakmadan, yününü örüyor, gülümsüyordu. Prensin orada olduğunu biliyor, lüks sigarasının kokusunu duyuyor, bu da ona yetiyordu...</p>

  <p class="normal">İşte, cuma akşamları, başkomutan bütün ciddi işlerinin istirahate çekildiği, ihtiyar Rusya’nın kalıntısı küçücük dünyası böyleydi.</p>

  <p class="ortayaz">***</p>

  <p class="normal">O gün Denikin, kurala aykırı olarak geç, endişeli ve biraz dalgın geldi. Çizmelerini çıkarırken, ayaklarının arasında dolanan kedinin ayağını ezdi. Kedi tatsız tatsız miyavladı. Lobanof-Rostovski kediyi alıp mutfağa götürdü. Ekaterina Alekseyevna kahkahayı bastı. Vasili Vasiliyeviç:</p>

  <p class="normal">— Kediler bazen çekilmez oluyor, dedi.</p>

  <p class="normal">Hepsi Denikin’in salona geçmesini bekliyordu. Ama o kaputunu astıktan sonra orada, gri sivri sakalını çekiştirerek dalgın duruyordu. Bütün çehreler asıldı üzüntüden. Prensin, kediye bir şey olmadığını söylemesine kadar sıkıntılı sessizlik sürdü...</p>

  <p class="normal">Denikin:</p>

  <p class="normal">— Ya! İyi öyleyse, dedi. Vakit kaybetmeyelim.</p>

  <p class="normal">Denikin her zamankinden daha kötü oynuyor, yeri yokken kenara çekiliyor, durmadan pencereye doğru bakıyordu. Oysa ki pencerelerin kepenkleri kapalıydı. Genç Ekaterina Alekseyevna yavaşça kalktı yerinden, mantosunu omuzlarına aldı, muhafızın yerinde olup olmadığını anlamak için avluya çıktı. Hafiyelerden biri, çatının üzerine, rüzgârın ıslık çaldığı bacanın arkasına oturmuştu. Yukarda, hilal şeklindeki bulanık ay, bulutların içine girip çıkarak baş döndürücü bir hızla gidiyordu. Çatının üstündeki adam dişlerini takırdatarak:</p>

  <p class="normal">— Matmazel, diye seslendi. Allahınızı severseniz, bir kadeh içki getirin bana...</p>

  <p class="normal">Saat ona doğru evin önünde bir otomobil durdu. Denikin kartlarını masanın üzerine bıraktı, dikkatli bakışlarında çok canlı bir ışık parıldadı. Narin yapılı, kurumlu, kırmızı yanaklı general Romanovski, üzerinde subay kaputuyla salona girdi. Kapüşon başlığının uçları göğsünde çaprazlama katlanmıştı. Kasketini çıkarıp mahmuzlarını şakırdattı, başkomutanı selamladı.</p>

  <p class="normal">— Anton İvanoviç, sizi almaya geldim.</p>

  <p class="normal">— Hayrola, oldu mu?</p>

  <p class="normal">— Mükemmel bir şekilde, Anton İvanoviç.</p>

  <p class="normal">Denikin çabucak kalktı.</p>

  <p class="normal">— Baylar bayanlar, tekrar gelirim. Durum gitmemi gerektiriyor, özür dilerim.</p>

  <p class="normal">Yan odada kaputunun kolunu bulduramadı birden.</p>

  <p class="normal">— Prens, siz kalın. Üç kişi devam edersiniz. Size de Allaha ısmarladık demiyorum, Ekaterina Alekseyevna...</p>

  <p class="normal">Oyuncular masadaki yerlerine döndüler, ama oyuna devam istekleri kalmamıştı. Ekaterina Alekseyevna durmadan içini çekiyor, Vasili Vasileyeviç, kalın kaşlarını çatarak, yeşil çuhanın üzerine tebeşiriyle küçük darağaçları ile şeytanlar çiziyordu.</p>

  <p class="normal">Prens divana, küçük Ekaterina Alekseyevna’nın yanına oturdu. Genç kızın neşesi yerine geldi, örgüsünü bıraktı. Prens bacağını durmadan sallayarak genç kıza, fevkalâde bir falcı kadın bulduğunu, kadını Anton İvanoviç’e götüreceğini anlatıyordu.</p>

  <p class="normal">— Falcı saçınızdan bir tel alıp mum alevinde yakıyor; hemen ardından ağzından köpük çıkıyor...</p>

  <p class="normal">— Ne söyledi size?</p>

  <p class="normal">— Atla yolculuk yapacağımı, üç kez yaralanacağımı, sonunda da mutlu bir evlilik yapacağımı söyledi.</p>

  <p class="normal">Prens iki bacağını da salladı ve sanki omuzlarından sarsılıyormuşçasına, boğulur gibi gülmeye başladı. Ekaterina Alekseyevna’nın zarif boynu ile küçücük kulağı kıpkırmızı oldu.</p>

  <p class="normal">Ama Ekaterina Alekseyevna gözlerini silerek:</p>

  <p class="normal">— Durum gerçekten çok ürkütücü, dedi. Sinirler gergin... Allahım, kim derdi ki bu durumlara düşeceğiz...</p>

  <p class="normal">Vasili Vasiliyeviç:</p>

  <p class="normal">— Doğru, doğru, aklımızın ucundan bile geçirmiyorduk.</p>

  <p class="normal">Masanın üzerine bir balta ile bir cellat kütüğünün resmini çizdi.</p>

  <p class="normal">— Ne acayip bir memleket şu Rusya...</p>

  <p class="normal">Başkomutan sözünde durdu. Duvardaki kılıfına konmuş küçük İngiliz sarkaçlı saat, çatlak sesiyle on biri vururken dışarda bir otomobil korna çaldı.</p>

  <p class="normal">Anton İvanoviç kar çizmelerini çıkarırken:</p>

  <p class="normal">— Biliyorum, Ekaterina Alekseyeviç, dedi, bugün kestaneli hindiniz olduğunu bilmiyordum... Bunun şerefine, aziz prensim, gidip arabadan bir şişe şampanya alın...</p>

  <p class="normal">Çok canlı hareketlerle ellerini ovuşturuyordu. Ama gene de oyunu tamamlama teklifini reddetti. “Bırakalım şunu. Ekaterina Alekseyevna ile ben önceden teslim oluyor, şerefimizi kurtarıyoruz.”</p>

  <p class="normal">Hatta Vasili Vasiliyeviç’in altın tabakasından bir sigara aldı ve hiç yapmadığı halde sigara içmeye başladı. Yemek saatini öne aldılar. Hepsi birden dar yemek odasına geçtiler. İki mum, eski moda duvar kâğıtlarıyla masanın üzerindeki kenarları çentik tabakları, lezzetli böreklerle çerezleri hafiften aydınlatıyordu.</p>

  <p class="normal">Sofrada sadece Anton İvanoviç’in çok sevdiği yemek eksikti. Hardalla soslanmış bufa balığı. Oyun bitip de masaya oturdukları zaman: “Hayır, inanın bana, önce maçaları halletmemiz gerekirdi.” Ya da: “Olur mu dostum, elinde as, rua ve damın bulunduğunu iyice biliyordum,” gibi tartışmaya devam edilen her zamanki rahatlık da eksikti.</p>

  <p class="normal">Havanın gergin olduğunu hisseden prens, büyük bir fedekârlık göstererek herkesin ilgisini üzerine çekerek, yanıkları, diş ağrılarını, yılancık gibi hastalıkları esrarlı bir şekilde tedavi gücü olan Ptersburg’lu bir kapıcının hikâyesini anlattı. Bu kapıcı kahve telvesine bakarak Alman harbini de önceden haber vermişti. Savaşı ima etmesi biraz yersizdi. Vasili Vasiliyeviç hemen sürahiyi kapıp votka koydu:</p>

  <p class="normal">— Mucizeler gösteren kapıcılar neslinin kutsal Rusya’da tükenmemesi şerefine içelim öyleyse...</p>

  <p class="normal">O sırada kestaneli hindi getirildi. Sandalyesinin arkalığına dayanmış olan Denikin ağırbaşlı bir ifadeyle çevresine bakınıyordu. Hindi tabağını, masayı dolduran öteki tabakların arasına yerleştirdiler. Mum alevlerine doğru yükselen duman, mum alevlerini oynattı.</p>

  <p class="normal">Hindinin bir kanadını alan Denikin:</p>

  <p class="normal">— Böylesi hindileri Rusya’dan başka bir yerde bulamazsınız, dedi.</p>

  <p class="normal">Prens kalktı, gürültü çıkarmadan şampanya şişesini açtı, çay bardaklarına boşalttı. Anton İvanoviç ceketinin yakasına soktuğu peçeteyi yavaşça çekti, kadehini aldı, kalktı ve sandalyenin arkalığına elini dayayarak:</p>

  <p class="normal">— Bayanlar, baylar, dedi, sizi sevindirecek bir haberim var. Bu sabah Fransız birlikleri Odesa’ya çıktı; Yunan birlikleri Kerson ile Nikolayef’i işgal etti. Uzun süredir beklediğimiz müttefiklerimizin yardımı gelmişti nihayet...</p>

  <p class="normal">Bir İngiliz uçağı Ekaterinodar’a garip bir adam getirmiş, hükümet üyeleriyle sözü geçen kişiler ne yapacaklarını şaşırmışlardı. Gelen kişi Klemanso’nun bir casusu muydu? Yoksa bir dolandırıcı mı? Yoksa önemli bir kişi mi? Adamın adı Fransız idi: Jiro, Piotr Petroviç diyorlar. Güney aksanıyla mükemmel Rusça konuşuyor. Pasaportu Uruguay pasaportu. Sadece bu durum adamın milliyetinden çok becerikliliğine tanıklık ediyor. Novorosisk’e tüfek, mermi ile öteki silâhları getiren bir gemiyle Paris’den gelmiş. Mevki komutanına gösterdiği evrak mükemmel: Parlamento üyelerinin tavsiye mektupları, din işleri bakanının bir mektubu, ayrıca telâffuzu son derece güç bir Fransız düşesinden bir mektup. Petit Parisien gatesinin muhabir kartı ve nihayet iş teklifleri. Bu iş tekliflerinde, o devirde, dünyanın dört bucağından Fransa’ya getirtilen zahire ile muazzam mal stoklarının üzerinde mantarlar gibi türeyen çeşitli ajanların isimleri bulunuyordu.</p>

  <p class="normal">Boşuna kafa yoruluyordu. Mesele şuydu: Mart ayı ile yazın cereyan eden muharebelerin izlerini hâlâ taşıyan bir taşra şehri olan Ekaterinodar’a, gayet şık giyimli, kürk yakalı, kısa ceketli, uçları göğsünü örten alacalı boyun atkılı, iki küçük bavullu, boynunda fotoğraf makinesi ile halissüddem Avrupalı bir adam gökten inivermişti.</p>

  <p class="normal">Ayağında tabanları kalın dikişli öylesine şık sarı iskarpinler vardı ki mevki komutanı bile gözlerini iskarpinlerden ayıramadı. Piotr Petroviç Jiro’nun başı havada, neşeli, açık gri fötr şapkası zarif bir şekilde başına oturtulmuş haliyle, arkasında iki valizini taşıyan Kazakla sokaktan geçtiğini gören işsiz güçsüz takımı ne derdi ki?</p>

  <p class="normal">Yabancı en iyi otelin en lüks odasına, karaborsacı Paprikaki ile metresi sepetlendikten sonra yerleştirildi. Ertesi gün Jiro, general Denikin’i ziyaret etti.</p>

  <p class="normal">Anton İvanoviç heyecanlanmıştı, kabul salonundan yabancıya doğru general Romanovski’yi koşturdu. General Romanovski, başkomutanın biraz rahatsız olduğunu söyleyerek özür diledi, ama şehirde böylesine ilgi çekici bir misafiri ağırladıklarından dolayı sevinçli olduklarını ekledi.</p>

  <p class="normal">Jiro aynı şekilde, burada Denikin’in çevresinde, “Milli bir Merkez” olarak toplanan Devlet Dumasının temel direklerinden profesör Kolorivof’u da ziyaret etti; Profesör Kologrivof Paris’i çok iyi biliyor ve seviyoru. Sevimli Jiro’yu yanında birkaç saat alıkoydu. Büyük bir zevkle küçük lokantalarda yediği yemekleri, geceleri Montmartre’deki gezintilerini anlattı ve ağaçları güzel kokulu bulvarları hatırladı. Taranmamış sakalına, güçsüz göbeğine rağmen yüzünde bir gençlik, bir çocuksu hal vardı.</p>

  <p class="normal">— Aziz dostum, dünyada sadece Parislilerin kokladığı o güzelim kokulara ne dersin?.. Ah! Paris’in kaldırımlarını öpmeye hazırım. Evet, evet, şaşırtmasın bu sizi. Her Rus’un gönlünde ateşli bir Fransız vatanseveri bulursunuz... İşte bunu yazmalısınız gazetenize!..</p>

  <p class="normal">Karar verildi: “Milli Merkez”in temsilcilerinden çok sınırlı bir grup birinin evinde toplanacaktı. Yemek yenilecek ve mösyö Jiro’nun dünya politikası hakkındaki konuşması dinlenecekti.</p>

  <p class="normal">Misafirinin ceketinin düğmelerini dostça bir hareketle çözen profesör Kologrivof:</p>

  <p class="normal">— Sevgili dostum! dedi. Burada, Avrupa’da Kızıl satırın korkunç tehlikesini sizlerden önce gören insanlar bulacaksınız... Bolşeviklik, insanlık tortusunun kudurganlığı, aşağılık tabakanın kırıp geçirici öfkesidir... Sizin aranızda en zekiler, hatta en iyiler bile sosyalizme saygı gösteriyor. Çok saçma şey bu! Hem de saçmanın saçması!.. Sosyalizm diye bir şey vardır, ama sosyalist yoktur, çünkü sosyalizmin gerçekleşmesi imkânsız bir şeydir... Size bunu ispatlayabiliriz! Tarih, anarşinin ardı arkası kesilmeyen dalgalarının çarpıp kırılması için Rusya’yı bir baraj olarak önüne çıkardı. Biz kendimizi tehlikeye atıyoruz, ama böylelikle Avrupa uygarlığının rahatça gelişmesine imkân vermiş oluyoruz... Bu görev uğruna, Avrupa’yı bütün dünyayı kızıl kâbustan kurtarmak uğruna elimizi size uzatıyoruz. Yardım edin bize... Bütün tavizleri vermeye hazırız. Rusya bütün fedakârlıklara razı olacaktır... İşte sizin için yazmanız gereken şeyler...</p>

  <p class="normal">Bu yemek birçok sıkıntılara sebep oldu. Gelin de Ekaterinodar’da değerli bir şeyler bulmaya çalışın! Bulsanız bulsanız sadece domuz yağı, kaz ve domuz eti bulabilirsiniz. Parisli misafiri köfteyle ağırlayamazsınız ya! “Milli Merkez”in boğazına düşkün üyelerinden biri olan Von Liz şu yemek listesini teklif etti: Küçük börekli et suyu çorbası, kırmızı şaraplı balık yahnisi, bir damla su koymadan domuz torbasında pişirilmiş piliç. Karaborsacı Paprikaki’nin tercümanlığıyla içilebilir şarap bulundu. Saat tam on üçte Piotr Petroviç de dahil altı kişi, Devlet Duma üyesi ve Rodnaya Zemliya gazetesinin yayın müdürü Şulgin’in evinde toplandılar. Yemek gerçekten titizlikle hazırlanmıştı.</p>

  <p class="normal">Kavrulmuş arpadan yapılmış kahveler içildikten sonra Jiro bildiklerini anlatmaya başladı:</p>

  <p class="normal">— Önce Paris’ten bahsedeyim biraz, baylar... Paris’i gayet iyi biliyorsunuz. Yabancılar her yıl Paris’e dört milyar altın franktan fazla para bırakırlar. Çatı katındaki pencerelerinden otomobillerin ışıldayan selinin aktığını gören hayalperestlerin bile başını döndüren sokakların çıkardığı tatlı kokulardan daha şaşırtıcı ne olabilir? Ama heyhat, artık Paris’te hayalperestler yok. Cesetler havayı bozuyor, Som üzerinde, Şampanya bölgesinde, Ardenlerde çürüyor bu cesetler. Sokaklarında dans edilen, katılasıya gülünen, Krak Leopold’un sakalıyla eğlenilen, ya da filanca Rus dükünün başarısız aşklarıyla alay edilen o neşeli şehir Paris’ten eser yok artık. Paris’te ve Fransa’da bir buçuk milyon erkek noksan; hepsi öldüler. Homoseksüelliklerini meslek haline getiren jigololarla dolu Paris. Kahvelerin teraslarını, kızları yirmi franga bile ayartamayan ihtiyar pinponlar dolduruyor. Marn cephesinde yumru yumru olan taksiler, ahşap kaldırımları çize çize tangur tungur gürültüler çıkararak geçiyor. Lokantalarla lüks kahveler şimdiye kadar damızlık yaradılışlı Amerikan askerlerini barındırıyorlardı. Kadınlar! Ah, hele o kadınlar! Her zamanki gibi gene yetenekli kadınlar. Erkeklerin dizleri üzerine. İç çamaşırları da yok.</p>

  <p class="normal">Masadan sesler yükseldi:</p>

  <p class="normal">— Biraz daha ayrıntılı anlatın...</p>

  <p class="normal">— Geceleri, tiyatrolarda, lokantalarda gerekli olmayan yerlerini örtüyorlar sadece. Açıkça söylemek gerekirse şöyle söylenebilir. Elbise diye üzerlerine giydikleri, kısa bir eteği tutan daracık bir bant. Bacaklar meydanda, çok tatlı bir şey bu. Parisli hanımların nefis bacakları vardır. Neye yarar iç çamaşırı giymek? Allah belasını versin, siperlerde büyük sıkıntılar çekmemiz boşuna değil! Ama bunlar önemsiz şeyler. Bugün Paris, sokakları pis, uğursuz bir şehir, ama endişe verici, şüpheli dedikodularla dolup taşmış, zafere ulaşmış bir şehir. Paris dünya savaşını kazandı. Şimdi de dünya karşı devrimini kazanmaya hazırlanıyor.</p>

  <p class="normal">Davetlilerden üçü:</p>

  <p class="normal">— Bravo! diye bağırdılar.</p>

  <p class="normal">Elindeki ekmek parçasını hamur edip yuvarlamakla meşgul olan dördüncüsü ise çekimser kaldı. Beşincisi, kararsız bir gülümsemeyle omuzlarını kaldırır gibi yaptı.</p>

  <p class="normal">— Bugün Paris, kızgın bir kaplanın inidir. Klemanso, intikam susuzluğu içinde kıvranıyor: Barış imzalanmadan önce –o kadar çabuk olacağa benzemiyor– Almanya açlık ablukasının bütün dehşetini tadacak. Almanya’nın dişleri, tırnakları, bir daha işe yaramayacak şekilde sökülecek. Özel bir görüşme sırasında Klemanso, Almanların kafasından ikinci sınıf bir memleket olma umudundan başka ne varsa söküp atacağını söyledi. Onları, açlıktan ölmeyecek kadar patates ve fasulyeyle baş başa bırakacak sadece. Ama beyler, bundan elli yıl önce Klemanso, Sedan önündeki yüz karası utançtan ayrı olarak, Paris komünü önünde korkunun utancını da tatmıştı. Bir gün, basın temsilcilerine verilen bir yemekte, Vandom meydanına büyük imparatorun sütunlarının kalıntılarının, Komün taraftarlarınca, kablo ve vinçlerle devrilişi önünde duyduklarını hatırladı. Klemanso’ya asıl dokunan anıtın yıkılışından çok, Fransız işçilerini bu harekete zorlayan düşünceydi. Uygarlığı yeni bir tehlikenin tehdit ettiğini, bu tehlikenin defedilebileceğini, ama halka silâh verildiği takdirde bu tehlikenin gerçekleşebileceğini sözlerine ekledi. Bu, Sedan’ın intikamı için iki cephede birden çarpışılması gerektiği gün gerçekleşebilirdi. Beyler, Klemanso haklıydı: Terhis edilen erler Paris’e dönüyor. Verdön’de ve Som’da dehşetin dik alâsını görmüş insanlar bunlar. Onlar için barikatları yıkmak, sokaklarda çarpışmak bir çocuk oyuncağıdır. Meyhanelerde, tezgâhın önünde birçok dinleyici bulup, aldatıldıklarını; savaşı yapanların rütbe, nişan, takma kol bacak aldıklarını, oysa savaşı çıkaranların milyonları cebe indirdiklerini bağıra bağıra anlatıyorlar... Enflasyon nedeniyle iflâsa uğrayan gerek burjuvalar da çığırtkanlarla kadeh tokuşturuyorlar. Paris’in dış mahalleleri kaynıyor. Fabrikalar kapandı. Paris garnizonunun birlikleri ne yapacakları belli olmayan bir tutum içinde. Almanya’da ise devrim kargaşalığı; sosyal demokratlar saldırıları durdurmak için büyük güçlük çekiyor. Bugün yarın Macaristan da Sovyet idaresini ilan edecek... Grevlerle felce uğrayan İngiltere çırpınıyor. Loyd Core hükümeti sadece kayalıkların arasında volta vuruyor. Bütün gözler Klemanso’ya döndü. Sadece o, Avrupa devrimine ancak Moskova’da öldürücü bir darbe indirileceğine inanıyor. İtalyan balıkçıları ağlarından sadece bir ahtapot çıkardıkları zaman, dişleriyle ahtapotun hava kursağını koparırlar: O zaman korkunç hayvanın emici organlarının kendiliğinden güçsüzleştiği görülür...</p>

  <p class="normal">Davetlilerin saçları diken diken oluyor, buğulanmış gözlüklerini çıkarıyorlardı. Jiro yeni bir yaprak sigarasının ucunu dişiyle koparmak için konuşmasına ara verince soru yağmuru başladı.</p>

  <p class="normal">— Odesa’ya kaç Fransız tümeni gönderildi?</p>

  <p class="normal">— Fransızlar, Kızıl taarruzunu Rusya’nın ortalarına kadar püskürtecekler mi?</p>

  <p class="normal">— Paris’te, Krasnof’un Çaritsin üzerine yaptığı son taarruzun başarısızlıkla sonuçlandığını biliyorlar mı? Krasnof’a yardım edilecek mi?</p>

  <p class="normal">— Rusya’da etki alanları müttefikler arasında bölüşüldü mü? Özellikle gönüllüler ordusuna kim gitmek için hazırlanıyor?</p>

  <p class="normal">Jiro yavaş yavaş mavi dumanın halkalarını ağzından çıkarıyordu.</p>

  <p class="normal">— Beyler, sanki Klemanso benmişim gibi sorular soruyorsunuz. Ben gazeteciyim. Bazı gazeteler Rus sorununa ilgi duydular. Hemen beni gönderdiler buraya. Doğrudan doğruya askeri birliklerle yardım etmek çok karışık bir iş. Loyd Corc kazlaar takılmak istemiyor. Novorosisk’e iki İngiliz piyade taburu da gönderecek olsa, Parlamentoda tamamlayıcı seçimlerde en azından yirmi oy kaybeder. İşte edindiğim son bilgiler: Loyd Corc acele uçakla Paris’e geldi. Manş denizinde sayısız mayın olduğu için, denizde havaya uçmak ihtimalini düşünerek uçağı seçti. Onlar Konseyinde, en çok şu düşüncelerini açıkladı: Bolşevik hükümetini çabucak düşürebilme umudunu doğrulayacak bir bilgi elde edilmemiştir; alınan bilgiler Bolşeviklerin şu anda her zamankinden daha güçlü olduklarını, etkilerinin halk arasında gittikçe genişlediğini gösteriyor; hatta köylüler de onların safına geçiyor. Bolşevik Rusya’nın XV. yüzyıldaki Moskova-Suzdal imparatorluğu dönemindeki tabii hudutlarına çekildiği bir gerçektir, artık kimse için ciddi bir tehlike teşkil etmez. Tıpkı, uzak bölge valilerini çağırıp yaptırılan işler hakkında bilgi alan Roma İmparatorluğu gibi, Moskova hükümetine, Paris’e gidip Onlar Konseyi önüne çıkması teklif edilmelidir... İşte beyler, bizim oralarda durum bu... Bana soracağınız başka bir soru var mı?</p>

  <p class="ortayaz">***</p>

  <p class="normal">Bu yemekten birkaç gün sonra (bu yemek profesör Kologrivof’un tarihinde kaydedilmiştir) mevki komutanı Denikin’e şu raporu veriyordu:</p>

  <p class="normal">— Ekselâns, “Savua” otelinin tam karşısında sadece altın ve mücevher satın alan bir acenta açıldı. Karşılığında bol miktarda Don kâğıt parası ödeniyor... Bu paranın değerinden şüpheleniyoruz: Çünkü hepsi yepyeni...</p>

  <p class="normal">Askeri raporları gözden geçirdiği için meşgul olan general, asık suratlı bir ifadeyle:</p>

  <p class="normal">— Her zaman her şeyden şüphe edersin, Vitali Vitaliyeviç, dedi. Örneğin şüphelendiğin için benden habersiz bir Yahudiyi kırbaçlattın. Oysa dayaktan sonra adamın Orel bölgesinde toprak sahibi olduğu anlaşıldı... Bu bölge insanlarının arasında esmerler de bulunur; hatta çingenelere benzeyenler bile vardır... Belli ki güçlü bir adam değilsiniz.</p>

  <p class="normal">— Özür dilerim, ekselâns, bir yanlışlık olmuştu o zaman... Ama bu acenta işine gelince: ruhsat Ekaterinoslav’lı karaborsacı Paprikaki adına alındı, ama geliş yeri şüpheli olan sermayeyi koyan gerçek patronun Piotr Petroviç Jiro adındaki bir Fransız olduğunu öğrendik...</p>

  <p class="normal">Mevki komutanı bu sözleri söylerken bedeninin iriliği oranında öne eğilmişti.</p>

  <p class="normal">Denikin incelediği kâğıtları masanın üzerine attı.</p>

  <p class="normal">— Bana bak albay, dedi, saçma bir iş için, bilmem hangi yüzükle zincir için Fransa ile ilişkilerini bozmak mı istiyorsunuz? Çevirecek başka oyunun yok mu?</p>

  <p class="normal">— Dükkânın kasasını mühürlettim...</p>

  <p class="normal">— Derhal gidip mühürlerini sökün, özür dileyin, sonra da...</p>

  <p class="normal">— Başüstüne...</p>

  <p class="normal">Mevki komutanı ayaklarının ucuna basarak iri göbeğini kapının dışına çıkardı. Denikin uzun süre askeri raporlara parmaklarının ucuyla vurdu. Gri bıyığı titriyordu.</p>

  <p class="normal">— Ne dolandırıcı millet!</p>

  <p class="normal">Kime söylüyordu bunu? Fransızlara mı? Ruslara mı?</p>
</body>
</html>
