<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_10"><br class="calibre2" />
  X</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Kasım ayının başlarında Kaçalinski alayı, noksanlarını tamamlamak ve dinlenmek için geri çekilmişti. Muharebelerden çıktıktan sonra kala kala üç yüz muharibi ya kalmış ya kalmamıştı. Piotr Nikolayeviç Melşin, hiç beklenmedik bir anda, ummadığı bir şekilde tugay komutanlığına tayin edilmişti. Bunun üzerine Askeri Konseyle konuştu. Yaptığı teklif üzerine, o zaman hastanede olan Telegin, Kaçalinski alayının komutanlığına, yardımcısı Sapojkof’la İvan Gora alay komiserliğine tayin edilmişti. Telegin’in bataryası da alay topçusuna katılmıştı.</p>

  <p class="normal">Rutubetli bir hava vardı. Etraf ıslak köpek ve yanık baca kokuyordu. Saçaklardan sular damlıyor, toprak çamurlaşıyordu. Eğitimden dönen muhariplerin postalları çamurdan taşınmaz hale geliyordu. İşin en zor kısmı atlatılmıştı: Don Ordusu, ırmağın sağ sahilinde çok uzaklara püskürtülmüştü. Çıkan dedikodulara göre Novoçerkask’ta ataman Krasnof, Çaritsin önündeki ikinci ve korkunç bozgunu öğrenince başını duvardan duvara vurmuş.</p>

  <p class="normal">Eğitim, siyasi dersler ve okuyup yazma ile geçen yorucu bir günden sonra akşam olunca soğuktan tir tir titreyen muharipler köyün içinde dağılıyor, kimileri tanıdıklarının, kimileri de yeni elde ettikleri kadınların evlerine gidiyorlardı. Ne tanıdığı, ne de metresi olanlar şarkı söyleyerek köyde dolaşıyor, ya da kuru bir yere yerleşip şakalaşıyor, genç kızları kendilerine çekmek için maskaralıklar yapıyorlardı.</p>

  <p class="normal">Çok kere şaka ve gülüşmelerle başlayan bu hal sonunda kavgaya dönüşüyor, hatta daha çetin bir hal alıyordu, çünkü hepsi de ateşli kimselerdi.</p>

  <p class="normal">Telegin’in bataryasındaki on bahriyeliden üçü ölmüş, ikisi de ağır yaralanmıştı. Geriye beş kişi kalmış beşi de, sahipleri tarafından terk edilmiş zengin bir Kazak’ın çiftliğine yerleşmişlerdi. Anisya da onlarla kalıyordu. Formalite gereği bölüğe misafir kaydedilmişti. Muharipler gibi o da eğitime çıkıyor, ateş etmesini öğreniyor, siyasi kursları izliyordu. Üzerinde pırıl pırıl parlayan bir kızıl er üniforması vardı. Ama kendinden kıvırcık uzun saçlarını kestirmeyi kabul etmemişti. Ekim ayı içinde her türlü dehşeti, çeşitli insanın ölümünü gördükten sonra, suyu boğaza kadar yükselen ırmağın geçit noktasından geçer gibi, çaresiz derdini de geçirebilmişti. Yüzündeki kırışıklar, daha bir gençleşip canlılık kazanan yüzünü çirkinleştirmiyordu artık. Cephe gerisinin yiyecek bolluğu yanaklarını tombullaştırmış, beli doğrulmuş yürüyüşü daha bir hafif olmuştu. Bütün benliği bir duruluk, bir körpelik izlenimi veriyordu. Geceleri bahriyeliler iyi ısınmış evde rahat rahat uyurlarken o, gizlice çamaşırlarını yıkıyor, onarıyordu. Bazen kalk borusu çaldığ zaman onu işin başında meşgul buluyorlardı.</p>

  <p class="normal">Kuzma Kuzmiç Nefodof da alayda kalmıştı. Kadro dışı yazıcılık görevini yapıyordu. Muharebenin en şiddetli günleri olan 16 ve 17 Ekim günlerinde sadece cesaret göstermekle kalmamış, ateş altında yaralıları taşıyarak ataklık da göstermişti. Bu hali kimsenin gözünden kaçmamıştı. Ondan sonra da Kaçalinski alayından arta kalanlar karşı taarruza kalktığı zaman da aynı şekilde hareket etmişti. Don ırmağının geçilişi ve alayın geriye alınması sırasında davranışı örnek alınacak derecedeydi.</p>

  <p class="normal">İvan Gora bir gün onu seyyar mutfağın yanında gördü. Kuzma Kuzmiç ıslanmış, kirlenmiş, zayıflamış, coşmuştu. İvan Gora başıyla yaklaşmasını işaret etti.</p>

  <p class="normal">— Sizi ne yapacağım, Nefedof? dedi. Garip bir adamsınız... Bir türlü anlayamadım sizi... Saygıdeğer bir yaşta bir papaz eskisisiniz. Sizi bizim yanımızda tutan nedir?</p>

  <p class="normal">Kuzma Kuzmiç burnunu çekti. Yağmur damlaları soyulmuş burnundan süzülüyordu. Kızarmış gözlerle siyasi komisere neşeli bir ifadeyle baktı:</p>

  <p class="normal">— Ben böyleyim işte, İvan Stepanoviç, insanlara bağlanırım ben... Nereye mi gideyim? Hangi toplumu istiyorsunuz? Düşünen bir insan olduğumu unutmayın...</p>

  <p class="normal">— Yok canım, ben ondan bahsetmiyorum, dinleyin...</p>

  <p class="normal">Kuzma Kuzmiç dolu aş kabını göstererek:</p>

  <p class="normal">— Yiyecek payımdan bahsediyorsanız, bu yağlı bulguru alnımın teriyle kazandım, dedi. Canıma da önem vermedim sanırsam... Pantolonumu, çizmelerimi muharebe alanında, düşmandan aldım... istediğim bir şey yok, kimseye de yük olmuyorum. Bundan sonra da faydalı olacağımı umut ediyorum... Devrim zeki insanlara muhtaçtır... Yanlış mı söylüyorum? Alayınızda okuyup yazma bilen adamınız yok... Oysa ben mürekkep yaladım... Hem sonra daha başka hizmetlerimin olmayacağımı kim bilir?</p>

  <p class="normal">İvan Gora: “Gerçekten, sağduyusu olan ve çalışmak isteyen bir adamdan neden faydalanmayalım?” diye düşündü.</p>

  <p class="normal">— Toplumdaki yeriniz beni endişelendiriyor, dedi. Ya kalkar da aramıza nifak tohumları ekerseniz...</p>

  <p class="normal">Kuzma Kuzmiç:</p>

  <p class="normal">— Ne yalan söyleyeyim, diye itiraf etti, denemedim değil bunu. Ama korkmayın benim propagandamdan. Tanrıyla da aram açık...</p>

  <p class="normal">— Aran mı açık? Sahi mi? Bak bunu beğendim. Karanlık basınca gelin beni görün, konuşuruz...</p>

  <p class="normal">Kuzma Kuzmiç hava kararınca siyasi komiserin yanına gitti. İvan Gora kaputunu, kasketini çıkarmadan küçük pencerenin önüne oturmuştu; dudaklarını kıpırdatarak gazete okuyordu. Gazeteyi katlayıp kalktı, kapıyı kilitledi.</p>

  <p class="normal">— Oturun, dedi. Az rahat bir yer var orada... Unutmadan sorayım, dilinizi tutmasını bilir misiniz? Zaten çok konuşursanız sizin için iyi olmaz. Ben her şeyi bilirim, hatta muhariplerin gördükleri rüyaları bile...</p>

  <p class="normal">Gazetenin kenarından beyaz bir kâğıt parçası kopardı ve parmaklarını çıtırdatarak kâğıdı büktü.</p>

  <p class="normal">— Köylüler hasat yapıp mahsulü kaldırdılar. Muharebeler nedeniyle harman için biraz geç kaldılar. Ama halk bize güveniyor. Önemli olan da bu: Sovyetle iktidarının sağlamca yerleşmesine inanmak istiyorlar... Güzel... Ama yakında Meryam Ana’nın Şefaat bayramı var...</p>

  <p class="normal">İvan Gora gözlerini Kuzma Kuzmiç’e kaldırdı. Burun delikleri açılıp kapandı, heyecanlı bir hali vardı.</p>

  <p class="normal">— Şefaat bayramı yakın... Boş inançlar halkın arasında hâlâ yaygın... Bir günde kararname çıkararak bu boş inançları ortadan kaldırmak olacak şey değil. Zaman ister bu işler için... Neyse, diyeceğim... Kızlar memnun değil hayatından. Şefaat bayramının gelmesini bekliyorlar, ama kimsenin çöpçatan gönderdiği yok. Dün Sposkoye köyüne gittim. Kadınlar arabamı çevirdiler. Gözleri iki çeşme. Kimileri bağırıyor, kimileri ağlıyor, kimileri sövüp sayıyor... Hepsi de Sovyetlerden yana, ama bayramlarından da vazgeçemiyorlar... Laf dinledikleri yok. Köylüler zengindir, çok buğdayları var. Ellerinden henüz mahsul fazlası alınmadı... Buğdayı gönül rızası ile vermeleri için onlarla akıllıca konuşup inandırmak gerek... Ama kadınlar elinden dizginleri alıp: “Bize papaz gönder!” diye bağırınca nasıl propaganda yapabilirdim ki. Utandırayım dedim kadınları. Nasıl olur, dedim, papazlarınızın general Mamontof’un sakalını buhurdanlıklarla takdis ettiklerini görmediniz mi?.. “Bize ne”, diye karşılık verdiler, “onlar beyaz papazlardı. Bizler kovduk onları köyden. Ama sen, bize kızıl papaz gönder... Çocuklarımızın nikâhlarını kıydırmak zorundayız. Kızlar mum gibi eriyip gidiyor. Hem sonra, beşiklerinde zırlayıp duran yüzelliye yakın bebek var ki vaftizleri yapılmadı...” Bu olaydan sonra başıma ağrılar girdi, kadınlar kafamın etini yediler... Onlara bir papaz göndermek benim görevim mi canım? Ama gene de bir çaresine bakmak gerek. Çünkü bir süre daha bekleyecekler, canlarına tak deyinceye kadar, sonra eski papazı getirtmek için Novoçerkask’a adam salacaklar... O zaman işler çatallaşacak Kuzma Kuzmiç, sen bu işin adamısın. Kurtar bu dertten beni. Al arabamı, git köye, konuş kadınlarla... ama sen bilirsin gene. Köyde genç kızlar gördüm. Gözüm korktu: Hepsi de kaya gibi sert.</p>

  <p class="normal">İvan Gora parmağıyla göğsünü işaret ediyordu.</p>

  <p class="normal">— Ne yaparsın onlar da insan... Nasıl, kabul ediyor musun?</p>

  <p class="normal">Kuzma Kuzmiç, evet dercesine başını salladı, sona yürekten:</p>

  <p class="normal">— Memnuniyetle, dedi.</p>

  <p class="ortayaz">***</p>

  <p class="normal">— Konuştuğun zaman Şarigin, çok sıkıcı oluyorsun! Ne kuru bir kafan var be! Seni dinlerken kaçmak geliyor içimden...</p>

  <p class="normal">Latugin kasketini aldı, siperi kulaklarına gelecek şekilde yan giydi, arkasını sıraya dayadı. Ama kalkmadı yerinden; gözbebeklerini döndürerek Anisya’ya baktı.</p>

  <p class="normal">Anisya, söylenenleri anlamak için büyük bir gayret sarfediyor, bu yüzden de alnı kırış kırış oluyordu. Her derste olduğu gibi bakışları sabit bir noktaya, örneğin duvara çakılmış bir çiviye takılıp kalıyordu. Alışık olmayan beyni soyut düşünceleri güçlükle kavrıyordu. Bu düşünceler, tıpkı yabancı bir ilin kelimeleri gibi, küçük küçük kıvılcımlar halinde bölük pörçük aklına giriyor, canlı duyumlar uyandırıyordu. “Sosyalizm” kelimesi onda, sanki pürtüklü elleri kırmızı ipek bir kurdeleye asılmış gibi kuru ve uğultulu bir şeyleri düşündürüyordu. Rüyasında bu kurdeleyi görüyordu. “Emperyalizm” kelimesi, başında bir taç, sırtınta kırmızı bir manto ile kral Baltazar’ı temsil eden, sineklerin üzerine pislediği bayağı bir resmi hatırlatıyordu. Kral, bir elin duvara: Mane, Tesel, Fares kelimelerini yazdığını görerek krallık asasını elinden düşürüyordu.</p>

  <p class="normal">Ama Anisya çok çalışkan bir kadındı; direngenlikle yanlış düşüncelerinin üstesinden gelmek için çalışıyordu.</p>

  <p class="normal">Latugin’in bakışlarının ısrarla üzerine çöktüğünü hissedince, çiviye takıllı gözlerini çevirmedi, ama birbirinden ayrılmış dizlerini yavaşça bitiştirdi.</p>

  <p class="normal">Şarigin:</p>

  <p class="normal">— Can sıkıcı bir şey mi söyledim, Latugin? diye sordu. İncelediğimiz makale İzvestia gazetesinde yayınlandı. Yoksa bu makale mi hoşuna gitmedi? Mademki devrimin bir muharibisin, o halde tüfeğini omuzladığın şu anda, bugünkü durum ve genel görevler hakkında kesin fikir sahibi olmak zorundasın.</p>

  <p class="normal">Şarigin bu sözleri söyledikten sonra güzel mavi gözlerinin cansız ve isteksiz bakışlarını Anisya’ya döndürdü. Anisya hâlâ çiviye sabit bakışlarla bakıyordu.</p>

  <p class="normal">Baykof gülmeden, ince sesiyle:</p>

  <p class="normal">— Garibin bir testisi var, ama onu da yolda kıracak, dedi. Sokak çocuğu dersten hoşlanmaz.</p>

  <p class="normal">Latugin de gülmeden hemen cevabı yapıştırdı.</p>

  <p class="normal">— Çok güzel söyledin! Ama yanlışın var. Sokak serserilerinin canını sıkan dersler değildir. Bilime saygım vardır, hele çocuk yapmaya yardımı olursa... Asıl benim canımı sıkan, bir adamın ne dediğini bilmemesidir... Alay ettiğiniz yetmedi mi benimle? Doğru bir söz, sizi kucaklayıp yakan bir kadının öpücüğü gibidir... Böylesi bir gerçek için kömürlerin üzerinde çıplak ayakla koşabilirim... İşte bana söylemen gereken sözler Şarigin... Oysa sen karşımıza geçmiş, mürver ağacından yapılmış kaval gibi söylenip duruyorsun, bir şeyler öğrenelim diye: “Dünya proletaryası, sosyalizm...” deyip duruyorsun. Ben onun için kelleyi koltuğa aldım! Bana bundan söz edilmesini, dinleyebileceğim, inanabileceğim şeylerin anlatılmasını istiyorum: Geleceğin yuvasını yapmak için hangi ağaca, nerede, ne zaman ilk baltayı vuracağımı bilmeliyim. İpek gömlekle hangi çimenliklere gezmeye gideceğimi bilmek istiyorum... Ah! dünya devriminin gerektirdiği biçimde konuşmasını öğrenmen için bir fırın ekmek yemen gerek...</p>

  <p class="normal">Anisya, Latugin’in soylu bir boğanınki gibi ayrık gözlü, güçlü, geniş yüzüne baktı ve Latugin’e bakmaktansa gözlerinin oyulmasının yeğ olacağını düşündü.</p>

  <p class="normal">Ne Gagin, ne Zaduyviter, ne de Baykof Latugin’in davranışını beğenmişlerdi. Evin çatısına yağan yağmurun çok tatlı tıpırtılarında rahat, şerefli bir şekilde geçinip gidiyorlardı. Şarigin, daha henüz çok genç olduğu için bilimi yeterince hazmedememişti. Doğruydu bu. Bazen ağır düşündüğü oluyor, kendini tuzağa düşürebilecek basit kelimelerden ödü patlıyordu. Kendisine rahatlık veren, denenmiş yabancı kelimeleri kullanmayı yeğliyordu. Böyle olmakla beraber Latugin’in mert bir arkadaşı gülünç düşürmeye hakkı yoktu. Zaten, Latugin’in yiğitlik taslayıp tartışmasının başka bir nedeni vardı –herkes anlıyordu bunu– ve bu nedeni de kimseler uygun bulmuyordu.</p>

  <p class="normal">Gagin Latugin’e:</p>

  <p class="normal">— Siyasi komiser bir levazım müfrezesi kuruyor, dedi. Bu müfrezeye katılsan iyi edersin. Ellerin kolların bağlı kalınca canın sıkılıyor. Senden iyi bir hareket beklemek imkânsız. Uyuşukluktan kurtulman gerek biraz...</p>

  <p class="normal">Baykof sakalını salladı ve bir kahkaha attı. Zaduyviter imayı anlamıştı: Sağlam dişli ağzını kulaklarına kadar açarak o da makaraları koyuverdi. Anisya kıpkırmızı oldu, gözleri sulandı. Kaputunu aldı, arkasını dönerek giydi, kemerini bağladı ve odadan çıktı.</p>

  <p class="normal">Huzursuzluk daha da artmıştı. Şarigin hafifçe gülümsedi, yavaş yavaş gazeteyi katladı.</p>

  <p class="normal">Latugin’e:</p>

  <p class="normal">— Gel, dedi, seninle konuşacağım.</p>

  <p class="normal">Latugin gözlerini kırptı:</p>

  <p class="normal">— Peki, dedi.</p>

  <p class="normal">İkisi de karanlık avluya, yüzlerine çiseleyen yağmurun altına çıktılar. Şarigin, Latugin’in, haddinin bildirilmesi için bir görüşme yapılacağı kanısında olduğunu, sinsi alaycı haliyle bekleyişinden anladı... Şarigin sadece, arkadaşlar arasındaki disipline karşı gelişi konusunda sakin sakin bir soru sormak; çürümüş burjuva mirasından nasıl kurtulması gerektiğini söylemek istiyordu...</p>

  <p class="normal">Bunları söyleyeceği yerde, gecenin nemini derin derin içine çektikten sonra:</p>

  <p class="normal">— Anisya’yı rahat bırak, dedi. Doğru değil yaptığın... Yakışmaz...</p>

  <p class="normal">Dedi ve sustu. Konuşmanın böyle bir sonuca ulaştığını gören Latugin ağzını açamadı. Söyleyecek sözü yoktu. Örneğin: “Hadi ordan sümüklü, sana akıl ver diyen oldu mu, uşak herif.” Ya da: “Birçokları akıl öğretecek oldu bana, ama çoğunun ağzını burnunu dağıttım...” diyebilir miydi? Her şey dönüp dolaşıp Latugin’in aşağılık bir komünist olduğunu söylüyordu... Acı acı onurunun kırıldığını hissetti... Eskiden olsaydı kendini göstermek için fırsatı kaçırmazdı... Gözlerini sıkı sıkı kapadı, dişlerini sıktı... İmkânı yok yapamazdı!..</p>

  <p class="normal">— Peki, peki, dedi. Niyetini anlıyorum... Demek ki boşuna kan akıtmışım; demek ki serserilikten, haydutluktan, köpoğlu köpeklikten kurtulamamışım?.. Teşekkür ederim sana, Kostia...</p>

  <p class="normal">Bahçe kapısına doğruldu ve yandaki küçük kapıya olanca gücüyle bir yumruk attı.</p>

  <p class="ortayaz">***</p>

  <p class="normal">İvan İliç Telegin yavaş yavaş hayata dönüyordu. Sinir krizinden başka bütün vücudunda obüs mermilerinin sebep olduğu sayısız yara da vardı.</p>

  <p class="normal">Önceleri uzun süre komada kaldı. Sonra kısa aralıklarla kesilen derin bir uykuya daldı. Uyku arasındaki aralıklarda karnını doyuruyorlardı. Sonunda tatlı bir rahatlama duygusunu hissetti. Gözleri sargılarla kapatılmış, penceresi kalın bir perdeyle kapılı bir odada tek başına yatırılmıştı. Bazen hafif ayak sesleri ile yaprak hışırtılarını hatırlatan bir mırıltı, çay kaşığı tıngırtısı ve bir elbisenin hışırtısını duyuyordu. Başının ucundaki saatin bazen çok belirli, bazen çok hafif tıkırtıları... Dış dünyadan benliğine dolan duygular bundan ibaret kalıyordu. Bir de ölçülü hareketlerle dolaşan görünmez insanın varlığı...</p>

  <p class="normal">Telegin içini çekecek olsa hemen havanın titreştiğini, yabancı “varlığın” üzerine eğildiğini hissediyordu. İvan körpe, hoş bir koku da duyuyordu.</p>

  <p class="normal">Arada sırada hoyrat olduğu belli bir insan, kuvvetli bir tütün ve ter kokusuyla odaya giriyordu.</p>

  <p class="normal">— Ne haber, nabzı nasıl?</p>

  <p class="normal">Zarif kişi, mırıltıyla karşılık veriyordu. Bunun üzerine hoyrat kişi neşeli bir sesle:</p>

  <p class="normal">— Mükemmel! diyordu. Güçlü kuvvetli bir adam... Sessizliğin bozulmamasına dikkat edin, bu çok önemli. Hastayı irkiltecek hiçbir dış etki olmamalı.</p>

  <p class="normal">İvan İliç ağırdan ağırdan düşünüyordu: “Oysa sen, irkilmenin ta kendisisin... Defol, kes gürültüyü... Ama sen, kaygı dolu varlık, eğil üzerime, bir şeyler düzelt... Daha iyisi, okşa elimi... Görüyorsun, başka bir düşüncem yok, üstelik sen de anladın bunu. Ne arıyor bu tatlı hemşire burada? Nereden buldular onu?..”</p>

  <p class="normal">Telegin’in konuşması yasaklanmıştı. Ama düşünmesini de yasaklayamazlardı ya! Uzun yıllardan beri, vicdan azabı duymadan, kaygıların altında ezilmeden, kendi benliğiyle baş başa kaldığı olmamıştı. Bu, fedakârlıkla gördüğü hizmetlerin bir ödülüydü. Namusa aykırı hiçbir şey yapmamıştı, vicdanı, yağmurlu bir günde rahatça uyuklayan tekir kedi gibi sakindi.</p>

  <p class="normal">Düşünceleri yarı gerçek, yarı hayal bir dünyada uçuşuyordu. Çok kere hatırasında kuzeyin yaz güneşini, Petersburg’un güneşini canlandırıyordu. Serin bir gün, rüzgârın süpürdüğü mavimtrak asfaltı aydınlatan güneşi... Petersburg’da az mı düşünce, az mı felâketle karşılaşmıştı!.. İşte kapalı gözlerinin önünde ahşap bir evin penceresi canlanıyor; hava kabarcıklarının fark edildiği camlarında hafiften güneş parlıyor; camın arkasında bir şeyler göreceğini sanıyor... Ama hatıra, tatlı sürtünmenin hasretini geride bırakarak silinip kayboluyor.</p>

  <p class="normal">Uzun zamandır unutulmuş bir şarkının sözlerini hatırlayıp duruyor. Nerde duymuştu bu şarkıyı? Pek iyi hatırlayamıyor; belki köyde, Krestovka ırmağının ötesinde, Novaya Derevniya’da. Gecenin mavimtrak alacakaranlığında, zayıf bir çingene kadını, gitarının tellerini tımbırdatarak tembel tembel bir şarkı mırıldanıyor: “Uzun, karanlık bir koridoru izleyerek önce sağa, sonra sola gideceksiniz, evin etrafını dolanacaksınız; sağda bir kapı olacak, ondan ötede de tahıl ambarı; bulamayacaksınız aradığınızı...”</p>

  <p class="normal">Önünde ses çıkarmadan oturmuş adamlara şarkısını söylüyor, ölümsüz arzuyu dile getiriyordu; onsuz hayat yaşanmaya bile değmezdi... Ara, ara, karıştır ambarı: Belki oradadır aradığın? İçtiğiniz zaman ne aptal oluyorsunuz! Kimi arıyorsunuz? Kuzey güneşinin battığı yöndeki uzun yolu izleyin: Rüzgâr ayaklarınız altından tozları savuruyor. Camları hava kabarcıklı küçük pencereyi mi arıyorsunuz? Basma elbiseli sevgili bu pencerenin arkasında, değil mi? Dizlerini karnına çekmiş, kitap okuyor; bu kitap dolaşan, arayan sizden söz ediyor. Hepsi de budalalık bunların: Sizin aradığınız asıl kendi benliğiniz...</p>

  <p class="normal">İvan İliç, karanlık ve sessiz odada saatin tiktaklarıyla yarı uyuyor, yarı rüya görüyordu: Hayata döndükçe, içinde, prensiplerle boğulmuş, şuurunun derinliklerine itilmiş kendini beğenme duygusunun uyandığını hissediyordu. Bu yarı gerçek, yarı gerçek dışı hayatın içinde, en iyi, en saf, en sevdiği hatıralarını toparlamak için gayret gösteriyordu. Hayatı boyunca insanın yolunu şaşırtan ve çok kere de dönüş umudu olmayan hatıraları...</p>

  <p class="normal">Sağlığı düzelmeye doğru döndükçe, kendini beğenme duygusu da aynı paralelde doğuyordu. İştahla yemeğe başlamış, hatta hemşire görmeden var gücüyle gerinebiliyordu.</p>

  <p class="normal">Bir gün bulgur çorbasını içip iyi bir uyku çektikten sonra, yastığının üzerine rahatça oturup birden yüksek sesle:</p>

  <p class="normal">— Hemşiranım, dedi, müsaade edin de konuşayım sizinle biraz, dedi, merak etmeyin, çok az...</p>

  <p class="normal">Hemşire birden eğildi üzerine, elini Telegin’in dudaklarının üzerine koyarak; korkulu bir ifadeyle:</p>

  <p class="normal">— Şüşt! diye mırıldandı. Şüşt!</p>

  <p class="normal">Elini çektiği zaman Telegin bu defa muzip bir ifadeyle:</p>

  <p class="normal">— Öyleyse bir şeyler anlatın, dedi. Örneğin eliniz çok tatlı, küçücük. Kaç yaşındasınız? Adınız ne?</p>

  <p class="normal">Daşa hıçkırıklarını tutmak, ya da nefes almak istercesine kesik kesik içini çekti birkaç defa... Ne garip bir hemşire! Oysaki Telegin: “Hemşiranım, kendime geldim”, demek istiyordu. Birden aklıma bir şey geldi... Bir insan kendini sevmezse başkasını da sevemez. Bir işe yaramaz o zaman. Örneğin hayasızlar, kopuklar sevemezler. Rahat uyuyamazlar, kaşıntıdan kudururlar. Kâh köpürürler hiddetten, kâh korku benliklerini kavurur. İnsan önce kendisini; başkasının benliğinde seveceği şeyi sevmelidir... Özellikle bir kadını, karısını...”</p>

  <p class="normal">Ama İvan İliç söylemedi bunları. Hemşire çıkmıştı odadan. Dış dünyanın sinirleri bozan etkilerinin ta kendisi doktorla gelmişti tekrar.</p>

  <p class="normal">Doktor her zamankinden daha kibirli bir sesle gürledi:</p>

  <p class="normal">— Bana bak dostum, dedi, uslu durmadığınız anlaşılıyor? Yok, olmaz öyle şey... En kaçınılmaz sözleri bile kullanmanız için ancak ben müsaade ederim... Sizi sapasağlam alayınıza teslim etmekle yükümlüyüm. Sizin de göreviniz, yakışıklı dostum, en kısa zamanda değerli bir adam haline dönüşmenizdir... Hemşiranım, hastaya bir uyku ilacı verin...</p>

  <p class="ortayaz">***</p>

  <p class="normal">Kuzma Kuzmiç:</p>

  <p class="normal">— Dur bakalım aslanım, dedi. Burada ineceğim. Köye yaya girmek istiyorum.</p>

  <p class="normal">— Yaya mı dedin? Ne kafa be!</p>

  <p class="normal">— Sen bana ders verecek kadar oldun mu, ha! Köye hacı gibi girmek istiyorum. Anladın mı?</p>

  <p class="normal">— Bu senin bileceğim iş...</p>

  <p class="normal">Latugin, iri topçu kadanasını, yaprakları dökülmüş, eğri gövdeli söğütlerin bulunduğu bendin kenarında, çamurlu yolda durdurdu. Sposkoye köyü, su birikintisinin öteki tarafındaydı. Su kenarında taze biçilmiş tahıl yığınlarının bulunduğu ambarlar sıralanmıştı. Damları sazla örtülü, badana boyalı küçük evlerin bacalarında küçük küçük dumanlar çıkıyordu.</p>

  <p class="normal">Latugin:</p>

  <p class="normal">— Bütün köy sert rakı imbikliyor, dedi.</p>

  <p class="normal">Derin derin içini çekti. Bakışları bir kaz sürüsüne takıldı. Bembeyaz besili kazlar, ağır ağır bendin üzerinde yürüyorlardı. Arabayı ve iki adamı gören kaz sürüsünün çeri başı hoşnutsuz bir ifadeyle durdu. Peşinden gelen elli kaz da durdu. Hep birlikte, sanki bir konuyu tartışıyorlarmışçasına bağrışmaya başladılar; sonra sallana sallana, karınlarının üzerinde kaya kaya bendin meyilli duvarlarından inip yüzmeye başladılar: Sanki bir rüzgâr, koyu renkli su üzerinde bataklığa doğru arkalarından itiyordu.</p>

  <p class="normal">Latugin:</p>

  <p class="normal">— Böylesi bir kaz on beş kilo gelir namussuzum, dedi. Bir kızartsan, tadına doyulmaz, şerefsizim!</p>

  <p class="normal">Kuzma Kuzmiç hemen elini uzatıp:</p>

  <p class="normal">— Sen git aslanım, dedi. Komisere de benden selam söyle. Çevreyi kolaçan etmem için bir süre kalmam gerektiğini söyle. Sekiz gün sonra levazım müfrezesiyle gelin. Her şey gönlümüzce olacak.</p>

  <p class="normal">— Burda kendinden geçersin sen. Kuzma. Çekersin kafayı...</p>

  <p class="normal">— Oğlum, ben içki kullanmam. Haydi, geri dön. Ya görseler bizi bir arada...</p>

  <p class="normal">Latugin arabayı döndürdü; gücenik bir tavırla kadanasının geniş sağrısına ince değneği vurdu, arkasına bakmadan gitti.</p>

  <p class="normal">Kuzma Kuzmiç bendi izleyerek köye doğruldu. Papaz cüppesi haline getirilmiş, küflü siyah renkli çok eski paltosunun beline kemer yerine basma bir atkı bağlanmıştı. Sırtında kızıl askerlerin bez çantası vardı. Başına, emperyalist savaşta giyilen yüksek bir asker bonesi geçirmişti. Kısacası başarılı bir rüküşlük...</p>

  <p class="normal">Köy manzarası çok tasalıdır. Sonbahar gelince, kiraz ağaçlarıyla elma ağaçları yapraklarını döker. Gece yağan kırağının ıslattığı yapraklar, bütün sebzeleri toplanmış bahçeyi ıslattığı yapraklar, bütün sebzeleri toplanmış bahçeyi örtmüştür. Sadece güneşi küçücük pencerelerine çeken ayçiçeklerinin çürümüş sapları kalmıştır. Her taraf çamur içindedir, hatta evlerin eşiklerine kadar. Buz gibi soğuk bir rüzgâr, pencerelerin boyaları dökülmüş kepenklerini gıcırdatıp çarpar durur. Kimsenin canı pencereden bakmak istemez. Görülecek hiçbir şey kalmamıştır. Bir çitin üzerine tüneyip, evin kadını belki yemek artığı atar diye bekleyen kargayı saymazsak...</p>

  <p class="normal">“Bu insanlar uyuşuk uyuşuk yaşarlar burada; kemiklerini kütürdete kütürdete gerinip kaşınırlar. Tutkuları gevşemiş, arzuları sönmüştür... Ama gene de bu köylülerin her biri Puşkin’in, ya da Aristo’nun hayal ettiği gibi yaratılmışlardır. Onlarda da Puşkin gibi, Aristo gibi alışamayacakları yeryüzü harikalarını görecek göz var. Bu köylülerin birbirinin omuzları üzerinde, onlar gibi bir baş, harikaların en şaşırtıcısı olan başları var... (Burada Kuzma Kuzmiç bonesini salladı.) Evrenin sonsuzluğu yanında insan başı, ummanda bir damla gibidir. Ama bu baş bütün evreni kapsar. Bu baş, İncil’in Tanrısının burnunu sokamadığı sırların içine sokulur... O halde, pencereden kargalara bakmak neye yarar?”</p>

  <p class="normal">Kuzma Kuzmiç böyle düşünüp, sevinçten ağzını şapırdata şapırdata, saz damlarının altında ezilmiş kulübelerle çitlerin önünden yürüyordu.</p>

  <p class="normal">Koyun postundan ceket giymiş, çizmeli bir genç kızla karşılaştı. Omuz sırığının iki ucuna asılı dolu iki kovayı taşıyordu. Uzun boylu, güzel vücutlu, aşık suratlı bir kızdı.</p>

  <p class="normal">Kuzma Kuzmiç:</p>

  <p class="normal">— Adınız Nadiyejda mı? diye sordu. Bahse girerim ki yanılmadım... Günaydın.</p>

  <p class="normal">Genç kız durdu, yavaş yavaş iri yüzünü Kuzma Kuzmiç’e döndürdü.</p>

  <p class="normal">— Evet, öyle. Adım Nadiyejda. Nerden bildiniz?</p>

  <p class="normal">— Falcıyım ben.</p>

  <p class="normal">— Falcı malcı kalmadı buralarda, gidiniz yolunuza.</p>

  <p class="normal">Kuzma Kuzmiç:</p>

  <p class="normal">— Demek kovuyorsunuz beni, dedi. Kurganları saymak için stebe döneceğim. Ah bir bilseniz, yalnız olunca yollar öylesine uzun geliyor ki. Aman Allahım, ne uzak!..</p>

  <p class="normal">Genç kız dudak büktü. Uzaklaşmak üzereydi, ama cayarak durdu yeniden ve yabancının son derece düzenbaz, güleç yüzüne şüpheli şüpheli baktı.</p>

  <p class="normal">Kuzma Kuzmiç kollarını kaldırarak:</p>

  <p class="normal">— Uykum geldiği zaman, saman yığınlarında uyurum, dedi. Acıktım mı bir şeyler aşırırım... İkisine de ihtiyacım yok güzelim... Peygamberler çıplak ayaklarıyla sivri taşların üzerinde yürüyor, Allahın emirlerini götürüyorlardı. Azizler kazıkların üzerinde ayakta uyuyor, çekirgelerle karınlarını doyuruyorlardı... Çekirge nedir bilir misin? Neden bu kadar azap çekiyordu bu adamlar? Haydi, cevap ver... Bak düşünüyorsun...</p>

  <p class="normal">Sokuldu, dudaklarını uzattı:</p>

  <p class="normal">— Çünkü komşularını seviyorlardı... Her insan bir harika, bir mucizedir. Hele sen Nadiyejda, çifte harikasın... Ne görüyorum? Buğdayınızı harmanlamış, rakınızı imbiklemişsiniz, evlerin avlusuna füme domuz kokusu yayılmış... Her şeyiniz var yeterince... Ama neşeniz, sıfır... Işıktan yoksunsunuz...</p>

  <p class="normal">— Yoksa gazyağı mı satıyorsunuz? diye sordu.</p>

  <p class="normal">— Hiçbir şey satmam, sadaka da istemem. Köyünüze eğlenmek ve sizi neşelendirmek için geldim.</p>

  <p class="normal">Genç kız hiç karşılık vermedi, sonra bir bulut kadar gri uzun gözleriyle baktı yeniden, eğildi, kovaları yere bıraktı, sırığı kovaların üzerine koydu.</p>

  <p class="normal">— Köyümüzde hepimiz kederliyiz, bizi neşelendirmek olacak gibi değil... Nasıl neşelendireceksin bizi? Ne yapacaksın?</p>

  <p class="normal">— Neşelendireceğim dediysem, yolunu da bilirim elbet... Eski bir papazım ben....</p>

  <p class="normal">Nadiyejda ağzını açtı. Bembeyaz inci gibi dişli öylesine körpe bir ağızdı ki Kuzma Kuzmiç sevinçten tepindi yerinde. Genç kızın ürkek tavrı sanki bir büyüyle kayboluvermişti.</p>

  <p class="normal">— Ellerini göğsünün altında, ceketinin güç kavuştuğu yerde kenetledi:</p>

  <p class="normal">— O! dedi.</p>

  <p class="normal">Geniş kalçalarını sallayarak:</p>

  <p class="normal">— O! diye tekrarladı, bize gidelim öyleyse... Babamla konuşursunuz. Kilisenin anahtarı onda...</p>

  <p class="normal">Kuzma Kuzmiç:</p>

  <p class="normal">— Olmaz, dedi. Siz gelip beni bulun... Mükemmel, çok mükemmel, kara kaşlı güzelim...</p>

  <p class="normal">Kuzma Kuzmiç gözünü kırptı, omuzlarını keyifli keyifli kaldırdı ve bakışlarıyla cılız görünüşlü bir evi arıyarak sokağa saptı.</p>

  <p class="ortayaz">***</p>

  <p class="normal">İvan İliç’in gözlerine bağlanan bandın çıkarılacağı gün gelmişti. Akşam karanlığı çökmüş, hemşire kapının arkasında, endişeli bir sesle doktorla fısıl fısıl konuşuyordu.</p>

  <p class="normal">Doktor:</p>

  <p class="normal">— Budalalık derler bu senin yaptığına, diye tekrarlayıp duruyordu. İnsan dediğin orkide değil ya. Dediğim gibi yapın...</p>

  <p class="normal">Hemşire yatağın yanına geldi, öylesine eğildi ki yumuşacık saçları İvan İliç’in burnunu gıdıklıyordu. Hemşire bandı çekti çıkardı. İvan İliç ilk defa hemşirenin mırıltı yerine kesik kesik, zayıf bir sesle konuştuğunu duydu.</p>

  <p class="normal">— Sakin olun, istirahat edin, ışığa alıştırın gözlerinizi...</p>

  <p class="normal">İvan İliç uzun, çok uzun süreden sonra korkuyla gözlerini açtı. Her şey buğulu görünüyor, küçük odaya zayıf bir ışık giriyordu. Pencereyi tıkayan örtü kaldırılmıştı. Yatağın ayak ucuna, tek ayaklı bir masanın yanına oturmuş olan hemşire adamakıllı eğilmiş, bir gazlı bezi sarıyordu. İvan İliç yüzünü göremiyordu hemşirenin.</p>

  <p class="normal">Yattığı yerden gülümsüyordu. Başının üzerindeki tavan eğikti. Herhalde tavan arasına çıkan merdivenin altıydı bu oda. Hele pencere, rüyasını gördüğü, camları hava kabarcıklı pencerenin ta kendisiyi. Bundan iyi yer bulması imkânsızdı... Ve birden taze bir yaranın üzerinde yeni yeni beliren kabuğun koparılışı gibi, bir hatıra canlandı kafasında: İvan İliç duman, gümbürtü arasında, her şeyin yerinden oynadığı, gözleri kör eden sarı renkli bir patlama ile kendinden geçtiği başka bir yeri hatılıyordu... “Hayır, hayır, istemiyorum...”</p>

  <p class="normal">İvan İliç beynini kemirmekte olan bu hatırayı atmak istedi kafasından... Hayatının muntazam küçük aralıklarını tatlı tatlı, acı vermeden alıp götüren saatin tiktaklarını yeniden duydu.</p>

  <p class="normal">— Hemşiranım, diye seslendi, iyi göremiyorum.</p>

  <p class="normal">Hemşire başını salladı. Gazlı bezi dizlerinden kaydı, yere yuvarlandı. Aldı, yeniden sarmaya başladı. Hareketlerinde bir hafiflik vardı. Genç, çok genç olmalıydı... Ama İvan İliç ne yaparsa yapsın yüzünün çizgilerini fark edemiyordu. Karanlık gittikçe artıyordu. İvan İliç artık beyaz önlüğü ile Sfenksinki gibi omuzlarını örten başlığını hayal meyal görüyordu.</p>

  <p class="normal">“Anladım, anladım.. Zavallı kız. Çiçek hastalığı yüzünü bozmuş olacak. Ya da yüzüne bakılmayacak kadar çok çirkin. Kendisine ne kadar minettar olduğunu hissediyordur.”</p>

  <p class="normal">İvan İliç içini çekti:</p>

  <p class="normal">“Böyleleri hayat arkadaşı olarak kim bilir ne kadar candan bağlı, ne kadar müşfiktirler. Zekidir de mutlaka. Çirkinler daima zeki olurlar... İşte böyleleriyle evlenmeli, böylelerini sevmeli... Ama erkekler öldürülmeyi dahi göze alırlar, elverir ki yanlarında aynı yastığa baş koyan, her türlü bayalığı ve saçmalığı mırıldanan, taşbebek gibi kirpikleri olan güzel yüzlü bir dilber bulunsun... Ama Daşa farklı bu kadınlardan, ben zaten güzelliği için sevmedim onu...”</p>

  <p class="normal">İvan İliç gözlerini kapadı, elini yastığının altına soktu.</p>

  <p class="normal">“Yalan söylüyorsun, yalan!.. Eşi bulunmaz güzelliği için sevdin onu... Ama o istemedi bu aşkı...”</p>

  <p class="normal">İvan İliç’in uyuduğunu zanneden hemşire gürültü etmeden kalktı, odadan çıktı ve uzun süre dönmedi. Sonra kapıyı hafifçe gıcırdatarak odaya döndü. Sarı hafif bir ışık belirdi. İvan İliç kıpırdamadan göz kapaklarını araladı. Daşa’nın beyaz bluzu ve şapkasıyla girdiğini gördü. Elinde, pembe, saydam avcu ile ışığını maskelediği bir gaz lambası tutuyordu.</p>

  <p class="normal">İvan İliç Daşa’yı görünce şaşırmadı. Ama bu gelen Daşa da olsa inanmadı.</p>

  <p class="normal">Daşa lambayı masanın üzerine koydu, fitilini kıstı, oturdu ve İvan İliç’e bakmaya başladı. Yüzü, tifüs geçirmiş bir küçük kız çocuğu gibi zayıflamıştı. Hafifçe kabarık dudaklarının birleştiği noktada küçük bir kırışık gördü. Lambanın ışığı bir yanağı ile bir gözünü aydınlatıyordu: Gözbebeğinde lamba ışığının yansıdığı, derin, sakin bir göz... Hastanın yanında uzun süre kalacak şekilde yerleşerek dirseğini dizine, çenesini de küçük yumruğuna dayadı.</p>

  <p class="normal">Sadece Daşa oturabilirdi bu biçimde.</p>

  <p class="normal">Bir akşam Petersburg’da, Telegin’in evine, “Bayağı yaşantıya karşı mücadele merkezine” gelmişti. Daşa’yı ilk kez orada görmüştü. Daşa, Telegin’e, ilkbahar gibi aklını başından alacak kadar güzel görünmüştü. Al aldı yanakları, siyah elbisesinin içinde terlemiş olacaktı. Sürdüğü esansın tatlı kokusu, kütüklerin üzerine uzatılmış kalaslara oturan şairlerin doldurduğu odaya yayılmıştı. Daşa çenesini küçücük yumruğuna dayamış, şairlerin yüksekten atan mısralarını dinliyordu. Küçük parmağı örnek güzellikteki kararsız, kabarık dudaklarına vuruyordu. Toplantı bitince İvan İliç çalışma odasına Daşa’nın oturduğu sandalyeyi götürmüştü.</p>

  <p class="normal">Bütün bu anılar, gittikçe artan kalp atışlarının arasında, “uyan!” diye seslenen gece bekçisi gibi hafızasında canlanıvermişti birden. Ama burada, yatağın ucunda taburenin üzerinde oturan kadın Daşa olamazdı! Hiç kıpırdamadan göz kapaklarının arasından doymazcasına genç kadına bakıyordu... Genç kadın da bunun farkında olmalıydı ki bütün gövdesi ileri doğru uzanıverdi...</p>

  <p class="normal">— Hemşiranım! diye seslendi, hemşiranım!..</p>

  <p class="normal">İvan İliç gözlerini iri iri açarak doğruldu... Daşa korkuyla karışık bir mutluluğun zayıf çığlığı ile İvan İliç’e doğru atıldı... İvan İliç, sanki bu görüntü birden kayboluverecekmiş korkusuyla Daşa’yı omuzlarından ve sırtından sıkıca kavradı... Daşa’ydı bu, ince, narin, capcanlı Daşa!</p>

  <p class="normal">Yüzünü göğsüne gömmüş, dudaklarının, bütün vücudunun titrediğini hissediyordu... Daşa’nın başını ellerinin arasına aldı, sonra her zaman güzel, her zaman yeni, unutulmayacak güzellikteki yüzünü seyretmek için kaldırdı.</p>

  <p class="normal">Daşa gözleri kapalı:</p>

  <p class="normal">— Seninleyim ya, şükürler olsun, diye tekrarlayıp duruyordu.</p>

  <p class="normal">İvan İliç, Daşa’nın dudaklarını, ıstırabın derinleştirdiği kırışıklıkları, kapalı gözlerini öpüyordu.</p>

  <p class="normal">Daşa:</p>

  <p class="normal">— İçin rahat estin, diye mırıldanıyordu, sevgili İvan’ım benim, için rahat etsin. Ayrılmayacağım artık senden. Daima, daima seninleyim...</p>

  <p class="ortayaz">***</p>

  <p class="normal">Gece olunca bütün köy halkı, yolda Nadiyejda Vlassova’ya rastlayıp: “Sizi neşelendirmeye geldim, kızıllardan yana bir papazım...” diyen adamın, kimsesiz, fakir bir dul olan Anna Trekjilnaya’nın evine misafir olduğunu öğrenmişti.</p>

  <p class="normal">Bütün yağlı ve genç kadınlar bu sözlere iman edercesine inanmışlardı. Durmadan aynı şeyi anlata anlata Nadiyejda’nın çenesi yorulmuştu. Nasıl dolu iki kovayı taşıdığını, içine nasıl malûm olduğunu, nasıl papazın. “Nadiyejda!” diye seslendiğini anlatıyordu.</p>

  <p class="normal">Kadınlar:</p>

  <p class="normal">— Aman Allahım, nasıl bildi adını? Mutlak bir falcı bu, diye sözlerini kesiyorlardı.</p>

  <p class="normal">Hele yüzü... Gerçek bir Rus yüzü, sanki derisi yüzülmüş gibi kıpkırmızı bir yüz; omuzlarına kadar dökülen uzun saçları var; giyimi çok fakir; ama aç bir adam hali yok üzerinde: Çok neşeli, bilmece sorar gibi konuşuyor.</p>

  <p class="normal">Erkekler kadınların uzun uzadıya konuştuklarını dinleyince:</p>

  <p class="normal">— Sakının kendinizi! diye gülüyorlardı. Bu falcı köyümüzü dört bir yanından ateşe verebilir... Gerçekten bir papaz olsaydı en hali vakti yerinde olanımızın evine yerleşirdi... oysa Trekjilnaya ananın evinde hamamböcekleri bile yiyecek bir şey bulamıyor... Yok, olmaz öyle şey anacıklar, bacılar. Adamı köyün Sovyetine götürüp evrakını incelemek gerek... Belki haydutların gönderdiği bir casustur? Sakının ondan...</p>

  <p class="normal">Ukalâ ukalâ konuşan adamın karısı:</p>

  <p class="normal">— Anladık, anladık, diye lafını ağzına tıkadı kocasının, elalemi güldürmek için şaklabanlık etmen faydasız.</p>

  <p class="normal">Öteki kadınlar da elbirliğiyle onu destekliyorlardı. Kadın gözlerini fırlata fırlata bağırıyordu:</p>

  <p class="normal">— Devrimden önce yeterince boyun eğdik size. Sonu ne oldu?</p>

  <p class="normal">Hem böyle söylüyor, hem ellerini geniş kalçalarına dayıyordu...</p>

  <p class="normal">— Sizin kadar sağduyulu değiliz, ama durumu sizden daha iyi anlıyoruz...</p>

  <p class="normal">Öteki kadınlara dönüp:</p>

  <p class="normal">— Kadınlar, dedi. Nadiyejda’ma bir bakın. Göğüsleri bluzunu patlatacak nerdeyse... Aynada kendini seyredip: Anacığım, diyor, hep böyle bekar mı kalacağım ben, anacığım? Ee, gelecek şefaat bayramına kadar bekleyecek mi?</p>

  <p class="normal">Sonra kocasına dönüp:</p>

  <p class="normal">— Peki, domuz yağı tıkınmaya neden senin evine gelmedi papaz? diye sordu. İsa zenginlere misafir gitmiyor muydu? Derisi ağaç kabuğu gibi esmerleşmiş Anna’nın evine indiğine göre Kızıl papazın biridir. Senin yağın onun umurunda mı? O bizim mutsuzluğumuzla ilgileniyor; mutlu olmamızı istiyor.</p>

  <p class="normal">Adam sabırsızlık ifade eden bir hareketle kolunu kaldırdı ve odadan çıktı.</p>

  <p class="normal">Akşama doğru kadınlar, büyük bir kalabalık halinde Anna’nın kapısının önünde toplandılar ve eve delege gönderdiler. Delegeler eve girmeden önce, komşunun küçük kızından Anna Trekjilnaya’nın hamamı yaktığını öğrendiler. (Hamam, bataklığın kenarında, eski evin arkasında, bacası olmayan kulübe bozuntusundan ibaretti.) Papaz yıkanmıştı. Sonra Anna, rahmetli kocasından kalma temiz bir gömlek vermişti papaza. Şu anda papaz, Anna ile birlikte, köylülerin çay yerine kullandıkları ada çayı içiyordu.</p>

  <p class="normal">Rengi soluk mavi bir gömlek giymiş olan papaz bir sıraya oturmuş, ellerini masanın üzerine koymuştu. Nadiyejda’nın söyledikleri doğruydu: Papazın yüzü kırmızıydı, insanı korkutacak kadar kırmızı; bir ayınınki kadar sımsıkı kapalı dudaklı, yürek şeklinde küçücük bir ağzı vardı. Dul kadın bezelyeli omlet hazırlıyordu. Kaynamakta olan semaverin borusundan mavi alevler çıkıyordu.</p>

  <p class="normal">Delege seçilen üç kadın eve girdiler. Yerlere kadar selam verip:</p>

  <p class="normal">— Günaydın, dediler.</p>

  <p class="normal">Kapının yanındaki sıranın üzerine oturdular. Hiçbir şey söylemiyor, çevrelerine bakınıyorlardı.</p>

  <p class="normal">Kuzma Kuzmiç birden yüksek sesle:</p>

  <p class="normal">— Konuşsanıza, dedi. Ne istiyorsunuz?</p>

  <p class="normal">Kadınların ürkek bakışla gözleri yuvalarında döndü. Aralarından biri, Nadiyejda’nın annesi tatlı bir sesle:</p>

  <p class="normal">— Adetlerin yürürlükten kaldırıldığı söyleniyor, diye karşılık verdi. Ama biz, muhterem peder, adetlerimize bağlıyız. Hayat uzundur uzun olmasına, ama insanın nikâhı bir kere kıyılır... Doğru mu söylenenler?</p>

  <p class="normal">Kuzma Kuzmiç:</p>

  <p class="normal">— Çok yaşayan çok görür, diye karşılık verdi. Peki neyiniz eksik sizin?</p>

  <p class="normal">— Korkma. Sovyetlerden yanayız biz. Köyün Sovyetini seçtik. Sovyetler iktidarına oy verdik. Kiliseyi yed-i emine teslim ettik, Papazı da komiteye verdik, çünkü evinde bir makineli tüfek saklıyordu.</p>

  <p class="normal">Kuzma Kuzmiç:</p>

  <p class="normal">— Ooo, dedi. Sizin papaz çok ciddi bir papazmış.</p>

  <p class="normal">— Hele bizi nasıl tehdit ettiğini bir görecektiniz: “Sabredin biraz dinsiz imansızlar, diyordu. Penceremden makineli tüfek ateşi ile mitinginizi tarayacağım...” Çok korktuk tabii... Nişanlı kızlarımız, gereği gibi oybirliğiyle oylarını kullandılar. Ama Şefaat bayramında sadece kilisede evleneceklerini, aksi takdirde evlenmeyeceklerini söylediler. Sanki söz birliği etmişler... Sen de bilirsin: Kızlar bir araya toplandılar mı, aralarından bir tanesini koparıp alamazsın... İşte durum bu. Söyle, ne yapmamız gerekir. Duyduğumuza göre eski bir papazmışsın...</p>

  <p class="normal">Kuzma Kuzmiç:</p>

  <p class="normal">— Öyle, diye karşılık verdi.</p>

  <p class="normal">— Peki neden bıraktın papazlığı?</p>

  <p class="normal">— Çünkü ben Tanrıyla arası bozulmuş, özgür düşünceli bir insanım.</p>

  <p class="normal">Endişelenen delegeler birbirlerine bakıştılar. Nadiyejda’nın annesi önce birinin, sonra ötekinin kulağına bir şeyler fısıldadı. Ötekiler de onun kulağına fısıldayarak karşılık verdiler. Bunun üzerine Nadiyejda’nın annesi daha kurumlu bir ifadeyle:</p>

  <p class="normal">— Yani kıyacağınız nikâh sayılmayacak mı? diye sordu.</p>

  <p class="normal">— Neden sayılmasın? Şayet genç kız daha iyisini dilemezse... Ben nikâhını kıyacağım, kütüğe gerekli kayıtları düşüneceğim: Kimse onu boşayamayacak... Başına çelengi takacak, ayin masasının çevresini dolaştıracağım. Gerekli soruları soracak, gereken sözleri söyleyeceğim. Günahlarından arınması için doyuncaya kadar yemekler yenecek... Daha ne istiyorsunuz?</p>

  <p class="normal">Delegelerden biri:</p>

  <p class="normal">— Bebeklerimiz vaftiz edilmedi, dedi, hiçbirine ad konmadı:</p>

  <p class="normal">— Ne kadar bebek var?</p>

  <p class="normal">— Sayabiliriz. Çok var.</p>

  <p class="normal">— N’olmuş, bu bebekler vaftiz edilmediler diye analarının memesini daha mı az emiyorlar?</p>

  <p class="normal">Delegeler yeniden birbirlerine bakıştılar ve omuzlarını kaldırdılar. Dul tavayı masaya koydu. Sonra fırına doğru gerileyerek, Kuzma Kuzmiç’in gözlerini kırpıştırarak kaşık dolusu omleti oburcasına yutuşunu karamsar bir ifadeyle seyretti.</p>

  <p class="normal">İkinci delege:</p>

  <p class="normal">— Vaftiz de geçer sayılacak mı? diye sordu.</p>

  <p class="normal">— Aziz Vladimir zamanındaki gibi geçer sayılacak.</p>

  <p class="normal">— Hafızlar ve diyakos olmadan ayini nasıl okuyacaksın?</p>

  <p class="normal">— Peki ne yapayım istiyorsun? Tek başıma da üstesinden gelebilirim: Çeşitli seslerle ilâhi okuyabilirim...</p>

  <p class="normal">Bu sözler üzerine Nadiyejda’nın annesi oturduğu yerden kalktı, masaya eliyle çarparak Kuzma Kuzmiç’in yanına oturdu:</p>

  <p class="normal">— Kaça patlayacak bu iş?</p>

  <p class="normal">Kuzma Kuzmiç hemen karşılık vermedi. Kadın zorlukla nefes alıyor, eli titriyordu; kapının yanında oturmakta olan öteki iki delege boyunlarını uzattılar.</p>

  <p class="normal">— Metelik bile almayacağım sizden. Tamam mı? Buraya sizden para almak için gelmedim ben. Sadece evlenme sözleşmelerini yazacak olan köyün Sovyet memuruna bir şey ödersiniz.</p>

  <p class="normal">Neresinden bakılırsa bakılsın bu adamın teklifi ilgi uyandırıcı görünüyordu. Ama aynı zamanda düşündürücüydü de: Sakın bu adam kuzu kılığına girmiş kurt olmasın?</p>

  <p class="normal">Bundan altı ay önce, köy daha ataman Mamontof yönetimi altındayken, çıplak ayaklarında lastik pabuçları, yüzü sakalından görünmeyen bir adam çıkageldi. Akşam karanlığında kadınların toplanıp oturduğu eve sokulmuştu. Orada uzun süre, herkes ona alışıncaya kadar dikilip kalmış, sonra ihtiyar Akim dedenin yanına oturmuştu. Açıktan açığa tütün ikram edilmesini beklediği belliydi, ama boşuna beklemişti. Sonra bacak bacak üstüne atıp dedenin kulağına eğilmiş:</p>

  <p class="normal">— Beni tanıdın mı ihtiyar asker? diye sormuştu.</p>

  <p class="normal">— Tanıyamadım.</p>

  <p class="normal">Bunun üzerine yabancı daha bir gizliliğe uyan ifadeyle:</p>

  <p class="normal">— Peki, öğren öyleyse: Ben Çar II. Nikola’yım. Ekaterenburg’da öldürülen ben değilim. Kendimi belli edeceğim güne kadar gizlice dolaşıyorum.</p>

  <p class="normal">Akim dedenin kulakları ağır işitiyordu, adamın dediklerinin hepsini anlamamıştı, ama gürültü patırtı da etmemişti. Köylüler budala değillerdi. “Çarı” kollarından tuttukları gibi sürüklemiş, boğmak için bataklık bendine götürmüşlerdi.</p>

  <p class="normal">Ama adam:</p>

  <p class="normal">— Durun yahu, ne yapıyorsunuz, şakaydı söylediklerim, diye durmadan bağırınca canını bağışlamışlardı.</p>

  <p class="normal">Nadiyejda’nın annesi:</p>

  <p class="normal">— Pek de saf bir adama benzemiyorsun, dedi. Zaten böylesi yok artık.</p>

  <p class="normal">Terlediği için hırkasının düğmelerini açtı.</p>

  <p class="normal">— Neden para almak istemiyorsun? Demek ard düşüncelerin var... Sana nasıl güvenelim istiyorsun?</p>

  <p class="normal">— Ben tuzu çok severim. Nikâhını kıydığım, ya da vaftizini yaptığım her aile bana bir tutam tuz verecek...</p>

  <p class="normal">Kuzma Kuzmiç kaşığını masaya koydu ve dula döndü:</p>

  <p class="normal">— Semaveri getir! dedi.</p>

  <p class="normal">Bir tarafı kalkık, yamalı eteği ile ayakta duran, dümdüz göğüslü, çökmüş, karamsar ifadeli Anna’yı göstererek:</p>

  <p class="normal">— Görüyorsunuz, dedi, bana hemen güvendi, nereye gitsem arkamdan gelecek. Ama tombul, karnı tok sizler insanın daima kötü yönlerini araştırıyorsunuz. Her erkeği kötü sanıyorsunuz. Siz gerçek bir Kulak kadınısınız. Sizinle bir arada olmak canımı sıkar benim. Kafam kızacak, neşeyi başka yerde bulmak için sabah erken çekip gideceğim...</p>

  <p class="normal">Anna semaveri masanın üzerine koydu. Delegeler Anna’nın gülümsediğini fark ettiler: Yaradılıştan kusurlu, acılı yüzü mutlu görünüyordu. Nadiyejda’nın annesi hor görücü bir ifadeyle Anna’ya baktı.</p>

  <p class="normal">Pürtüklü avucunu Kuzma Kuzmiç’e uzatarak:</p>

  <p class="normal">— Peki! dedi, kızma. Daha uzağa gitmek faydasız. Sana gerekli olan her şeyi burada bulacaksın...</p>

  <p class="ortayaz">***</p>

  <p class="normal">Kuzma Kuzmiç ertesi sabah çan kulesine çıktı ve iri çanı çaldı: Bronz çanın gümbürtüsü köyün üzerinde dolandı. İhtiyar erkeklerle kadınlar yüzlerini pencerelere yapıştırdılar. Kuzma Kuzmiç çanı ikinci, üçüncü defa çaldı: Sonra küçük çanların ipini çekerek ahenkli bir şekilde çanları çalmaya başladı. Ondan sonra da “dan” diye üç yüz pudluk çana vurdu.</p>

  <p class="normal">Daha köylüler parmaklarını alınlarına götürmeye fırsat bulamadan, dan-drelen, dan-drelen! diye bir ses başladı. Eski papaz bir dans havasını çaldırıyordu çanlara.</p>

  <p class="normal">Hali vakti yerinde köylüler, kapılarının eşiğine çıkmış, hoşnut olmayan bir ifadeyle çan kulesine bakıyorlardı.</p>

  <p class="normal">— Papaz eğleniyor...</p>

  <p class="normal">— Saçlarından tutup kuleden indirmeli, köyden sepetlemeli...</p>

  <p class="normal">— Sepetlemek mi? Nereye? Asıl o seni sepetleyecek...</p>

  <p class="normal">— Ne de olsa becerikli... Kadınlarla kızlar ondan hoşlandılar. Öyleyse bırak da eğlendirsin milleti.</p>

  <p class="normal">Bütün köylüler –davetlisi, davetsizi– bayramı kutlamak için hazırlanıyorlardı. Sisli bir gündü, otları kırağı örtmüştü. Her taraftan pişmiş ekmek, yanık yağ kokuları geliyordu. Ötede beride, çiftliklerde insanlar koşuyor, kümes hayvanları bağrışıyordu. Kazlar, tavuklar avlu kapılarının üzerinden uçuşuyorlardı... Evin birinde nişanlı delikanlı traş olmuş, bayramlık elbisesini giymiş, dinsel resimlerin altındaki sıraya oturmuş, hiçbir şey yemeden, sigara içmeden mum gibi eriyordu. Başka bir evde de nişanlı kızı giydiriyorlardı. İhtiyar kadınlar, böyle bir günde kendilerinden vazgeçilemeyeceğini sezinleyerek, âdet olduğu üzere genç kıza ağlayıp sızlanmasını öğütlüyorlardı.</p>

  <p class="normal">Irmak kenarında ağlayıp sızlayan yaban ördeği değil.</p>

  <p class="normal">Gelinlik kızdır evinde ağlayan hüngür hüngür...</p>

  <p class="normal">Bir büyükanne ölgün sesiyle şarkı söylüyordu. Bir başkası buruşuk yanağına elini dayayarak okuyordu:</p>

  <p class="normal">Elveda güzel güneş, elveda,</p>

  <p class="normal">Benim güzelim, sütbabamla</p>

  <p class="normal">Tatlı anacığım,</p>

  <p class="normal">Evlendirdiniz beni, sattınız,</p>

  <p class="normal">Sattınız bir kadeh rakı için...</p>

  <p class="normal">Götürüyorlar beni uzak bir ülkeye...</p>

  <p class="normal">Ama nişanlı kızlar ağlayıp sızlamayı kabullenmiyorlardı. Hatta gücenmişlerdi:</p>

  <p class="normal">— Nineciğim, sizin zamanınızda öyleydi, kızlar satılır, uzaklara gelin giderlerdi. Bizim tek bir ülkemiz var: Sovyet ülkesi...</p>

  <p class="normal">Her tarafta yemekler pişiriliyor, etler kızartılıyordu. Ev kadınları ellerinde süpürgeler, kovalar oradan oraya koşuyorlardı. Çöpçatanlar bir evden ötekine seğirtiyor, daha şimdiden alkol kokuyorlardı. Gençler kilisenin avlusunda toplanmış, iki akordeoncu neşeli havalar çalıyordu...</p>

  <p class="normal">Bu arada dört defa Sen-Nikola savaş nişanı almış, köy Sovyet başkanı malûl Stepan Nedoyeçkaşi postaneden dönmüştü. Çan seslerini hiç duymuyormuşçasına, önemsemeden Sovyet bürosunun kapısını açıp girmişti. Biraz sonra elinde bir çekiç ve bir kâğıtla merdiven başına çıkmış, kâğıdı dört çiviyle kapıya çakmış, cebinden gazete kâğıdına sarılı mührünü çıkarıp hohlamış, imzasının üzerini mühürlemişti.</p>

  <p class="normal">Bildiride şunlar yazılıydı:</p>

  <p class="normal">“Spaskoye köyünün halkı, sizleri, Almanya’da patlak veren devrim dolayısıyla bugün saat on birde yapılacak mitinge davet ediyorum.”</p>

  <p class="normal">Köylüler akın akın Sovyet’e gidiyorlardı. Çan kulesinden kilise meydanının boşaldığını gören Kuzma Kuzmiç çan çalmayı bırakıp kuleden indi. Kilise mallarının yöneticisi olan Nadiyejda’nın babası, sırmalı mavi kaftanını giymişti. Duruma gücenip mumların sandığının kapağını hızla kapadı ve:</p>

  <p class="normal">— Köpoğlu köpek Stepan Nedoykaşi bu yaz bir hafta peşimi bırakmadı, dedi. Evinin tavanını tahta ile kapatmak için iki yüz ruble ödünç istemişti. Topal şeytan şimdi acısını çıkarıyor! Nikâh baltalamak istiyor.</p>

  <p class="normal">— N’olmuş? Ne var?</p>

  <p class="normal">— Anlaşılan şimde de Almanya’da devrim olmuş...</p>

  <p class="normal">Miting düzenliyor. Siyaset yapmadan bir dakika bile yaşayamaz! Can atar siyaset yapmaya. Allah günah yazmasın, ama budalanın teki!</p>

  <p class="normal">Sovyet binasının merdivenlerinde duran Stepan Nedoyeçkaşi, yumruklarını havada sallayıp, tahta ayağını döşemeye vurarak köylülerle konuşuyordu. İri bir ağzı, kararlı bir yüzü, çalı gibi bıyıkları vardı.</p>

  <p class="normal">Kuzma Kuzmiç kalabalığı yararak merdivene yaklaşırken:</p>

  <p class="normal">— Dünya durumu Sovyetler iktidarı için çok elverişli! diye bağırıyordu. Almanlar bize çalışkan ellerini uzatıyorlar. Bu davranış devrimiz için büyük bir yardımdır, yoldaşlar. Size bunları söyleyen ben, Almanya’da kaldım, Almanları gördüm. Size diyeceğim şu: Gayet cimridirler, kuruşu hesabederler, ama gene de bizden iyi yaşarlar. Bu gerçeği gözden ırak tutmamak gerek, yoldaşlar. Örneğin, Almanya’da, bizimki gibi bir köyde, musluklardan akan suları, telefonları, gübreleme sistemleriyle kanalizasyonları, berber dükkânları, bilardolu meyhaneleri, her evde havagazı vardır. Okullarından söz etmedim: Almanya’da herkes okuma yazma bilir... Her çiftçinin bir bisikleti, bir gramofonu vardır...</p>

  <p class="normal">Kalabalık arasında bir mırıltı dolaştı. Biri elini çırptı, hemen arkasından herkes alkışladı.</p>

  <p class="normal">— Doğu Prusya’da bir Alman mermisi bacağımı kopardı. Ama gene de böyle bir durumda kişisel düşüncelerimizin üzerine çıkmasını bilirim.</p>

  <p class="normal">Bir delikanlı cıyak cıyak sesiyle:</p>

  <p class="normal">— Daha açık konuş, diye bağırdı.</p>

  <p class="normal">— Benim zavallı sakatlığımdan Alman halkını sorumlu tutmuyorum. Kabahat onun değil. Asıl kabahat milletlerarası emperyalizmin... Son gücümüzle boğazını sıkacağımız emperyalizmdir... Yeryüzünde bunu ilk anlayanlar bizler, yani Ruslar olduk. Ama sonunda Almanlar da anladılar. Ve bizler, yoldaşlar, burada miting yapan bizler, Alman milleti ile Rus milletine sesleniyoruz: Yaşasın dünya devrimi!..</p>

  <p class="normal">Aynı genç:</p>

  <p class="normal">— Hurra! diye bağırdı.</p>

  <p class="normal">Köylüler alkışladılar.</p>

  <p class="normal">Şimdi içinde bulunduğumuz sorunlara geliyorum... Okulun çatısı kalbura dönmüş, yağmuru akıtıyor. Bu konuda bir karar alınmıştı. Soruyorum size: Para toplandı mı, toplanmadı mı? Çatı için kereste alındı mı? Hayır. Ama düğün yapmaya gelince gereğinden fazla para buluyorsunuz. Papaza vermek için parayı buldunuz. Çanların sesi on verst öteden duyuluyor. Kafam şişti. Almanlar yardım elini bunun için mi uzatıyor bize? Şimde açıklayacağım karar için oyunuzu kullanmanızı teklif ediyorum: Okulu tamir etmek, öğretmenin ücretini ödemek, defter kalem almak için para toplanmadığı sürece ve bütün bu işleri görecek dört bin dokuz yüz yedi ruble yedi kopek toplanmadıkça ne çanlar çalınacak, ne de nikâh kıyılacak...</p>

  <p class="normal">Başkanın konuşması etkili olmuştu: Köylüler utanmışlardı, önemli olan buydu. Birçok konuşmacı söz aldı. Herkes başkanın söylediği sözleri tekrarlıyordu, nikâhların kıyılacağı ilan edildiğine göre işleri sürüncemede bırakmanın bir faydası dokunmayacağını öne sürüyorlardı. Para hemen toplanmalıydı. Sonra herkesten değil de nikâhlarının kıyılacağı zengin on altı aileden toplanmalıydı. Toplantıda bu son teklif kabul edildi.</p>

  <p class="ortayaz">***</p>

  <p class="normal">Nişanlı kızlar, bu yolda karar alındığını öğrenince öylesine bağırıp çağırmaya başladılar ki babalar parmaklarını tükürükleyerek paraları saydılar ve Sovyet’e yatırdılar. Başkan aldığı paraya karşılık bir makbuz verip:</p>

  <p class="normal">— Artık istediğinizi yapabilirsiniz! dedi.</p>

  <p class="normal">Nişanlı kızları kiliseye götürdükleri zaman vakit geç olmuştu. Köylüler şaşırmışlardı: Kızların üzerindeki elbiseler eskiydi! Kürk yakalı paltolar, altın ve gümüş işlemeli gelin tülleri, kızları parmaklarının üzerinde yürüten on santim yüksekliğindeki topuklu ayakkabılar... Ama kiliseye girip soyundukları zaman, aman Allahım! O ne tuvaletler, o ne elbiseler! Daha böylesi görülmüş değil! Kolları, sırtı tamamen açık, belde ve kalçada dikişleri patlayacakmış gibi daracık, aşağıya indikçe evaze elbiseler. Hepsi de rengârenk. Nadiyejda Vlassova’nın bile elbisesi koltuk altına kadar açıktı.</p>

  <p class="normal">— Bakın bakın, Olga Golokvastova mı bu? Olacak şey değil...</p>

  <p class="normal">— Ya Stepanida’ya baksanıza!</p>

  <p class="normal">— Nerden buldular bu elbiseleri?</p>

  <p class="normal">— Anlaşıldı. Babasıyla arabaya un ve yağ yükleyip Novoçerkask’a beş kez gittiler... Unla yağı soylu kişilerin elbiseleriyle trampa etmiş olacaklar...</p>

  <p class="normal">Durumu bilenler:</p>

  <p class="normal">— Valinin verdiği baloları gördüm ben, diyorlardı. Valla bundan güzel değildi!</p>

  <p class="normal">— Balo da laf mı... Novoçerkask’da Romanof’ların üçyüzüncü yılları kutlandığı zaman katedrale gelenleri görecektin! Hanımlar arabalardan inip halıların üzerinde yürüyorlardı. Ama bizim kızlar onlardan da ileri gitti...</p>

  <p class="normal">Kuzma Kuzmiç’in ayin kaftanı yoktu: Sadece bir ayin atkısı ile dazlak kafasını örten yağlı bir takke giymişti. Eski papaz, gizlice kaçmak zorunda kalmanın hoşnuzsuzluğuyla ayin eşyalarını talan etmeye vakit bulabilmişti.</p>

  <p class="normal">Kuzma Kuzmiç nişanlı kızlara baktı: Hepsi de güzel, eti budu yerinde kızlardı! Yanlarındaki nişanlı delikanlılarsa ürkek bakışlarıyla zayıf görünüyorlardı.</p>

  <p class="normal">Kuzma Kuzmiç keyifli keyifli öksürdü, üşümüş ellerini ovuşturup ayine başladı. Canlı, neşeli bir tavırla, kâh rahat rahat konuşarak, kâh bir hafız gibi karşılıklı ilâhiler söyleyerek, ama tek bir kelimesini atlamadan, bütün kaidelerine uygun olarak görevini yapıyordu.</p>

  <p class="normal">Nikâh merasimini bitirdiği zaman yeni evlilere birbirlerini öpmelerini emretti ve şu konuşmayı yaptı:</p>

  <p class="normal">— Eskiden size peygamber sözlerinden bahsederlerdi; bense size yaşanmış bir olayı anlatacağım. Devrimden on beş yıl önce, kenarda köşede kalmış bir köyde papazdım. O devirden beri büyük bir düzensizlik, sıkıntı içinde yaşıyordum, sevgili vatandaşlarım. Ortalığı karıştırmasını seven bir Rus’um ben. Hiçbir şeyden hoşlanmıyordum. Her şeyi eleştiriyor, her yere burnumu sokuyor, adaletin uygulanmasına çalışıyordum. Tereddütlerime son veren hikâyeyi dinleyin. Bir gün, bir çocuğun elinden tuttuğu ihtiyar, çok ihtiyar bir kör geldi beni buldu. Dizliğinden kendisi gibi eski üç rublelik bir kâğıt para çıkardı, buruşturdu, eliyle yokladı, önüme koydu ve: “Senden ölmüş karımın zavallı ruhu için kırk gün okumanı rica ediyorum...”dedi. “Büyükbaba”, dedim, “paran kalsın sende, karının ruhu için bedava okuyacağım... Çok mu uzaktan geldin?” “Çok uzaktan”, dedi, “on gündür yürüyorum.” “Kaç yaşındasın?” dedim. “Unuttum yaşımı”, dedi, ama yüz yaşından fazlayımdır herhalde.” “Çocukların yok mu?” “Kimsem yok,” dedi. “Hepsi öldü, sadece karım kalmıştı. Altmış yıl bir arada yaşadık. Çok alışmıştık birbirimize. Acırdı bana. Ben de severdim onu. Ama öldü sonra...” “Sadakayla mı yaşarsın?” “Evet... Bağışla beni, al üç rublemi ve karımın ruhuna oku.” “Peki. Adını söyle.” “Kimin adını?” “Karının tabii!” Kör gözleriyle bir bakışı vardı ki görmeliydiniz. “Adı mı dediniz? Hatırlamıyorum... Unuttum... Gençken herkes ona ‘gelin’ derdi; evin işleri onun üzerine kalınca ‘hanım’ dendi, sonunda da önüne gelen ‘nine’ dedi...”, “Peki ama adını bilmedikten sonra nasıl okuyabilirim onun için?” Bastonuna dayandı, uzun süre öyle kaldı. “Evet, dedi, unuttum. Bütün bunlara sebep sefalettir. Hayatımızı zor kazanıyorduk. Ne yapalım. Gideyim de köyüme, komşulardan sorayım. Belki de bir hatırlayan olur.” Sonbaharda tekrar geldi. Dizliğinden aynı parayı çıkardı. “İstediğini öğrendim. Köylülerden biri hatırladı karımın adını. Petrovna’ymış.”</p>

  <p class="normal">On altı nişanlı kız, gözleri yerde, ağızları kapalı duruyorlardı. Genç damatlar, gömleklerinin yakaları çok sıktığı için kıpkırmızı olmuş, kımıldamadan nişanlılarının yanında duruyorlardı. Tüm davetliler çıt çıkarmadan dinliyorlardı.</p>

  <p class="normal">— Rus insanı, yabani bir ot gibi terk edilmiş, adını bile hatırlayamadan yaşıyordu. Derebeyleri hükmediyor, tüccarlar soyup sovana çeviriyor, kastımızsa dalkavukluk ediyordu. Ve sizler, benim güzel kızlarım, o lanet devirde yaşamış olsaydınız yanaklarınız böyle kiraz elması gibi kıpkırmızı olmayacak, zararlı otların boğduğu solmuş çiçeklere dönecektiniz.</p>

  <p class="normal">Kuzma Kuzmiç düşüncelerine dalmış gibi konuşmasını kesti. Başlığını çıkardı, çıplak kafasını kaşıdı.</p>

  <p class="normal">Nadiyejda Vlassova alçak sesle:</p>

  <p class="normal">— Artık gidebilir miyiz? diye sordu.</p>

  <p class="normal">— Hayır, bekle... Hayatımın son yıllarında gerçek adaleti görmenin mutluluğunu tattım. Nekrasof’un sözünü ettiği adalet değil bu. Nekrasof’u okudunuz herhalde? Benim sözünü ettiğim adalet o değil... Akşamları, ırmak kenarında yaktığım ateşin yanına oturup enseme konan sinekleri öldürerek balık avlarken hayal ettiğim adalet de değil bu. Savaşan, pek korkunç, uzlaşmaz adaleti gördüm ben. Bu adaleti gizlemek faydasız. Birçok kereler korktum bu adaletten. Makineli tüfekler takırdamaya başlayıp da yalın kılıç süvariler çıktığı zaman, elveda felsefe! Dedim çok kere.</p>

  <p class="normal">Kilisedeki kalabalık arasında bir gülüşme yayıldı.</p>

  <p class="normal">Kuzma Kuzmiç parmağıyla kilisenin kubbesini işaret ederek:</p>

  <p class="normal">— Adaleti ne orada bulabilirsiniz, diye devam etti, ne çevrenizde. Adalet sizsiniz. Adalet korkusuz adamın ta kendisidir. Arzu et atılganlık göster. Neden böyle bakıyorsunuz bana? Yoksa söylediklerimin ne anlama geldiğini anlamadınız mı? Buraya, size hayatın tatlı yanını yaşamanızı öğretmeye geldim...</p>

  <p class="normal">Eliyle yeni evlileri göstererek:</p>

  <p class="normal">— Bugün, diye devam etti, Olga, Nadiyejda, Stepanida, Ekaterina, döşemeleri sarsa sarsa dans edin, dans edin ki Nikolay’ın, Fedor’un, İvan’ın gözleri kor gibi yansın.... Söyleyeceklerim bu kadar... Vaiz bitmiştir...</p>

  <p class="normal">Kuzma Kuzmiç törende hazır bulunanlara arkasını döndü ve ayin eşyalarının saklandığı odaya girdi.</p>

  <p class="ortayaz">***</p>

  <p class="normal">Alayın siyasi komiseri İvan Gora Çaritsin’den dönmüştü. İvan Gora, Çaritsin’de, Petrograd ve Moskova’dan gelen levazım müfrezelerinin görevlerini tamamlayamadıklarını öğrenmişti. Bu müfreze erleri arasına tecrübesiz kimseler vardı, bunlar da açlığın etkisiyle kötü yola sapıyorlardı. Köylüler kaz kızartması yediklerini görerek soğukkanlılıklarını kaybediyorlardı. Bu müfrezelerden biri hiçbir iz bırakmadan ortadan kaybolmuştu. Başka bir müfreze Voronej garında bulunmuştu; kurşun kaplı bir yük vagonunda üç işçinin, karınları yarılıp buğday doldurulmuş cesetleri yatıyordu. Birinin alnına bir kâğıt çivilenmişti: “Patlayıncaya kadar ye.”</p>

  <p class="normal">Komiser, Çaritsin’deki arkadaşlarının yardımına koşacağını vaat etmişti. Alaya döner dönmez adamları toplayıp müfrezeler kurdu. İlk iş olarak adamlarla konuşuyordu. Spaskoye köyü için Latugin, Baykof ile Zaduyviter üzerinde karar kıldı. Üçünü de kendi oturduğu eve buyur etti. Eskiden bu ev bomboştu, ısıtılmıyordu. Derken Agripin hastaneden çıkıp gelmiş, döşeme süpürülmüştü. Kapı eşiğinin yanında ambalâj hasırlarından yapılmış bir paspas görülüyordu. Masanın üzerinde işlemeli bir peşkir vardı. Evin içi artık pis tütün değil, pişmiş ekmek kokuyordu.</p>

  <p class="normal">Komiser arkadaşlarından ayaklarını iyice silmelerini rica etti.</p>

  <p class="normal">— Oturun arkadaşlar. Bana söyleyecekleriniz var mı?</p>

  <p class="normal">Latugin bu soruya bir soruyla karşılık verdi.</p>

  <p class="normal">— Ya sen, ne söyleyeceksin bize?</p>

  <p class="normal">— Arkadaşların buğday aramaya gitmek için gönüllü olmadıklarını duydum...</p>

  <p class="normal">— Gönüllü olup olmamakla ne ilgisi var bunun? Gidilmesi gerekli mi? O halde gidilecek. Sen hâlâ gönüllü gidilmesini istiyorsun galiba?</p>

  <p class="normal">— Durum senin zanettiğin kadar basit değil.</p>

  <p class="normal">İvan Gora sırtı pencereye dönük bir şekilde oturmuş, masanın üzerine parmaklarıyla vuran Zaduyviter’e:</p>

  <p class="normal">— Ya sen, Zaduyviter, bir çiftçi olarak, bu durum hakkında ne düşünüyorsun? diye sordu.</p>

  <p class="normal">— Spaskoye’den ne kadar buğday almak zorundasın?</p>

  <p class="normal">— Çok. Köyde yüz atmış iki aile var. Bütün köy halkı dört bin beş yüz pud buğday vermek zorunda, tabii her ailenin sosyal durumu ölçüsünde tabii...</p>

  <p class="normal">— Bu miktarı verebileceklerinden şüpheliyim...</p>

  <p class="normal">— Sizi oraya gönderiyorsam, bu miktarı vermeleri içindir. Sizi silahsız gönderiyorum, arkadaşlar.</p>

  <p class="normal">Latugin:</p>

  <p class="normal">— Fark etmez, diye homurdandı.</p>

  <p class="normal">Baykof gözünü kırparak:</p>

  <p class="normal">— Silah olmadan mesele daha enerjik bir şekilde halledilir, dedi. Düşmanın arasına gitmiyoruz ya...</p>

  <p class="normal">İvan Gora ciddi bir ifadeyle:</p>

  <p class="normal">— Hem dostların, hem düşmanların, dedi.</p>

  <p class="normal">Zaduyviter:</p>

  <p class="normal">— Bana bak komiser, dedi, geri dönmek için söylediğimi zannetme, buraya mim koy bir defa. Ama ne de olsa başkasının buğdayını araştırmak bizim üstümüze vazife değil. İçime sıkıntı veriyor bu benim.</p>

  <p class="normal">— Ya sen ne düşünüyorsun Latugin?</p>

  <p class="normal">— Beni deşme İvan... Sana buğdayı getireceğiz dedik ya, hepsi o kadar.</p>

  <p class="normal">— Ya sen Baykof?</p>

  <p class="normal">— Bana bakma, ben eski bir balık avcısıyım. Kooperatiflerde çalışmaya alışığım ben.</p>

  <p class="normal">— Anlaşıldı, arkadaşlar. Bakın sizi neden çağırdım buraya...</p>

  <p class="normal">İvan Gora ellerini masaya dayamış, çocuklarıyla konuşan bir baba gibi alçak sesle konuşuyordu.</p>

  <p class="normal">— Buğday tekeli, devrimin omuriliğidir. Şayet şimdi buğday tekeli yürürlükten kaldırılacak olsa, kanımızı ve terimizi boşuna akıtmış olur, Kulaklar da memleketin efendisi olurlardı yeniden. Kulak dediysem, yirmi litrelik semaverinin başına oturmuş, eski dükkâncı Kulak değil; pişkin, anasının gözü Kulak...</p>

  <p class="normal">Zaduyviter:</p>

  <p class="normal">— Yok şöyle Kulak, yok böyle Kulak, dedi. Ne istiyorsun onu söyle. Benim evimde de iki inek var. Peki sana göre neyim ben?</p>

  <p class="normal">— Sana inekten bahseden yok. İktidar kimin elinde kalacak, ben ondan söz ediyorum. Köyün Kulak’ı gece gündüz bunu düşünüyor. Uşağını salıverdi; ineğini boğazladı, sonbaharda toprağını sürmedi. Mitinglerde de herkesten çok o bağırıyor, oyunu da Sovyetlere verdi. Kulak pire gibi dayanıklıdır.</p>

  <p class="normal">— Anladık, İvan... Diyelim ki ben evime döndüm, bir inek ya da bir çift öküz aldım. N’olacak yani?</p>

  <p class="normal">— Sen Kızıl Ordu’ya kendi arzunla girdin mi, girmedin mi?</p>

  <p class="normal">Zaduyviter:</p>

  <p class="normal">— Diyelim ki kendi isteğimle, dedi.</p>

  <p class="normal">— Öyleyse öküz alamazsın...</p>

  <p class="normal">— Neden ama? Neden öküz alamayacağımı anlamıyorum...</p>

  <p class="normal">— Dar düşünceli olma. Bir çift öküz için silâha sarılmadım ama...</p>

  <p class="normal">Latugin:</p>

  <p class="normal">— Alacak öküzlerini, dedi. Onu azaba sokmakla ne geçiyor eline? Sen devam et.</p>

  <p class="normal">İvan Gora gülerek başını salladı:</p>

  <p class="normal">— Ben olmaz demedim, ama ona güvenmek istiyordum... Neyse, kabul... Bu sınıfı hangi görev bekliyor? Kulak buğday ticaretine el atmak için bekliyor. Devrim gözünü açtı onun, hayal ettiği köy bakkalı ile meyhane değil artık, onun hayal ettiği buğday silolarıyla gemiler. Devrimin hakkından geldiği takdirde onun hesabına çalışmak zorunda kalacaksın Zaduyviter. Kan ter içinde çalışacaksın, ama senin öküzlerin onun öküzleri olacak. Tekel de, kendisine has çıkarı için bundan yararlanmayı kuruyor. Size başımdan geçen bir olayın hikâyesini anlatacağım. Bir gün levazım müfrezemiz bir köye indi. Bütün gayretlerimiz boşa gitti, köylülere dokunmak imkânsız: Hepsi düşmanca davranıyor, hiçbir söz üzerlerinde etkili olmuyor. Babulin adındaki köyün Kulak’ı, pis paltosu, delik çizmeleri, yumuşak saygılı haliyle sakalını ısırmakla yetiniyordu... Bu ne ola ki? diye geçirdim içimden. Ambarları dolaştık, bir buğday tanesi yok. Gereği gibi her tarafı araştırdık: Hiçbir şey yok. Tarlada uyuz bir atla, kirişlere asılmış iki inek derisinden başka bir şey yok. Ne yapmıştı bu köpoğlu köpek biliyor musunuz? Bizim geleceğimizi haber alınca çiftlikleri dolaşmış ve köylülere: “Ah! Zavallılar, demişti, Sovyet iktidarının size işkence ettiği kadar Çarın polisi işkence etmemişti. Bana göre hava hoş. Ben şehre gider uygulama komitesi başkanıyla evli kızımın yanında yaşarım. Ama sizler, yılın sonunu nasıl çıkaracaksınız, bilemem. Bolşevikler herkesi soyup sovana çeviriyorlar; hatta Kızıl Ordu için çatılarını örten otları bile alacaklar... Allah, iyilik seven kişileri sever: Gelin kardeşlerim, gelin, ambarlarımdaki buğdayların hepsini alın. Allah sağlık verirse, sonra ödersiniz bana...” Tabii buğday verirken hepsine makbuz imza ettirmiş, ama gene de fukara babası pozuna girmiş... Bize zırnık vermedi. Sonunda köylülere, verdiği buğdayın iki mislini ödetmenin yolunu bulacak. Kulak gözden kaybolmasını bilir, ama her yerdedir, hem de kum gibi. Kulak’ı yenmek kolay değildir. Bin yıldır, mujiğin ağzından lokmasını almaya alışmış, kolay mı, ipleri ne zaman ve nasıl çekeceğini bilir. Evet, çocuklar, buğday tekeli, çok uzağı gören başlıca iştir. İşimiz zor, diyeceksiniz. Doğru, haklısınız. Ama kolay olan ne var. El sürülmemiş toprakları açmak daima zordur. Kolay olan tek bir şey var: Balalayka oynamak... Şayet köylü bu büyük siyaseti anlayamıyorsa her şeyden önce kabahat bizimdir. Hali vakti yerinde bir köylünün evine girersiniz. Ev sahibine: “Ambarını aç” dersiniz. Her bir buğday tanesi gözyaşı damlası gibidir. Ama her bir buğday tanesi de, kutlu bir işe adanmış, kutsal bir şeydir.</p>

  <p class="ortayaz">***</p>

  <p class="normal">— Sovyet’in anahtarları nerede?</p>

  <p class="normal">— Başkanda...</p>

  <p class="normal">— Peki başkan nerede?</p>

  <p class="normal">— O da karnını doyurup bayram ediyor...</p>

  <p class="normal">Latugin, Baykof ve Zaduyviter arabadan indiler. Şaşkına dönmüşlerdi. Soru sordukları adam uzaklaşmıştı. Uzun süre arkasından bakakaldılar: Adam, sanki ayağının altındaki toprak kâh yükseliyor, kâh alçalıyormuşçasına yürüyordu.</p>

  <p class="normal">Sovyet binasının merdivenlerine oturup birer sigara sardılar. Bulutları sürükleyen soğuk bir rüzgâr yüzlerini kamçılıyordu. İğne gibi sert bir kar, yoğun bir şekilde yağıyordu. Simsiyah yoldaki araba izlerini örtüvermişti. Manzara daha bir iç karartıcı oldu.</p>

  <p class="normal">Zaduyviter:</p>

  <p class="normal">— Komiser Kulak’lardan söz ederken insanın eli kaşınıyor, bir silâh arıyordu, dedi. Oysa ne görüyorum: Öteki köylerden farkı olmayan bir köy. Şu meşhur düşmanlar nerede? Akordeoncunun sesini duyuyor musunuz? Olanca gücüyle çalıyor!</p>

  <p class="normal">On ev kadar uzakta bir toplantı vardı: Bunlar ya evlere davet edilmeyenler, ya da kapılanamayanlardı. O taraftan, düğün bayram edenlerin akordeon sesleriyle tepinmeler geliyordu.</p>

  <p class="normal">Latugin:</p>

  <p class="normal">— Bulaşmak istemiyordun sen, ama gırtlağa kadar gömülmek gerekti, arkadaş, dedi. Devrim daha bir derinleşmesini istiyor. Komiser böyle dedi işte.</p>

  <p class="normal">— Derinleşmek, derinleşmek! Ne zamana kadar. Her şeyi altüst ediyorlar. Her şeye rağmen yumuşak, buğday ekmek, çocuk yapmak gerek. Ne zaman olacak bütün bunlar?</p>

  <p class="normal">— Allah bilir. Bana ne soruyorsun.</p>

  <p class="normal">Latugin hırslanmış, bir saman çöpünü kemiriyordu. Alnı kırışan Zaduyviter, komiserin bir gün önce söylediği sözler üzerinde sağa sola sapmadan bir mujik gibi düşünüyordu.</p>

  <p class="normal">Baykof:</p>

  <p class="normal">— Bana bakın arkadaşlar, böyle hareket edersek bir iş göremeyiz, dedi. Gidip başkanı bulsam, ne dersiniz?</p>

  <p class="normal">Kalkar gibi yaptı. Latugin önledi.</p>

  <p class="normal">— Gitmeyeceksin.</p>

  <p class="normal">— Nasıl, gitmeyecek miyim? Neden ama?</p>

  <p class="normal">— Nedenini söylememin bir faydası yok.</p>

  <p class="normal">Bunun üzerine Zaduyviter kararlı bir hareketle:</p>

  <p class="normal">— Gidilecekse beraber gideriz, dedi. Haydi gidip başkanı bulalım.</p>

  <p class="normal">— Ben gitmem.</p>

  <p class="normal">— Boğun eğmek zorundasın.</p>

  <p class="normal">Baykof uzlaştırıcı bir ifadeyle:</p>

  <p class="normal">— Anlıyorum, dedi. Hiçbir şeyden korkma Latugin, bir defa masaya sokulmayacağız, bir damla içki içmeyeceğiz. Antrede durup başkanı çağıracağız.</p>

  <p class="normal">Sovyet başkanı Stepan Nedoyeşkaşi iki gün süreyle direnmişti. Üçüncü gün köyün elinden kaçabileceğini söyledi. Tahta bacağına bulaşan çamuru kazımış, siyah bir pantolon giymiş, bıyıklarını burmuş ve kendinden emin bir ifadeyle çiftlikleri dolaşmaya gitmişti.</p>

  <p class="normal">“Ha şöyle... Girsenize lütfen, Stepan Petroviç...” Ev sahibi Stepan’ı kucaklıyor, bir başkası hararetle elini sıkıyor: “Başkana baş köşeyi açınız,” diyordu. Başkan şeref köşesinde oturtuluyordu. Dünür, fidyeyi ödemek için bir kase tuzlu bulgur çorbası sunuyordu. Başkan bir ruble ödüyor (daha fazla değil), sunulan kadehi dikiyor, füme balıktan bir lokma alıyordu. İki gün içinde düğünün sona ereceğini hesaplamış, ama hesabında yanılmıştı. Düğün asıl üçüncü gün kıvamını bulmuştu: Dans ediliyor, şarkılar söyleniyor, kucaklaşılıyor, candan görüşmeler yapılıyor, yarışılıyor, dargınlar barıştırılıyordu.</p>

  <p class="normal">Oo! Sağlamdı bu millet! Son yıllarda az mı şeye tahammül etmişti! Çar devrindeki seferberlik, sonuna doğru elli dört yaşındaki erkekleri de silâh altına almış, sadece kadınlar tarlaları işlemişlerdi. Kuzeyde hâlâ bir köylü kadın, tek atın çektiği eski model sabanıyla işini görmeye çalışabilirdi, ama buralarda kara toprak, iki, hatta bazen üç çift öküzün çektiği ağır bir sabanla sürülüyordu. Şu ana kadar kadınlar bu sonbaharı iple çeker olmuşlardı. Hem İspanyol gribinden az adam mı ölmüştü! İki kez yangın geçiren köy yerle bir olmuştu. Daha erkekler dünya savaşından yeni dönmüşlerdi ki Krasnof’un seferberliği başlamıştı. Savaş salmaları katlanılır gibi değildi: Hele Kazak sotnialarını besleyip barındırmak! Kazakların eli açıktır, herkes bilir bunu. Bir dost, bir ortak sanırsınız. Ama atına binmeye görsün, bir sokaktan geçerken bir yavru domuzu mızrağının ucuna takmazsa Kazak değildir sanki. Bütün bunlar bitti artık. İktidar köylünün elindedir. Borçlar kaldırılmış, toprak payları artırılmıştır. Elbette bayram edecek köylüler, elbette gönüllerince eğlenecekler.</p>

  <p class="normal">Stepan Petroviç her evde, ev sahiplerinin onurunu kırmayacak kadar kalıyordu. Sonra ziyafet verilen bir eve gidiyordu. Şeref misafirine ayrılan yere kuruluyor, damadın ve gelinin kayınpederleriyle, Krasnof’un sekizinci ve dokuzuncu ordularının hırpaladığı Kamişin ve Voronej önlerinde, Kuzey Don’da en şiddetli bir şekilde cereyan eden iş savaş konusunda sohbete dalıyordu...</p>

  <p class="normal">— Savaş öylesine şiddetiyle devam ediyor ki, sayın dünürlerin, bizler burada rahat uyku uyumamalıyız. Bu şekildeki davranışımız bize pahalıya oturabilir. Sovyetler iktidarının yardımına koşmalıyız...</p>

  <p class="normal">Başkan daha sonra evlerde olup bitenlerden söz ediyor, ev sahipleri de Stepan Petroviç’in kulağının bu derece delik oluşuna hayret ediyorlardı: Herkesin anbarında, ahırında ne olduğunu, nereye neyi sakladığını biliyordu.</p>

  <p class="normal">Başkan için, tahta bacağını sürükleyerek evden eve dolaşmak, ev sahiplerini selamlayıp sofraya oturmak gittikçe daha zor olmaya başlamıştı. Bir evde sunulan bulgur çorbasını aldı (zehir gibi tuzluydu) ve birden içti. Asker kaputunun cebinden, geriye kalan buruşuk paraların hepsini çıkardı ve dünürün eline tutuşturdu. Büyük sert rakı kadehini dikti ve sıcak havanın içinde, üç günden beri, kadril yaparak dans eden on çiftin arasında bulunan geline seslendi:</p>

  <p class="normal">— Stepanida, haydi yeter artık, dedi, görünme gözüme!</p>

  <p class="normal">O sırada üç kızıl askerin kendisini görmek istediğini söylediler.</p>

  <p class="normal">— Getirin buraya!</p>

  <p class="normal">— Girin diye rica ettik, ama kabul etmediler...</p>

  <p class="normal">Stepan Petroviç, başı önde, iki eliyle masaya dayanarak kalktı oturduğu yerden ve bir süre öyle durdu. Sonra masadan çıktı, kalabalığı yararak, ciddi tavırla üç adamın beklediği antreye gitti.</p>

  <p class="normal">Sert bir sesle:</p>

  <p class="normal">— Kimsiniz? diye sordu.</p>

  <p class="normal">— Levazım müfrezesi...</p>

  <p class="normal">Latugin gözdağı veren bir ifadeyle karşılık vermişti. Başkanın en azından yerinde sallanacağını sanmıştı, ama Stepan Petroviç’in kılı bile kıpırdamadı. Öylesine keskin, öylesine hoş rakı kokuyordu ki Baykof yanaştı.</p>

  <p class="normal">Stepan Petroviç:</p>

  <p class="normal">— Tam zamanında geldiniz, dedi. Ben de sizi çoktandır bekliyordum...</p>

  <p class="normal">Sonra açık kapıdan seslendi:</p>

  <p class="normal">— Hey, oradakiler, bana bakın!</p>

  <p class="normal">Açık kapının ardından ayak tıpırtıları, kap kacak sesi ile pıtırtılar birbirine karışıyordu.</p>

  <p class="normal">— Kesin müziği bir süre! diye gürledi.</p>

  <p class="normal">Bu defa Stepan Petroviç’in ayakları birbirine dolandı. Baykof Stepanı tutmak zorunda kaldı.</p>

  <p class="normal">— Yoldaşlar, olur olmaz bir yere gelmediniz. Spaskoye Sovyetindesiniz!</p>

  <p class="normal">Kapının pervazına tutunarak, daha kararlı bir sesle evin içine seslendi:</p>

  <p class="normal">— Vatandaşlar, herkes mitinge!</p>

  <p class="normal">Yaşlı üç köylünün, atları koşulmuş bir arabaya dayanıp, gırtlakları patlayıncaya kadar Kazak şarkıları söyledikleri avluya çıktı. Başka iki köylü de kucaklaşmış, birbirlerine bazı şeyler ıspatlamaya çalışıyorlardı. Bir başkası da olduğu yerde dönüyor, eve girmeye çalışıyor, ama ardına kadar açık kapıdan giremiyordu bir türlü.</p>

  <p class="normal">Avluda ve akordeonun eşliğinde dans edilen sokakta Stepan Petroviç herkesin derhal köy Sovyet’inde toplanması gerektiğini iki kez tekrarladı.</p>

  <p class="normal">Tahta bacağını, buz tutmuş toprağa sert sert basıyordu. Hem yürüyor, hem konuşuyordu.</p>

  <p class="normal">— Eğlenmek güzel bir şey, ama işleri de unutmamak gerek... Listeleri hazırladım, herkesin ne kadar buğday stoku olduğunu biliyorum... Çaritsin’e bir telgraf çekin: Tüm buğday teslim alınmıştır, diye.</p>

  <p class="normal">Köylülerin sarhoşluktan ayılmaları için zaman vermek amacıyla mitingin ertesi güne ertelenmesini teklif eden Baykof ile Zaduyviter’e döndü:</p>

  <p class="normal">— Sarhoş ve zeki insan, iki misli kazanç demektir. Bana ders vermeye kalkmayın. Yarın durum daha kötü olur: Baskın basanındır!</p>

  <p class="normal">Köylüler Sovyet’de toplanırlarken Stepan Petroviç, levazım müfrezesinin yoldaşları önüne listeleri ve tabloları serdi. Alçak sesle, fakat ateşli bir ifadeyle:</p>

  <p class="normal">— Sadece üç Kulak çiftliğimiz var, dedi. Krivoşuçka eşkıyanın biridir. 1907 yılında postaneyi soyup postacıyı öldürdü. On yıl süreyle çaldığı parayı sakladı. On yıl sona tuğladan bir ambarla dükkân yaptırdı. Savaş sırasında deri ticareti yaparak zengin oldu. Sadece Sposkoye köyünde hayvanların yarısını boğazladı. Şu anda, kendi söylediğine göre, dükkânını bağışlayarak bir kooperatif kurmaya çalışıyor. Ama bu hileyi meydana çıkarmak için çok zaman harcayacağım. Herkese göğüs veremi olduğunu söylüyor, geceleri hayal gördüğünü, birtakım ışıklar gördüğünü iddia ediyor... Tehlikeli bir adam. Sonra Milovidof var. Eski maden ocağı müteahhitlerinden. Savaştan önce köye döndüğünde gizli bir satış yeri açtı, faizini haftadan haftaya almak üzere ödünç para veriyor... Vampirin, tefecinin rezilin ta kendisi; yavaş yavaş bütün köylülerin kanını emdi. Sonradan öğrenildiğine göre sahte Çar II. Nikola’yı öldüren oymuş... Üçüncü Kulak, babadan oğula hayvan alım satımı yapan Mikitenko. Don ırmağında çalışan mavnaları vardı. Bu üç çiftçiden ayrı olarak akrabalarını da sayabilirsiniz: Kuzenler, gelinler, damatlar. Böylece on çiftlik daha eder. Sonra ihtiyatlı mujikler de var. “Bunun sonu nereye varacak? İktidar kimin elinde kalacak? En iyisi kimseyle bozuşmamak” diye düşünüyorlar. Bütün bunlar karşı cephe... Ama şunlar...</p>

  <p class="normal">Stepan Petroviç parmağını listenin üzerinde gezdiriyordu:</p>

  <p class="normal">— Şunların hepsi dostumuz. Köyde durum gergindir: Ya beni çiğ çiğ yiyecekler, ya da ben bazılarının kolunu kanadını kıracağım...</p>

  <p class="normal">Köylüler Sovyet’in önüne akın akın geliyorlardı: Kimileri ayık, kimileri sarhoştu. Kalabalık sıkışıyor, dalgalanıyor, homurtular yükseliyordu. Küçük pencereden dışarısını seyreden Baykof, bir bahriyeli havasını mırıldanıyordu:</p>

  <p class="normal">Martı gider gelir kumların üzerinde</p>

  <p class="normal">Kaderin habercisidir gemicinin;</p>

  <p class="normal">Martı suya konmadı mı bir kere,</p>

  <p class="normal">Bil ki hava bozacaktır, gemici...</p>

  <p class="normal">Sonra şarkıyı kesip, arkadaşlarına döndü, yüksek sesler:</p>

  <p class="normal">— Çabuk merdivene çıkın! dedi. Kollayın kendinizi: Yalpa başlayacak.</p>

  <p class="ortayaz">***</p>

  <p class="normal">Komşunun mavi gözlü, küçük kızı Anna’nın evine bir koşuda girdi, nefes almadan bir hamlede:</p>

  <p class="normal">— Sovyet’in önünde neler oluyor neler! dedi. Oh, anam, oh! Mujikler çit kazıklarını söküyorlar...</p>

  <p class="normal">Küçük kız bunları söylerken, kırpışmayan gözleriyle her şeyi görmüştü: Anna, kocasının sağlığında bir kez giydiği nar çiçeği elbisesi, lastikli potinleri, beyaz çorabı, açık saçlarıyla yatağın ucunda oturuyordu. Papaz dizlerini yukarı kaldırmış, yatıyordu. Anna papaza küçük siyah puanlı başka temiz bir gömlek vermişti. Papaz Anna’nın elini tutuyordu...</p>

  <p class="normal">Anna şaşkın bir ifadeyle kıza:</p>

  <p class="normal">— Girmeden önce kapıya vurulur! diye bağırdı.</p>

  <p class="normal">Kızcağız ise korkmuş, sözünü tamamlamadan dışarı kaçmıştı. Ama gene de Kuzma Kuzmiç’i uyandırmıştı. Kuzma Kuzmiç son günlerde çok içmiş, çok yemiş, çok konuşmuştu. Yorgunluktan bitkindi. Köylüler vaazının bir kelimesini bile kaçırmamışlardı. Söylediklerinin hepsini anlamamışlar, ama anlaşılmayan kısımların sözlerine bir ağırlık verdiğini sezinlemişlerdi. Her evde, ev sahiplerine en çok dokunacak konular üzerinde çene çalması gerekiyordu. Özellikle adalet kavramı üzerinde durması gerekiyordu. Sofrada sadece yaşlı ve saygıdeğer kimseler kalınca, masadakilerden biri, içtiği içkinin etkisiyle olacak, masanın üzerinde kalan kemiklerle yemek artıklarını elinin tersiyle iterek:</p>

  <p class="normal">— Kuzma Kuzmiç, diyordu, bizim onurumuzu kırdın... Adalet diye bir şey yoktur, diyorsun... Yani biz karanlık bir ormanda mı yaşıyoruz?</p>

  <p class="normal">Bir başkası sözü kesip, başıyla odanın öteki ucunda dönen etekleri, saç örgülerini, kurdeleleri, coşkun yüzleri göstererek:</p>

  <p class="normal">— Bugün gençlerimizin haklı olmalarına imkân yok, diyordu. Hepsi de: Şimdi her şey mübah, ne Tanrı var, ne Çar diyorlar. Babalarımız da, analarımız da budalanın biri. Peki, anladık... Bu saatte çocuklarımızı nasıl doğru yola sokabiliriz? Hangi direğe bağlayalım onları? Bu direği nereden bulalım? Bir de sen kalkıyorsun, adalet yoktur, diyorsun...</p>

  <p class="normal">Gür sakallı bir üçüncüsü konuşmaya katılıyordu:</p>

  <p class="normal">— Şayet adaleti verecek olan insansa, elbetteki kuvvetli olan adaleti ele geçirecek, o haklı olacak. Bu durumda bizim koparılmış bir çalıdan farkımız olmayacak...</p>

  <p class="normal">Kuzma Kuzmiç:</p>

  <p class="normal">— Sen kuvvetli misin? diye soruyordu.</p>

  <p class="normal">— Evet, kuvvetliyim... Ama ruble benden de kuvvetlidir. Hayatım boyunca rubleyle üstün geldiler bana...</p>

  <p class="normal">— Kimseye şikayette bulundun mu?</p>

  <p class="normal">— Kime, nereye gideyim şikayete?</p>

  <p class="normal">— Kievo-Peçersk’in Sentlor türbesini ziyarete gittin mi?</p>

  <p class="normal">— Hayır.</p>

  <p class="normal">— Öyleyse, sana göre adalet yoktur, değil mi?</p>

  <p class="normal">— Neden o? Öfke içimde birikti. Savaştan dönüşte silâhımı da getirdim, tarlamın sınırına yerleşip: Beni öldü mü sanıyordunuz? dedim. Yanıldınız! Verin bana üç dönüm arazi!..</p>

  <p class="normal">— Verdiler mi?</p>

  <p class="normal">— Hem de nasıl...</p>

  <p class="normal">— Peki adalet var mı bunda?</p>

  <p class="normal">— Adalet mi diyorsun sen buna? İnsanları silâhla tehdit etmek, adalet değildir. Yok kardeşim, kimseye zararım dokunmaz, ama kimsenin de bana zararının dokunmasını istemem. Akim dedeye bir bak. Yalnız kaldı. Çalışmak istemiyor artık. Köylüler onu sobanın arkasında konukluyorlar. Ona verilen sadaka lokması acıdır. Peki bugüne kadar çalıştıklarının meyvası nerede? Küçük bir kulübesi vardı. Milovidof borçlarının karşılığı evi aldı elinden... Ya benim çalışmam ne olacak? Elli yıldır çalışa çalışa çöktüm, tuğladan dört ev yapacağım diye. Peki ne oldu, dirseklerim çürüdü... Çalışmam, gayretim havaya gitti, güvercinler gibi uçtu. Güvercinler bir çatıya konuyorlar, ama benim çatıma değil. “Adalet senin içindedir, korku nedir bilmeyen adamın içindedir” diye gayet güzel söyledin. Ölümden korkmuyorum ben Kuzma Kuzmiç; bugüne dek yirmi pud kaldırdım sırtımda, ama kendi adaletimi kendime vermedim. Asıl adil olan, bir insana parası olduğu için değil de, çalışması için saygı duymaktır... Peki nasıl ulaşacağız buna? Şayet bunu sağlarsa, bak işte o zaman Sovyetler iktidarına teşekkür edeceğiz...</p>

  <p class="normal">— Garip adamsın vesselâm! Senin söylediklerin, tıpa tıpına Sovyet iktidarının yasası...</p>

  <p class="normal">— Öyle olsa da, bu yasa henüz bize kadar ulaşmadı.</p>

  <p class="normal">Kuzma Kuzmiç’in canı sıkılmıştı: Ne yapsa, ne etse bu adamlara verecek karşılık bulamıyordu. Onun için mujikler yerine aydınlarla konuşmak daha kolaydı. Yemek sofrasının çevresindeki konuşmalarda, bütün memnuniyetleri, memnuniyetsizlikleri, bütün sıkıntı ve umutları duyuyordu. Denebilirdi ki bu adamlar devrimden, kendilerini ileri götürecek köklü bir şeyler bekliyorlardı, ama kendileri de bunu pek iyi bilmiyorlardı.</p>

  <p class="normal">İkinci günün gecesi, acınacak bir halde Anna’nın evine döndü. Sıranın yanına, yere bırakıverdi kendini. Elini yüzüne vurup kapatıyor, bir yandan gülüyor, bir yandan: “Gücüm tükendi, Anuşka, diye tekrarlıyordu, ihtiyarladım artık. Anuşka.”</p>

  <p class="normal">Anna bir kelime söylemeden Kuzma Kuzmiç’i bataklığın kenarındaki küçük hamama götürdü. Yıkadı, keseledi. Kuzma Kuzmiç’in yüzü ihtiyarlamıştı, ama vücudu hâlâ beyaz ve pürüzsüzdü. Anna, Kuzma Kuzmiç’in hamam sandalyesinin üzerinde bir balık gibi sıçradığını görerek içinin şefkatle dolduğunu hissediyordu.</p>

  <p class="normal">Kuzma Kuzmiç banyodan sonra sakinleşmiş, uykuya dalmış, nefes alışı düzelmişti. Sabahleyin geç uyandı, sütünü içti ve:</p>

  <p class="normal">— Abuşka, kızmazsan sana bir şey söyleyeceğim, dedi. Başım ağırıyor.</p>

  <p class="normal">Ve yeniden uyudu. Komşu kızı gelip de uyandırınca keyfi yerine gelmişti.</p>

  <p class="normal">— Ne istiyordu bu kızcağız?</p>

  <p class="normal">— Toplantı var. Kızıl askerler buğday almaya gelmişler. Bunun üzerine patırdı ediyorlar.</p>

  <p class="normal">— Aman Allahım, gelenler bizimkiler!</p>

  <p class="normal">Kuzma Kuzmiç aceleyle giyindi. Anna hiçbir şey söylemeden onu seyrediyordu. O sırada kapı yeniden açıldı, bu defa kızcağız aralık kapıdan sadece başını uzatarak:</p>

  <p class="normal">— Kavga çıktı, dedi, dövüşüyorlar! Vlassova ana kocasını kanlar içinde götürdü. Aleyhinizde atıp tutuyor... Mitrofan Krivosuçka arabasına koşmak istedi. Önlediler. Sokakta sürükleyip patakladılar. Ah! bir görseniz!</p>

  <p class="normal">Kızcağız yeniden gözden kayboldu. Kuzma Kuzmiç kızın arkasından çıkmak istedi. Anna korkunç bir sesle gürledi:</p>

  <p class="normal">— Gitmeyeceksin!</p>

  <p class="normal">Anna zayıf, iri boynu, erkeğinki gibi kalkık omuzlarıyla sanki belkemiği kırılmışçasına gövdesi arkaya kaykılmış, fırının yanında ayakta duruyordu. Kuzma Kuzmiç olanca gücüyle kolunu sıkıp:</p>

  <p class="normal">— Saçmalama Anna! dedi. Çekil önümden. Yabayı alacağım! Korkma. Uzun sürmez işim... Arkadaşlarla akşam yemeğine dönerim. Bize börek hazırla, olmaz mı?.. Ama yeter artık canım! Sana söylüyorum!</p>

  <p class="normal">Anna dişleri kenetli bir durumda güçlükle:</p>

  <p class="normal">— Peki, muhterem peder, dedi.</p>

  <p class="normal">Komşunun kızı daha korkunç şeyleri görmek için can atıyordu. Sovyetlere kadar koşuyor, haberleri eve ulaştırmak için dönüyordu. Toplantı gerçekten fırtınalıydı.</p>

  <p class="normal">Kavganın nedeni buğdayın teslimi değildi. Köylüler:</p>

  <p class="normal">— Madem ki öyle gerekiyor, diyorlardı.</p>

  <p class="normal">Başkanın, eşit şekilde buğday verilmesi için hazırladığı listeyi okuyuşunu ses çıkarmadan dinlemişlerdi. Listeyi bir kez daha okumasını istediler. Aralarında kısa konuşmalar ve bir çalkanma belirdi: Kimileri merdivene daha bir yanaşmış, kimileri, etrafı çitle çevrili soldaki sebze bahçesine doğru uzaklaşmışlardı.</p>

  <p class="normal">Sesini herkesin gayet iyi tanıdığı Mikitenko otoriter bir ifadeyle:</p>

  <p class="normal">— Adilane değil bu! diye bağırdı.</p>

  <p class="normal">Kalabalık arasından birçoğu:</p>

  <p class="normal">— Adilane, adilane! diye karşılık verdiler.</p>

  <p class="normal">Bir kolu kopmuş sakallı biri merdivenin üzerine sıçradı. Bonesini yere atıp sızlanıp yakınmaya başladı:</p>

  <p class="normal">— Çalışmamın meyvası nereye gitti? Mititenko aldı elimden. Şimdi onun ayaklarına kapanıp bir lokma ekmek mi dileneceğim? Sovyet iktidarı bu mu?</p>

  <p class="normal">Öfkeden sapsarı olan bir başkası, bir önceki konuşmacının yerini aldı ve daha sert suçlamalarda bulunan bir konuşma yaptı. Bunun üzerine kenara çekilmiş olan köylüler sebze bahçesinin çitine doğru koşup kazıkları söktüler ve arkadan kalabalığa hücum ettiler.</p>

  <p class="normal">Latugin, Zaduyviter ile Baykof koşarak merdivenleri indiler, kalabalığa karışıp saldırıcıları püskürttüler.</p>

  <p class="normal">— Bozguna uğramak yok! Her şey düzelecek, toplantı devam ediyor, diye bağırarak kazıkları köylülerin ellerinden alıyorlardı.</p>

  <p class="normal">Dalaşma kısa sürmüştü. Saldıranlar kalabalık değillerdi. Bazıları kaçtı. Ötekileri de kovaladılar. Aralarından birçokları, ince bir dolu tabakasıyla kaplı toprakta yatıyorlardı...</p>

  <p class="normal">Kuzma Kuzmiç kestirmeden gitmek için sebze bahçelerinden geçiyor, çitleri aşıyordu. Ama sonunda yolunu şaşırdı ve kendisini bir çiftliğin avlusunda buldu. Avluda kadınlar toplanmışlar. Kadının birisi ağlayıp sızlanıyor, ötekiler de dinliyordu. Kuzma Kuzmiç’i görünce hepsi birden konuşmayı bıraktılar. Nadiyejda’nın annesi Varvara Vlassova, öfkeden mantosunun kollarını savurarak Kuzma Kuzmiç’in üzerine yürüdü. Öteki kadınlar da peşine takıldı.</p>

  <p class="normal">Varvara:</p>

  <p class="normal">— Anlaşıldı şimdi neden paramızı almak istemediğin, papaz eskisi herif! dedi. Biz de budalalar gibi ona inandık... Bütün köyü uyuttu... Ağzımızdan ustaca laf aldı. Bu kışkırtıcı, bütün budalaları üstümüze saldırdı... Komünistlere sattı bizi... Ne bakıyorsunuz alık alık bu şeytana? Vurun, geberinceye kadar vurun...</p>

  <p class="normal">Kuzma Kuzmiç geri geri çekilerek:</p>

  <p class="normal">— Dokunmayın bana, dedi, yasaktır... Kollayın kendinizi anacıklar, sonra pişman olacaksınız... Dokunmayın bana!..</p>

  <p class="normal">— Ya sen bizi kolladın mı ki?</p>

  <p class="normal">Kadınlar gittikçe öfkelenip, akılları başlarından gidiyor, hep birlikte bağırıp çağırarak papazı, buğdayın aslanpayı teslimi için liste yapıp Sovyet önündeki kavgaya sebep olduğu için suçluyorlardı. Mujiklerin artık köyde çalışmayacaklarını, son günlerde köyde yenen kazlarla süt domuzlarının kabahatını onun üstüne yıkıyorlardı. Kısaca Kuzma Kuzmiç’i her şeyden sorumlu tutuyorlardı.</p>

  <p class="normal">Kadınlar Kuzma Kuzmiç’i çite kadar kıstırmışlardı. O da kadınları pohpohlayıp yola getirmek için boşuna uğraşıyordu. Dudaklarında zoraki bir gülümsemeyle mırıldanıyordu:</p>

  <p class="normal">— Haydi, vazgeçin artık canım, kızmışsınız kızacağınız kadar, yeter artık... Sakin sakin konuşalım artık...</p>

  <p class="normal">İlk Varvara Vlassova, Kuzma Kuzmiç’i saçlarından yakaladı, başını yere eğdi. Yumruklar sırtını dövmeye başladı. Kuzma Kuzmiç, en doğru hareketin yere yatıp yüzünü iki eliyle kapamanın olacağını anladı. Böğürleri çatırdıyordu.</p>

  <p class="normal">“Allah vere de taş gibi sert bir şeyle vurmasalar...”</p>

  <p class="normal">O sırada vahşi bir sesin gürlediğini duydu:</p>

  <p class="normal">— Gulyabaniyi sopayla dövelim!</p>

  <p class="normal">Kuzma Kuzmiç kalkmaya çalıştı, ama gözleri kamaştıran bir ışık belirdi. Bıraktılar. Bir inleme sesi duydu ve sesini çıkarmamak için kendini zor tuttu. Birinin gelip kollarından kavrayarak ayağa kaldırıp gövdesini çite dayadığını hissetti. Kuzma Kuzmiç kar ve yulaf saplarına bulanan gözlerini araladı. Önünde Anna ile, eteğinin arkasında küçük kızın çilli yüzünü, sonra da Latugin, Zaduyviter ile Baykof’u fark etti.</p>

  <p class="normal">Latugin:</p>

  <p class="normal">— Ölmedin mi? diye sordu. Çabuk bir kadeh rakı verin ona. Haydi Kuzma, iyi çalıştın... Toplantıda karar verildi: Dine aykırı propagandan için sana teşekkür ediyorlar.</p>

  <p class="ortayaz">***</p>

  <p class="normal">— Petrograd’da birbirimizden ayrıldığımızdan beri ne kadar sıkıldığımı, üzüldüğümü tahmin edemezsin. Daşa... Evet, evet, tam tamına öyle. İçimizde bir çeşit bilinçaltı hayatı vardı. Sanki içimi kemiren bir hastalığa yakalanmıştım, için için eriyordum... Nedeni gayet basitti bunun: Artık beni sevmiyordun ve ben...</p>

  <p class="normal">Daşa birden başını kocasına döndürdü: İvan İliç’i daima ürküten gri, nemli gözleri aldandığını söylüyordu. Daşa bir gün bile olsa onu sevmemezlik etmemişti. İvan İliç bu bakışların altında bir an konuşmadı; dudakları bir çeşit mutlulukla aralandı.</p>

  <p class="normal">Daşa, kocasının sabahleyin mağazaları dolaştıktan sonra donatım eşyası yerine topladıklarını küçük bir sepete yerleştirmeye başladı.</p>

  <p class="normal">Sepetin içinde yararlı, kaçınılmaz her şey vardı: Çoraplar, bir elbise yapabilecek kadar çok kumaş parçası, bir kız çocuğuna göre hazırlanmış patista çamaşırlar. Ama Daşa öylesine ince, öylesine narindi ki bir kız çocuğu zannedilebilirdi. Hatta potinler bile vardı: İvan İliç bu malzemeyi bulmuş olmaktan öylesine gurur duyuyordu ki sanki bir düşman bataryasını ele geçirmiş sanırdınız. Ama aralarında öyle eşyalar da vardı ki Daşa ile İvan İliç, sefer hayatında bunlara gerçekten ihtiyaç duymayacaklarını düşünüyorlardı. Yatak çarşafı yerine bunları vermişlerdi istediği mağazadan. Bu eşyalar: Porselen bir kediyle köpek, bigudiler, Kırım manzaralarını gösteren on kartpostal ve ekstrafordan yapılmış balenli bir korse. Korse öylesine büyüktü ki Daşa’nın vücudunu iki defa dolanıyordu...</p>

  <p class="normal">— Daşa sevgilim, garda ayrılığımızdan söz edecektim. O zaman bana: “Ebediyen elveda” gibi bir şey söylemiştim. Belki de ben yanlış anlamıştım? Çok yıkılmıştım ama... Öylesine solgun, öylesine dayanıksız, öylesine uzaktın ki benden, sevmiyordun beni artık...</p>

  <p class="normal">Daşa başını döndürmeden:</p>

  <p class="normal">— Ne korkunç şey! dedi.</p>

  <p class="normal">Yolda kırılmasın diye porselen kediyi kalın bir çoraba sarıyordu. Daşa oldum olası eşyaya karşı ilgisiz kalmıştır. Ama bu iki porselen biblo, bu küçük kediyle, uzun kulaklarının üzerine yatmış köpek çok hoşuna gidiyordu. Sanki ikisi de düşüncelerle ihtirasların, fırtınalar gibi karıştığı, korkunç denecek derecede altüst olmuş ve hayatın içinde, temiz gülücüklerin küçük dünyasını yaratmak için gelip onu bulmuşlardı...</p>

  <p class="normal">— Kısaca, hayalimde senin o halini saklayarak Petrograd’dan ayrıldım... Bu hayali beraberimde götürdüm ve onunla yaşadım... Kalbimin beraber oluşu gibi sen de benimle beraberdin. Hayatımı tek başıma, bekar olarak tamamlamaya kararlıydım...</p>

  <p class="normal">İvan İliç odanın ortasında öylesine dolaşıyordu ki çekim alanı merkezinin Daşa olmasına dikkat ediyordu. Daşa başlığını çıkarmış, kendinden dalgalı kül renkli saçları kırmızı bir kurdeleyle arkasından bağlanmıştı. (İvan İliç kurdeleyi topçuların eşya ambarından almıştı.) Daşa kâh taburenin üzerine konmuş sepete eğiliyor, kâh ellerini kalçalarına dayayıp düşünüyordu. Üzerinde en şık elbiselerden daha yaraşır beyaz bir bluzu vardı. Daşa bluzun belini sıkmıştı. (Saçlarını bağlayan kurdele gibi bunu da bilerek yapmıştı.)</p>

  <p class="normal">— Ne kadar garip Daşa. Eskiden tehlikeye, ölüme hiç aldırış etmiyordum. Kendi kendime: Öldürülsem de zararı yok, diyordum. Bizim askerler arasında ölümden korkmamak bir cesaret gösterisi değil, sadece melânkoli işaretidir... Ama gel gör ki şimdi, eskiyle kıyaslanamayacak kadar korkuyorum ölümden...Şu andaki gibi sana dokunmak, seni seyretmek için bin yıl yaşamak istiyorum...</p>

  <p class="normal">— Ah! Ben de ne güzel olurdum bin yıl sonra!.. Dinle beni İvan, ne yapayım bu korseyi dersin?</p>

  <p class="normal">Korseyi yeniden eline almış, deniyordu.</p>

  <p class="normal">— İçine benim gibi üç kadın girebilir. Bıraksam mı ne?</p>

  <p class="normal">— Ya şişmanlarsan? O zaman işine yarayabilir.</p>

  <p class="normal">— Yok canım, çıkar aklından onu! Bugüne kadar korse kullanmadım ki. Bir güzel sökeyim, balinalarını çıkarayım, küçük bir jile yapayım.</p>

  <p class="normal">İvan İliç, Daşa’nın iki elinin meşgul oluşundan faydalanarak Daşa’ya arkadan sokuldu, şefkatli bir hareketle kendine çekti.</p>

  <p class="normal">— Sahi mi söylediğin? Tekrarlasana...</p>

  <p class="normal">— Elbette doğru... Sen benim için bir tanesin yeryüzünde. Sen olmayınca, ben bir hiç olurum... Arkandan gitmedim mi senin?.. İvan, dikkat et biraz...</p>

  <p class="normal">Omuzlarını silkti, biraz açıldı.</p>

  <p class="normal">— Gücünü ölçülü kullanmalısın. Günün birinde kemiklerimi kırıvereceksin... Ne unuttuk biliyor musun? Ama çok geç artık...</p>

  <p class="normal">— Söyle, söyle. Çabuk gider gelirim...</p>

  <p class="normal">— Bir süngerim olmasını o kadar istiyordum ki...</p>

  <p class="normal">— Ama var bende bir tane...</p>

  <p class="normal">İvan İliç kaputuna koştu; cebinden bir süngerle, mağazadan zorla verdikleri birkaç şeyi daha çıkardı.</p>

  <p class="normal">— Ya buna ne dersin Daşa? Kimse neye yaradığını söylemedi. Ne olursa olsun dedim, aldım...</p>

  <p class="normal">— İvan, bu yüz makyajı yapmak için kullanılan kauçuk bir âlet. Fevkalâde bir şey bu! Ah, o kadar ince düşüncelisin ki! Çok ihtiyacım vardı böyle bir şeye...</p>

  <p class="normal">Daşa her şeyi sepete yerleştirdikten sonra İvan İliç’in yanına sokuldu, hemen ayağa fırlayabilecek şekilde yatağın kenarına oturdu. İvan İliç’in başını kaldırıp gözlerinin içine bakarak:</p>

  <p class="normal">— Bir şeye ant içtim, dedi. Yeni hayatımdan hiçbir şey beklemek istemiyorum. Hayatımı kararsızlıklar üzerinde tüketecek değilim. Sevmek ve yaşamak istiyorum. İşte böyle. Beni olduğum gibi kabul etmelisin. İyi, ya da kötü, bugüne kadar sadık kaldım sana ve gene öyleyim. İkimiz de yeniden başlayalım...</p>

  <p class="normal">Doktor her zaman yaptığı gibi kapıyı vurmadan odaya girdi. Gazete getirmişti.</p>

  <p class="normal">Gümbürtülü bir şekilde cepheden gelen son haberleri bildirdi:</p>

  <p class="normal">— Omsk’da Direktuvar idaresini dağıtıp, kanlı işçi katliamını örgütleyen Amiral Kolçak, en büyük naib ilan edildi, tam tamına!.. Ve Fransızlarla İngilizler onu tanıdıklarını bildirdiler!.. Ne dersiniz, ha? Kolçak’ın altı yüz bin kişilik bir ordusu var. Uzakdoğu’yu tatlılıkla Japonlara bırakıyor! Arkasını dinleyin Fransız-İngiliz savaş donanması Sivastopol ve Novorosisk limanlarında göründü... Sevsinler müttefikleri! Sanki savaşı kazanmaları için onlara canımızı dişimize takarak yardım eden biz değilmişiz!</p>

  <p class="normal">Doktor tehdit eden bir ifadeyle dudaklarını büktü:</p>

  <p class="normal">— Bu askeri müdahalenin ta kendisi, rezilin rezili bir şey! dedi. Daria Dimitrievna, gözlerinizi iri iri açıp bakmayın bana... Sadık eşinizi alıp benim odama gelin, çorba içelim... Süngüyle delik deşik edilen kızıl askeri hatırlıyor musunuz? Bir çuval lahana, bir kaz, bir de süt domuzu göndermiş... Ne yazık, İvan İliç, ne yazık: Eşi bulunmaz bir hemşireyi gözümün önünde aşırıyorsunuz... Neyse biz gene votka içeceğiz! Cehenneme kadar yolu var bütün müsahalelerin!..</p>
</body>
</html>
