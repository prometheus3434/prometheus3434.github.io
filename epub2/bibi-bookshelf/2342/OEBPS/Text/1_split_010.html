<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_7"><br class="calibre2" />
  VII</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Aynı akşam geç vakit İvan İliç albay Malşin’e bir pusula gönderdi: “Piotr Nikolayeviç, ben buradayım, görüşsek iyi olur...”</p>

  <p class="normal">Melşin aynı ulakla karşılık verdi: “Çok memnun oldum, serbest kalır kalmaz geleceğim. Sana anlatacak çok şeyim var. Unutmadan söyleyeyim, ......... ın da burada...”</p>

  <p class="normal">Mektup karanlıkta mı yazılmıştı, yoksa yazılırken kalem mi kırılmıştı, bilinmez, İvan İliç kibrit üstüne kibrit çaktığı halde son cümledeki kelimeyi sökemedi...</p>

  <p class="normal">Melşin gelmedi. Gece yarısından sonra aydınlatma fişekleri stebin üzerinde parladı durdu. Batarya hazırlık emri aldı.</p>

  <p class="normal">İvan İliç erlere:</p>

  <p class="normal">— Bu defa sahiden başlıyor arkadaşlar, dedi. Unutmayalım, öyle hareket edeceğiz ki tek mermi boşa atılmış olmasın... Sonra ordu komutanının emrini de hatırlıyorsunuz değil mi? Tek adım geri çekilmek yok. Muharebede her şey başa gelebilir, değil mi? (“Hey Allah, nerden de dilime takıldı şu: Değil mi? Değil mi?”) 1915’te Rus birliklerinin arkasına makineli tüfekleri yerleştiriyorlardı. Generaller, mujiklerden Çar babaları için kanlarını akıtmalarından başka bir şey beklemiyorlardı. Çar Nikola’yı çelenklerle süslemek için pek iştahlı değillerdi askerler. Ama Rusya gene de bizim yurdumuzdu... O savaşta Rus süngü hücumlarından daha korkunç bir şey olamazdı...</p>

  <p class="normal">Latugin birden boğuk bir sesle:</p>

  <p class="normal">— Neden bunları anlatıyorsun şef? diye sordu. Ne faydası var bu sözlerin?</p>

  <p class="normal">İvan İliç duymazlıktan geldi:</p>

  <p class="normal">— Bugün arkamızda makineli tüfekler yok... Her birimiz için ölümden de korkunç olan şey devrime ihanettir, delinmesin diye postumuzu korumaya çalışmaktır... Toprak ayağımızın altında kaynamaya başladığı zaman karar saati gelip çatmış demektir. O saatte güçlü olmak gerekir: İşte ordu komutanının emrini böyle anlamak gerekir. Bazı insanların korku nedir bilmediği ileri sürülür... Doğru değildir bu... Korku vardır, her yerde başkaldırır. Ama o korkuyu yenmek gerekir... Utanç korkudan daha güçlüdür... Latugin yoldaş size bunları söylüyorsam, aramızda ciddi muharebelere alışık olmayanların bulunmasındandır... Bazılarının sinirleri zayıftır... Bazen en tecrübeli insan bile korkuya kapılabilir... Örneğin ben komutanınız olarak, zayıflık belirtileri gösterip de bataryadan uzaklaşacak olursam beni hemen orada vurmanızı emrediyorum... Ben de kaçmak isteyeni vururum, değil mi ama... Benim söyleyeceklerim bu kadar... Gün doğuncaya kadar sigara içmek yasak...</p>

  <p class="normal">Bir defa daha öksürdü, bir süre topların arkasından aşağı yukarı dolaştı. Birçok şeyler söylemek istemiş, ama başaramamıştı.</p>

  <p class="normal">— Konuşmanızı yasak etmedim arkadaşlar...</p>

  <p class="normal">Latugin yeniden seslendi:</p>

  <p class="normal">— Telegin yoldaş!</p>

  <p class="normal">İvan İliç elleri arkasında yaklaştı.</p>

  <p class="normal">— Askerlik görevimi yapmadan önce tam bir serseri hayatı sürdüm... Üstümde başımda hiçbir şey yoktu. Yalınayaktım... Hamallık yaptım, tacirlerin yanında odun kırdım, helâ temizledim. Hatta bir başpiskoposun yanında seyislik yaptım, ama Kardinal hazretlerine kızdım, çünkü bana lahana çorbası yerine sulu çorba veriyordu... Bir süre hırsızlarla çalıştım... Görmediğim şey kalmadı! Ah! Ne hayvandım ben, ne kavgacının biriydim. İçki içtiğim zaman kaç defa ölesiye dayak yedim, bayılıncaya kadar...</p>

  <p class="normal">Baykof:</p>

  <p class="normal">— Bahse girerim kadın yüzünden dayak yemişsindir, dedi.</p>

  <p class="normal">Kalın ve sık sakallarının arasındaki beyaz dişleri, uzakta patlayan bir hava fişeğinin aydınlığında parıldadı.</p>

  <p class="normal">— Kadın yüzünden de dayak yediğim oldu... Ama benim söylemek istediğim o değil... Söylenmesi gerekeni söylemedin Telegin yoldaş. Konunun evresinde dolaştın durdun, ama bir türlü içine giremedin... Devrim görevinden söz ettin değil mi? Bak burada haklısın. Peki ama gönüllü olarak neden yüklendik bu görevi? Cevap ver. Biliyor musun yoksa? Sen bizim sade suya çorbamızı içmedin de ondan... Bizim ise canımıza tak dedirttiler, hırpaladılar, ruhumuzu boşalttılar. Yeyüzünde hiçbir hayvan bize reva görülen muameleye tahammül edemezdi... Bizim yerimizde uzun süredir kesilmiş at gibi dudağı sarkmış sen olsaydın tasmayı çekerdin. Dur, kızma, dostça konuşuyoruz, erkekçe konuşuyoruz. Neden benim anamın hayatı boyunca başkalarının evinde imanı gevredi? Yunan Kraliçesinden neden daha kötü durumdaydı?</p>

  <p class="normal">Baykof gene söze karıştı.</p>

  <p class="normal">— Hoppala zeybek! Gene salladı! 1913’te Atina’da Yunan kraliçesini görmüştük... İhtiyacın vardı bunu hatırlatmaya sanki...</p>

  <p class="normal">— Neden babam bir domuz gibi yaşıyordu? Muhafızlar onu bir tarlada bayıltıncaya kadar dövdüler, üzerine de tükürdüler. Neden benim adım “köpoğlu köpek”ti?</p>

  <p class="normal">Şarigin dizlerinin üzerinde doğruldu. Mermi yığınlarının yanındaki yerine oturmuştu. Latugin’in sözünü keserek:</p>

  <p class="normal">— Latugin, dedi, karmakarışık bir konuşmaya girdin. “Köpoğlu köpeğin” ne ilgisi var burada? Ya Yunan kraliçesi? Bütün bunlar çok daha üstün düşünceler. Sorunun esası sınıf kavgasıdır. Kim olduğunu öğrenmen için kendi kendini tarif etmen gerekir. Ya bir proletaryasın, ya da çevresinden kopmuş biri...</p>

  <p class="normal">Latugin, Şarigin’e sert bir ifadeyle:</p>

  <p class="normal">— Cehennem ol başımdan, diye bağırdı. Ben tabiatın kralıyım. Anlıyor musun? Belki çok gençsin de onun için anlamıyorsundur, ha?.. Bir kitapta okuduğuma göre insan tabiatın kralıymış. İşte ben de bu yüzden burada, bu topun yanında bulunuyorum. Tabiatın kralı aramızda yaşıyor. Ödev, ödev, korku, korku! Anladık yahu! Bugün makineli tüfek şeridimi Allahın üzerine boşaltacağım –general Momontov’dan da biraz fazla– al sana üstün düşüncelerini! Kazakların kıkırdaklarını dişlerimle koparacağım...</p>

  <p class="normal">Sahra telefonunun yanında duran Sapojkof, sığınağından seslendi:</p>

  <p class="normal">— Susun arkadaşlar! Sarepta önünde muazzam bir zafer kazanmışız. Beyazların iki süvari alayı ile bir piyade alayı bozguna uğratılmış. Bin beş yüzünü öldürmüşler, sekiz yüzünü tutsak etmişler...</p>

  <p class="normal">Sarepta önlerinde kazanılan zaferin haberi kısa zamanda bütün cepheye yayıldı.</p>

  <p class="normal">Beşinci kolun taarruzu ile kızıllardan ayrılan onuncu ordunun birliklerinden biri, Budiyoni’nin süvari tugayı Salk steplerinde, Çaritsin yönüne doğru kendine yol açıyordu. Yürüyüş çok zahmetli olmuş, askerlerle atlar çok yorulmuşlardı. Küçük bir demiryol istasyonunda tugay tesadüfen Morozof tümeninin karargâhı ile telefon görüşmesi yapabildi.</p>

  <p class="normal">Telefonda neşeli bir ses, sözlerini Rus halk atasözleriyle süsleyerek bağırdı:</p>

  <p class="normal">— Siz ayakta uyuyorsunuz galiba! Sarepta önünde, pis hayvanların iki süvari tümenini, börek keser gibi doğradığımızdan haberiniz yok mu? Gelin de tutsakları sayın...</p>

  <p class="normal">Oldukça mubalağalı bir şekilde anlatılan bu haberi öğrenen tugay mensupları, ağırlık kollarını kuvvetli bir muhafız birliğine bırakıp günde yüz verst yol alacak şekilde mecburi yürüyüşle kuzey yönüne, general Denisof’un pis hayvanlarını karşılamaya gittiler.</p>

  <p class="normal">Oysa ki Sarepta önünde kazanılan zafer salt yöresel bir zaferdi. Çaritsin’in belli başlı mevzileri nefes almaya bile vakit bulamadılar. Tamamen aksine, durum daha da ağırlaştı. Mamontof elini çabuk tutarak iki köylü alayının kendisi için uygun olanından yararlanmasını bildi. Geceleyin taarruz kollarını birleştirdi ve şafakla beraber zayıf işçi müfrezelerinin derme çatma tuttuğu en zayıf nokta olan beş verstlik bu bölge üzerine bütün gücüyle yüklendi.</p>

  <p class="normal">Don ordusunun en seçkin birliklerinin üzerinde ilerlediği ova batıdan doğuya iki derin vadiyle kesilmişti. Bu vadiler cephe hattını kesiyor ve şehre kadar uzanıyordu. Kazak süvarileri bu vadilerden kızıl mevzilerine yaklaşmayı kuruyorlardı. Bütün ovaya, karınca yuvalarını andıran bir biçimde küçük tepeler serpilmişti: Bunlar sürünerek ilerleyen piyadelerdi. Piyadelerin önünde, ardında tırtıl tekerlekli muazzam tanklar devinip duruyordu. Uçaklar topçu bataryaları ile Çaritsin’den gelip Çaritsen’e giden ulaştırma kolları üzerinde uçuyorlardı. Attıkları armut şeklindeki küçük bombalar zorlu bir şekilde patlıyordu.</p>

  <p class="normal">Mamontof’un zırhlı treni ufukta dumanları tüte tüte gidiyordu. Sağında solunda Kazak köylerinin bir sürü arabası poyra poyraya vermiş, birliklerinin hemen ardından geliyorlardı. Kazak tüccarlar şimdiden şehrin kiliselerinin kubbelerini, fabrika bacalarını, kenar mahalleleri ateşe veren yangının dumanlarını görüyorlardı. Duman, yağ ve katran kokan bu adamlar gözlerini dikmiş, durmadan bakıyorlardı: Çatık kaşlarının altındaki gözlerinde açgözlülük parıldıyordu.</p>

  <p class="normal">Havayı yaran obüs mermileri stebin üzerinden uçuyor, kızılların pekiştirilmiş savunma hattını çatal içine alıp toprak yığınlarını havaya fırlatıp, tekrar yere düşürüyorlardı.</p>

  <p class="normal">Kulakları yırtan çığlıklar atan Kazak süvarileri derin sel çukurlarından birinden çıkıveriyorlardı. Hiçbir şey bu Kazakları durduramıyordu. Sarhoş insanların gözüpekliğiyle tel örgülerin arasından siperlere çullanıyorlardı.</p>

  <p class="normal">Öldürücü karanlıkların gözlerini kör ettiği, dört nala yoluna devam edip kılıcı havayı yararken bir mermiye hedef olan Kazak, sanki bir kahkaha nöbetine yakalanmışçasına ürken ve yana sapan hayvandan aşağı yuvarlanıyordu.</p>

  <p class="normal">Avcı hatları sürünerek ilerliyor, saldırıyorlardı. Kızılların siperleri yanında, göğüs göğüse muharebede süvarilerle piyadeler birbirlerine karışıyorlardı. Mamontof bütün Kazaklara, birbirlerini tanımaları için kasketlerine beyaz bir şerit bağlamaları emrini vermişti: Muharebenin gözleri karartan ateşi içinde birbirlerini boğazlayabilirlerdi. Muharebe öylesine zorluydu ki, iki tarafta da çarpışanlar Rus’tu... Kimileri o güne kadar denenmemiş, yeni; ötekilerse mevcut düzenin korunması için savaşıyorlardı.</p>

  <p class="normal">Her defasında taarruz dalgaları, kızılların uçan trenleriyle püskürtülüyordu. Çaritsin fabrikalarında aceleyle yapılan bu trenler, ortasında lokomotif bulunan iki benzin vagonundan, ya da iki düz vagondan meydana geliyordu. Bu trenler şehir çevresindeki demiryolunda durmadan hareket ediyor, kâh cephenin arkasından, kâh önünden geçiyordu. Makineli tüfek ve toplarla gereçlendirilen bu trenler, bazen eskimiş küçük lokomotiflerin verebileceği gücü zorlayarak, göğüs göğüse savaşan en sık kalabalığın arasına giriyordu.</p>

  <p class="normal">Aceleyle yapılmış bu trenler aynı zamanda patlayan bombalar arasında yıkık raylar üzerinde dolaşıp siperlere su, ekmek ve cephane taşıyorlardı.</p>

  <p class="ortayaz">***</p>

  <p class="normal">— Yat!</p>

  <p class="normal">Patlama öylesine güçlü olmuştu ki ortalık birden karardı, adamlar yere yapıştılar. Hemen ardından da havaya fırlayan toprak kesekleri adamların elleriyle korumaya çalıştıkları başlarına ve sırtlarına patır patır dökülüyordu.</p>

  <p class="normal">Bir sıçrayışta ayağa fırlayan Telegin:</p>

  <p class="normal">— Top başına!.. Numara say!.. diye bağırdı.</p>

  <p class="normal">Toz bulutunun arasından hayal meyal bir topun tekerleğinin havaya kalktığını ve adamların topa doğu öfkeli öfkeli koştuklarını gördü...</p>

  <p class="normal">“Hepsi yaşıyor: Latugin, Baykof, Gagin, Zaduyviter... Şarigin yok... Evet, o da sağ... İkinci topta bir zarar yok: Peçiyonkin, Vlasof, İvanof... başını sallıyor...”</p>

  <p class="normal">Toprak yığınının altında kalan Sapojkof toprak keseklerinin arasından başını ve telefonu çıkararak:</p>

  <p class="normal">— Daha sola, altı milyem, yükseklik altı sıfır. Batarya, ateş! diye bağırdı.</p>

  <p class="normal">Telegin ağzındaki tozu püskürterek komutu tekrarladı. Şarigin mermiyi Baykof’a fırlattı. Baykof tapayı ayarladı, mermiyi Gagin’e aktardı. Zaduyviter topun kamasını açtı. Latugin, yükseklik ve yan aracı ayarladı, kolunu kaldırdı:</p>

  <p class="normal">— Teş!..</p>

  <p class="normal">Topla sarsılıyor, mermileri havayı yararak uçuyordu... Top numara erlerinin acele acele koşuşturmaları birden duruyor, durdurulmuş bir sinema filmini andırıyordu... Sonra ortalık tekrar kararıyor, hemen yakında, toprakta bir şimşek çakıyordu.</p>

  <p class="normal">— Yat!</p>

  <p class="normal">Ve her şey yeniden başlıyordu: Patlama, toprakların havaya yükselmesi, solunum darlığı duygusu... Erler öfkeden çılgına dönmüşlerdi. Damarları nerdeyse patlayacak gibi oluyordu... Ama karşı taraf bol bol mermi atarken buradakiler ellerinde kalan mermileri saymak zorunda olduklarına göre ellerinden ne gelirdi ki?</p>

  <p class="normal">Bu bombardımanda Latugin yaralandı. Yere oturmuş, dişlerini gıcırdatıyordu. Anisya yumuşak fakat çevik hareketlerle etrafında dönüp duruyordu. Nerede saklanıyordu Anisya? Gerektiği anda nereden çıkıyoru? Sır. Latugin’in bahriyeli kaputunu, gömleğini çabucak çıkarıp omuzunu pansuman etti.</p>

  <p class="normal">— Hadi, dedi, çömel şuraya benim zavallı yavrum. Sargı yuvasına götüreyim.</p>

  <p class="normal">Beline kadar çıplak ve kana bulanmış olan Latugin sanki bütün kıkırdakları kırılmışçasına dişlerini göstererek Anisya’yı itti ve topa doğru atıldı.</p>

  <p class="normal">Bu dengesiz topçu düellosunun başından beri öfke bu adamların bütün benliğini sarmıştı. Sapojkof ellerinde kalan mermi sayısını grup komutanına bildirmiş, cevap bekliyordu. Kan çanağı içindeki gözlerinden akan yaşlar yavaş yavaş yüzünden süzülüyordu. Arada sırada mikrotelefonu kulağından çekip üflüyordu.</p>

  <p class="normal">Havada da bir şeyler oluvermişti birden. Öylesine etkili bir sessizlik kapladı ki her yeri, kulak zarları titreşmeye başladı. Endişelenen Telegin, tam zamanında sürünerek siperin üzerine çıktı...</p>

  <p class="normal">Genel taarruz başlıyordu. Kazak süvarileri ile piyadelerin karanlık yığınlarını gözle görmek mümkündü. Sağda solda işleme sırmalı sancaklar dalgalanıyordu. Sancakların yanında, kızıl bataryalarının gözleri önünde, arazide birlikleri takdis eden, otomobillerle getirilmiş papazlar da vardı...</p>

  <p class="normal">Bahriyeliler de siperin üzerine yatmış, nefes almadan seyrediyorlardı.</p>

  <p class="normal">Arkadaşlarını güldürmek isteyen Baykof:</p>

  <p class="normal">— Şu meleklerin üzerine yakından bir ateş etseydik ne iyi olurdu! dedi.</p>

  <p class="normal">Ama kimse gülmedi bu sözlere.</p>

  <p class="normal">Latugin, kısa, buyuran bir sesle:</p>

  <p class="normal">— Komutan, dedi, topları açığa çıkarsak, ne dersin? Çünkü burada, siperin içinde kapana girmiş sıçandan farksızız...</p>

  <p class="normal">— Koşum hayvanları olmadan başaramayız bu işi, Latugin.</p>

  <p class="normal">— Başarırız, merak etmeyin...</p>

  <p class="normal">Şarigin dayanamayıp araya girdi:</p>

  <p class="normal">— Hakkın yok, batarya komutanıyla tartışmaya hakkın yok, muharebe alanında tartışamazsın. Anarşi derler bu senin yaptığına!</p>

  <p class="normal">Şarigin’in araya karışması öylesine ani, öylesine tuhaf, öylesine çocukça olmuştu ki bütün bahriyeliler soğuk soğuk baktılar. Şarigin avuçlarına kum doldurup bütün gücüyle yüzüne sürttü. Sonra topun yanındaki yerini aldı, kımıldamadan durdu: Sadece, kıpkırmızı olmuş yanaklarının üzerindeki kirpikleri titreşiyordu.</p>

  <p class="normal">Telegin siper duvarından inip topa sokuldu, tekerleğinden tuttu.</p>

  <p class="normal">— Arkadaşlar, dedi, Latugin’in teklifi akla uygun... Her ne pahasına olursa olsun buradaki toprağı kaldıralım...</p>

  <p class="normal">O ana kadar Telegin’in hareketlerini seyreden bahriyeliler sessizce küreklerini aldılar ve siperin duvarını, topun kolaylıkla çıkarılacağı yönünü kazmaya başladılar.</p>

  <p class="normal">Sapojkof boğazını yırtarcasına bağırdı:</p>

  <p class="normal">— Telegin! Grup komutanı, görerek ateş için topları kendi gücünüzle açığa çıkarıp çıkaramayacağınızı soruyor.</p>

  <p class="normal">— Çıkarabileceğimiz cevabını ver.</p>

  <p class="normal">Telegin sakin, kendinden emin bir ifadeyle söylemişti bu sözleri. Yaralı omzunun dayanılmaz acısına, sargısından kan sızmasına rağmen kürek sallayan Latugin Baykof’a bir dirsek vurdu:</p>

  <p class="normal">— Hoşuma gidiyor şu aydınlar, dedi. Sen ne dersin?</p>

  <p class="normal">Baykof:</p>

  <p class="normal">— Kalburla su taşımaları gerektiğinde, mujiklerin yanında çok şey öğrenirler, dedi.</p>

  <p class="normal">Cehennem ateşini andıran bir patlamayla çevrenin sessizliği bozuldu. Telegin siper duvarına doğru atıldı. Bütün ova ilerleyen birliklerle dolmuştu.</p>

  <p class="normal">Sağ taraftan, o günlerde meşhur olan Alabiyef’in komutasındaki uçan zırhlı trenler, demiryolunun biraz yüksek yolu üzerinde kırmızı dumanlar çıkarıp, homurdanarak, ters yönden son süratle ilerliyorlardı.</p>

  <p class="normal">İvan İliç’in dikkati en yakın savunma hattına takılmıştı: Kaçalinski alayının bölüğü, muntazam siperler yerine aceleyle kazılmış küçük çukurlarda, tel örgülerin ötesinde tam siper yapmıştı. Bölüğe doğru tek atlı bir saka arabası gidiyordu. At, gümbürtüden ürkerek çifte attı ve geri döndü. Su fıçısını devirip arabayı peşinden sürükleyerek kaçmaya başladı.</p>

  <p class="normal">Telegin bir gün önce gördüğü uzun boylu adamı fark etti. İvan Gora’ydı bu adam. Dans eder gibi öne eğilmiş, siperlerin boyunca koşuyordu. Bir yandan koşuyor, bir yandan da erlere mermi bağlarını dağıtıyordu: Sonuncu şarjörleri...</p>

  <p class="normal">Öndeki bölükle Telegin’in bataryasının solundan, yarım versten daha yakın bir mesafeden cephe hattını ikiye bölen ve şehre kadar uzanan sel çukuru geçiyordu. Bu çukur bütün gün ateş altına alınmıştı. Bu çukurdan faydalanan Kazak süvari birlikleri, daha uzak mesafelere görünmeden ulaşmak imkânını buluyorlardı.</p>

  <p class="normal">Telegin, İvan Gora’nın muharipleri arasında endişeli bir kıpırdanış gördü: Kazakların çukurun derinliklerinden sızıp siperlerin arkasına sarkmak, bataryaya yandan taarruz edip perişan etmek istediklerini anladı. Tahmininde yanılmamıştı...</p>

  <p class="normal">Süvariler savunma hattının hemen yanında çukurdan çıkıverdiler. Çabucak savaş düzeni alıp bir kısmı İvan Gora’yı kuşatmak için döndü; ötekiler bataryanın üzerine saldırdılar.</p>

  <p class="normal">Telegin toplara doğru koştu. Bahriyeliler ahlaya uflaya, küfredip lanetler savurarak topun birini çukurdan şevin üzerine çıkarıyorlardı. Aksi gibi topun tekerlekleri kuma saplanmıştı.</p>

  <p class="normal">Telegin elinden geldiği kadar sakin bir sesle:</p>

  <p class="normal">— Kazaklar geliyor! dedi. Haydi, hop!</p>

  <p class="normal">Kendisi de bir tekerleğe yapışıp dayandı, bel kemiği çatırdadı.</p>

  <p class="normal">— Çabuk, demir kesme mermiyi manluya sürün!</p>

  <p class="normal">Bahriyeliler de, Kazakların boğazlanan hayvanlar gibi vahşi sesler çıkardıklarını duymuşlardı. Gagin kundağın altına kayıp omuzlarının üzerine kaldırarak:</p>

  <p class="normal">— Haydi, beraber-r-r-! diye bağırdı.</p>

  <p class="normal">Topu kumdan söktüler. Top tümseğin üzerine çıkmış, yana yatmış, namlusu yere bakıyordu. Hemen düzelttiler. Gagin iri ellerinin arasına obüs mermisini aldı, hiç telaşlanmadan namluya sürdü.</p>

  <p class="normal">Atlarının yeleleri üzerine yatmış otuz kadar süvari kılıçlarını havada sallayarak dört nala bataryaya yaklaşıyorlardı. Topun namlusundan bir alev fışkırıp demir kesmeler fırlayınca atların birçoğu şaha kalktı, ötekiler de ters yüzü kaçtılar. Ama atlarına hakim olamayan on kadar süvari şevin üzerine çıkmıştı bile.</p>

  <p class="normal">İşte o anda birikmiş bütün kin boşalıverdi. Çıplak gövdeli Latugin boğuk bir çığlık attı, en önde atılıp eğri kasaturasını, siyah üniformalı, gümüş kemerli Kazak süvarinin karnına soktu... Zaduyviter bir atın altına düşmüştü. Çaresizlikten önce atın karnını yardı süngüsüyle. Üzerindeki süvari daha yere inme imkânını bulamadan Zaduyviterin süngüsü onun da karnını yardı.</p>

  <p class="normal">Üzerine çullanan kılıç darbesinden sakınan Gagin yapılı bir süvari teğmeni ile tutuşmuştu: Biri Novgorod asıllı, öteki Don bölgesinden iki dev yapılı adam boğuşmaya başladılar. Gagin süvariyi atın eyerinden söküp almış, yere yıkmıştı.</p>

  <p class="normal">Öteki numara erleri de topu siper alıp tüfekleriyle ateş açmışlardı. Telegin bile gayet sakin ve yavaş hareketlerle –bu gibi durumlarda daima böyleydi. Heyecan çok daha sonra, olayı yeniden hatırladığı zaman başlıyordu– tabancasının tetiğine basıyordu.</p>

  <p class="normal">Çarpışma kısa sürdü: Dört Kazak şevin üzerinde cansız yatıyordu. Attan inmiş ikisi kaçmak istediler, ama yaylım ateşle yıkıldılar.</p>

  <p class="normal">Öncekiler gibi sonuncu saldırı da püskürtülmüştü. Beyazlar kızıl cepheyi yarmayı başaramamışlardı. Sadece en zayıf bir noktada, Kazak piyade kolları ile kızıl tümen arasından derinliklere sızabilmişlerdi.</p>

  <p class="normal">Akşam oluyordu. Topların ağzı ateş gibi yanıyor, hayvanlar bitkinlikten kırılıyordu. Süvariler hırslanmış, ağızları köpük saçıyordu. Piyadeleri siperlerinin arkasından çıkarmak gittikçe güçleşiyordu. Muharebe sona ermişti. Yaralıları toplayan sedyecilerden başka kimselerin kalmadığı ovada silah sesleri gittikçe azalıyordu.</p>

  <p class="normal">Saka arabalarıyla ekmek ve karpuz yüklü arabalar siperlere ve bataryalara doğru yol alıyorlardı. Aynı arabalar dönüşte yaralıları götürüyorlardı.</p>

  <p class="normal">Onuncu Ordunun bütün birliklerindeki kayıp sayısı korkunç denecek derecede çoktu. Asıl feci olan şey o gün son yedeklerin de tüketilmiş olmasıydı: Artık şehrin verebileceği bir şey kalmamıştı.</p>

  <p class="normal">Ordu komutanı, Voroponovo garında duran vagonuna atla dönüyordu. Atından inerken, kendisine doğru gelen iki adama göz attı: Gelenlerden biri, iri yarı, sakallı, kırmızı yüzlü, Telegin’in bataryası yanında aydınlarla tartışan ordu topçu komutanı; öteki de muharebe heyecanını hâlâ üzerinden atamamış olan zırhlı trenler komutanı Alabiyefti. Barikatlardan gelen bir üniversite öğrencisi hali vardı üzerinde.</p>

  <p class="normal">İkisi de ordu komutanının bakışına gülümsemeyle karşılık verdiler. O gün birliklerin arasına girerek süngü muharebesini idare eden komutanlarının birinci hattan döndüğünü görmekten memnundular. Komutanın paltosu mermi yağmurundan delik deşik olmuştu. Boynuna çaprazlama astığı karabinin kundağı kırılmıştı.</p>

  <p class="normal">Ordu komutanı salon vagonuna geçti ve su istedi. Birkaç çanak içtikten sonra sigara istedi. Sigarasından bir nefes çekti, kuru gözlerini bir buğu kapladı. Sigarayı masanın kenarına koydu, haber raporlarını önüne çekti, inceledi. Evet, kayıplar ciddi denecek kadar çoktu, korkunçtu. Ertesi gün için az, çok az cephane kalmıştı. Bir haritayı açtı. Üç adam haritanın üzerine eğildiler.</p>

  <p class="normal">Ordu komutanı, kalemini cephe hattını çizerek yavaşça haritanın üzerinde kaydırdı. O gün cephe hattı çok az ve önemsiz bir şekilde çukurlaşmıştı. Hatta Sarepta önlerinde beyazlara doğru bir hayli ilerlenmişti, ama bir gün önce köylü alaylarının beyazlara teslim olmak istedikleri bölgede cephe hattı Çaritsin yönünde birden bükülüyordu.</p>

  <p class="normal">Kalem durmadan, yavaş yavaş haritanın üzerinde hareket ediyordu.</p>

  <p class="normal">Ordu komutanı:</p>

  <p class="normal">— Haydi, dedi, durumu bir kez daha gözden geçirelim...</p>

  <p class="normal">Doğruydu verilen haberler. Kalem sel çukurunu takip ederek Çaritsin’in yedi verst ötesinde durdu. Az önce olduğu gibi batıya doğru tekrar döndü. O noktada sivri bir uç vardı. Ordu komutanı kalemi haritanın üzerine attı ve avcunun içiyle o noktaya vurarak:</p>

  <p class="normal">— Kesin sonucu burası tayin edecek, dedi.</p>

  <p class="normal">Topçu komutanı, belli etmeden suratını astı, gözlerini döndürdü ve dikkatli bir ifadeyle:</p>

  <p class="normal">— Bu çıkıntıyı kesip koparmayı ben üzerime alıyorum, dedi. Bu gece bana mermi verin.</p>

  <p class="normal">Zırhlı trenler komutanı da:</p>

  <p class="normal">— Birliklerin morali iyi, dedi. Adamlarımız karınlarını doyurup bir iki saat de uyku uyuyacaklar. Dayanacağız.</p>

  <p class="normal">Ordu komutanı:</p>

  <p class="normal">— Dayanmak kâfi gelmez, diye karşılık verdi. Düşmanı bozguna uğratmamız gerekiyor. Demek oluyor ki savunma hattı buna elverişli değil. Lokomotif katara takılı mı?</p>

  <p class="normal">— Takılı...</p>

  <p class="normal">— İyi öyleyse... Ben gidiyorum.</p>

  <p class="normal">Yorgunluğun etkisiyle bir an yerinden kalkamadı. Sonra ayağa kalktı, iki arkadaşını omuzlarından tuttu:</p>

  <p class="normal">— Haydi bakalım, dedi, şansınız açık olsun!</p>

  <p class="normal">Topçu komutanı ile zırhlı trenler komutanı gözetleme mevzilerine döndüler. Arazinin ortasında tek bir su terazisi dikilmiş duruyordu. Düşman bütün gün karadan ve havadan su terazisinin bulunduğu yeri bombardıman etmişti.</p>

  <p class="normal">Telefonların bulunduğu üst kattaki odaya çıktılar. Akşam yemekleri hazırdı: İki kuru ekmek dilimi, olmamış, yarım karpuz.</p>

  <p class="normal">Topçu komutanı güçlü, kanlı canlı bir adamdı. Bir yudumluk yemeği keyfini kaçırdı. Tuğla duvardaki bir deliğin yanında ayakta duruyordu.</p>

  <p class="normal">— On para etmez bu karpuz, dedi. Bıçakla kesilen karpuza karpuz mu denir? Karpuz dediğin bir yumrukta yarılıvermeli...</p>

  <p class="normal">Gözlerini kırpıştırıp karpuz çekirdeklerini tükürerek, batan güneşin altında avuç içi gibi görünen ovaya bakıyordu.</p>

  <p class="normal">— Ah! diye ekledi, bize bir çanak makarna verselerdi, bak o zaman karnımız nasıl doyardı. Sen ne dersin Vasili? Bu gece bize geri çekilme emri verecekler gibi geliyor bana...</p>

  <p class="normal">— Geri çekilmek mi dedin? Çevre demiryolunu teslim mi edeceğiz düşmana? Aklını mı kaçırdın sen?</p>

  <p class="normal">— Ya sen, cephe hattının delinmesine müsaade ettiğin zaman deli değildin galiba? İnan, senin zırhlı trenler uyuyordu.</p>

  <p class="normal">Topçu komutanı konuşurken kâh iki ayrık parmağını gözlerine doğru uzatıyor, kâh cebinden kibrit kutusunu çıkarıp kolunu ileri uzatıyordu. Atış açısı ile atış mesafesini elli metrelik bir farkla ölçebilecek kabiliyetteydi.</p>

  <p class="normal">— Ama saldırganların peşinden itfaiyeciler de geliyordu. Demiryolunu on yerinden tahrip ettiler.</p>

  <p class="normal">Topçu komutanı dikkatli bir ifadeyle:</p>

  <p class="normal">— Her şeye rağmen cephedeki bu çıkıntının meydana gelişini anlayabilirdin, dedi. Bak hele şurdan bir, bir şey görmüyor musun?</p>

  <p class="normal">Sadece alışık, tecrübeli bir göz, batıya doğru uzanan kahverengi ovanın hareketsiz, tenha olmadığını, titiz ve ihtiyatlı bir hareketin farkına varabilirdi. Arazinin iniş ve çıkışlarının, karınca yuvalarına benzeyen bütün tepelerinin gölgeleri yayılıyordu. Bu gölgelerden bazıları yavaş yavaş yer değiştiriyordu.</p>

  <p class="normal">Topçu komutanı:</p>

  <p class="normal">— Avcı hatlarını kaldırıyorlar, dedi. Baksana nasıl sürünüyor gözdeler... Dürbünle bak... Görüyor musun? Pırıl pırıl küçük çizgiler sanırsın...</p>

  <p class="normal">— Çok iyi görüyorum... Pırıldayan çizgiler subay apoletleri olacak...</p>

  <p class="normal">— Subay apoletleri bu şekilde parlak, çok iyi biliyorum ki subay apoletleri bunlar... Ooo, baksana, nasıl da sürünüyorlar meretler, tıpkı örümcekler gibi!.. Ne kadar da çok apolet var!.. Apoletlerden başka bir şey görünmüyor...</p>

  <p class="normal">— Evet, çok garip.</p>

  <p class="normal">— Eveli gün Stalin, subayların gelişini beklememizi söylemişti... Vallahi onlar olacak...</p>

  <p class="normal">Alabiyef arkadaşına bir göz attı. Kasketini çıkardı; başını kaşıdı, terden yapışan saçlarını dağıttı. Gri gözlerindeki ışık söndü, başını önüne eğdi.</p>

  <p class="normal">— Evet, dedi, şimdi onların, bugün neden bu kadar çabuk yatıştıklarını anlıyorum... Beklemeleri gerekiyormuş... Ah, çok zor olacak işimiz.</p>

  <p class="normal">Ani bir hareketle telefonun başına oturdu, manivelayı çevirip telefon etti. Sonra kasketini gözlerinin üzerine kadar indirip helezoni merdiveni dörder dörder indi.</p>

  <p class="normal">Topçu komutanı güneş tamamen batıncaya kadar ovayı gözetledi. Güneş batınca Askeri Konseye telefon etti. Telefonda yavaş sesle, tane tane:</p>

  <p class="normal">— Stalin yoldaş, dedi, cephede bir subay tugayı piyadelerin yerini alıyor.</p>

  <p class="normal">— Biliyorum. Size yazılı bir emir gönderdim. Emri bekleyin.</p>

  <p class="normal">Gerçekten de az sona bir motosikletin patırtısı duyuldu. Birisinin adımları gıcırdayan merdivenleri sarsıyordu. Siyah deri ceket giymiş biri zahmetle dar kapıdan girdi.</p>

  <p class="normal">Topçu komutanı uzun boylu bir adamdı, ama gelen motosikletli ondan çok daha uzundu.</p>

  <p class="normal">— Ordu topçu komutanı ile konuşmak istiyorum.</p>

  <p class="normal">— Benim.</p>

  <p class="normal">Motosikletli, topçu komutanından hüviyetini göstermesini istedi. Bir kibrit çaktı, kibrit parmaklarının ucunu yakıncaya kadar hüviyeti inceledi. Ancak o zaman, kuşkulu tavrını terk etmeden topçu komutanına zarfı uzattı ve merdiveni dörder dörder indi.</p>

  <p class="normal">Zarfın içinde, Askeri Konsey başkanının el yazısıyla yazılmış, kare şeklinde kaba bir kâğıt vardı:</p>

  <p class="normal">“Bu gece, gün doğmadan önce, Voroponovo ile Sadovaya arasındaki beş verstlik bölgeye bütün (“bütün” kelimesinin altı çizilmişti) toplarınızı ve cephanenizi toplamanızı emrediyorum. Bu yer değiştirme işini mümkün olduğu kadar düşmana hissettirmeden yapınız.”</p>

  <p class="normal">Topçu komutanı hiç beklenmeyen bu korkunç emri tekrar tekrar okudu. Tehlikeyi önemsememekten de ileri, uygulanması son derece güçtü bu emrin. Anlamı şuydu: Son derece sınırlı (geçit bölgesinde) bir bölgede yirmi yedi bataryayı, yani iki yüz topu yerleştirip yığmak... Ya düşman bu bölgeye taarruz etmezse? Sağ taraftan, sol taraftan, ya da daha tehlikeli bir şekilde yan taraflara, Sarepta ile Gumrak üzerine taarruz ederse? O zaman tam manasıyla bir çembere girilmiş olacak, tam bir bozguna uğranılacaktı!..</p>

  <p class="normal">Topçu komutanının aklı başından gitmişti. Telefonların önüne oturdu. Grup komutanlarını telefon başına istedi. Emirlerini vermeye başladı: Binlerce insanı, hayvanları, arabaları, çadırları hangi yollardan götürüp hangi noktalara yerleştireceklerini söyledi...</p>

  <p class="normal">Bu muazzam malzemeyi yüklemek, göndermek yer değiştirmek, tekrar boşaltmak, yerlerine yerleştirmek, bataryaları yeniden teşkil etmek, telefon hatlarını çekmek gerekiyordu. Bütün bu işler, gün doğmadan önce birkaç saat içinde yapılmış olacaktı.</p>

  <p class="normal">Telefonu elinden bırakmadan bir fener getirmeleri, hayvanları hazırlamaları maksadıyla ulaklara haber salınması için aşağıya seslendi.</p>

  <p class="normal">Keten ceketinin yakasını açtı. Elini çıplak başına götürerek kısa emirlerini yazdırdı. Emirleri alan ulaklar koşarak su deposundan iniyor, atlarına atlayıp karanlıkta gözden kayboluyorlardı.</p>

  <p class="normal">Topçu komutanı kafası işleyen bir adamdı: Bataryaların hareketinden sonra, eski yerlerinde normal bir alev çıkaracak şekilde ateş yakıp bırakmalarını emretti. Böylece düşman soğuk gecede kızılların çıplak ayaklarını ısıtmak için yaktıklarını düşünecekti.</p>

  <p class="normal">Aldığı emri bir defa daha okuduktan sonra cephenin yan taraflarını tamamen silahsız bırakmanın uygun olmayacağını düşündü ve Sarepta ile Gumrak önlerinde otuz top bırakmaya karar verdi.</p>

  <p class="normal">Topçu grup komutanları toplarının koşulduğunu, mermilerle sağlık malzemelerinin yüklendiğini, kararlaştırıldığı gibi ateşlerin yakıldığını bildirince, topçu komutanı petrol ve alkol karışımı bir yakıtla motoru çalışan eski küçük bir otomobile bindi. Karoseri çingene arabaları gibi sarsılıyordu durmadan.</p>

  <p class="normal">Topçu komutanı Çaritsin’e, ordu karargâhına gitti.</p>

  <p class="normal">Otomobil sarsıla homurdana şehrin ıssız ve karanlık sokaklarından geçip eski bir tüccar konağı önünde durdu. Karanlık merdiveni koşarak çıktı. Birinci katta, kemerleri sivri pencereli, ahşap tavanlı, sadece iki mumla aydınlanmış büyük odaya girdi.</p>

  <p class="normal">Mumlardan biri, üzerine kâğıt yığılmış uzun bir masaya konmuştu. Öteki mumu ise ordu komutanı eliyle yukarı kaldırmıştı: Duvarın yanında, haritanın önünde ayakta duruyordu. Onun yanında da Askeri Konsey başkanı, renkli bir kalemle ertesi günkü muharebeye hazırlanan birliklerin durumunu haritaya işaretliyordu.</p>

  <p class="normal">Odada bulunan iki kişi de topçu komutanının ağabeyi, dostu olmalarına rağmen, askerce duruşunu bozmadan odanın içinde ilerledi. Emre göre yapılan hazırlıkların tekmilini vermek için esas duruşta kıpırdamadan durdu.</p>

  <p class="normal">Ordu komutanı mumu indirip topçu komutanına döndü. Askeri Konsey başkanı haritanın yanından ayrılıp masasına gitti ve oturdu.</p>

  <p class="normal">Topçu komutanı:</p>

  <p class="normal">— Şafaktan önce yirmi batarya emredilen bölgeye mevzilendirilmiş olacak, dedi. Yan kanatları korumak için Sarepta ile Gumrak önünde yedi batarya bırakıyorum.</p>

  <p class="normal">Piposunu yakan Askeri Konsey başkanı yüzüne yayılan tütün dumanlarını eliyle savurdu. Sesini yükseltmeden, fakat ciddi bir ifadeyle:</p>

  <p class="normal">— Ne yanları? diye sordu. Sarepta ile Gumrak’ın ne ilgisi var bu işte? Emirde yanların sözü geçmiyor. Emrimi anlamamışsınız...</p>

  <p class="normal">— Affedersiniz, anladım.</p>

  <p class="normal">— Emrin isteği...</p>

  <p class="normal">Askeri Konsey başkanının göz kapakları kırpıştı, gözleri çekikleşti:</p>

  <p class="normal">— Emrin isteği açık seçikti: Bütün topçuyu, ama son topa kadar bütün topçuyu baş bölgede toplamak.</p>

  <p class="normal">Topu komutanı ordu komutanına bir göz attı. Ama ordu komutanı da bir ihtar ifadesi taşıyan ciddi bakışlarla ona bakıyordu.</p>

  <p class="normal">Topçu komutanı ateşli bir ifadeyle:</p>

  <p class="normal">— Yoldaşlar, diye söze başladı, bu emir ölüm kalım meselesi gibi bir şey, tıpkı kumar gibi.</p>

  <p class="normal">Askeri Konsey başkanı:</p>

  <p class="normal">— Tam tamına öyle, diye perçinledi.</p>

  <p class="normal">Ordu komutanı da:</p>

  <p class="normal">— Tam tamına öyle, diye pekiştirdi.</p>

  <p class="normal">— Peki, bütün topçuyu baş bölgede toplayıp yanları tamamen boş bırakırsak, halimiz nice olur sonra? Beyazların mutlaka bu bölgeye taarruz edeceğini kim söyledi? Ya başka bir noktaya taarruz ederlerse? Piyade tek başına bu taarruzlara karşı koyamaz; bugünkü muharebeden sonra piyadenin gücü kalmadı. Bu durumda bataryaları tekrar gruplandırmak için iş işten geçmiş olacak... Benim korkum bu... Artık zırhlı trenler bize yardım edemezler... Gene de bu gece piyadeyi çevre demiryolundan çekmek gerekecek... İşte benim korkum bu...</p>

  <p class="normal">Askeri Konsey başkanı masaya işaret parmağıyla bir iki defa vurdu:</p>

  <p class="normal">— Korkmayın! dedi. Korkmayın ve kuşkuyu kafanızdan atın! Yarın beyazların bütün güçleriyle bu baş bölgeye yükleneceklerini nasıl oluyor da anlamıyorsunuz? Dünkü harekât sonucu meydana çıkan durum onlara bu manevrayı zorla kabul ettirmiş oldu. Sarepta önündeki ağır başarısızlıklarından sonra gene bu bölgeye taarruzu göze alamazlar; Budioni tugayının beşinci kollarının gerilerine sarkan harekâtını haber aldılar; merkez bölgesindeki dünkü başarılarıyla cepheyi derinlemesine yardılar. Nihayet Voroponovo-Sadovaya önündeki mevzilerinin avantajlı durumu var: Bu bölgede bir defa vadiler var ve Çaritsin’e en yakın mesafe. Subaylardan kurulu tugayın piyadelerin yerini aldığını söyleyen siz değil miydiniz? Bu durumdan siz çıkarın hükmünüzü. Subaylardan kurulu bir tugay demek, savaşmasını bilen, gönüllü on iki bin muvazzaf subay demektir. Mamontof böyle bir birlikle sırf gösteri olsun diye muharebeye tutuşacak değildir... Taarruzun bu baş bölgesine yapılacağına dair kesin kanıya varmamız için birçok sebep var...</p>

  <p class="normal">Ordu komutanı:</p>

  <p class="normal">— Bu akşam gelen haberler bu varsayımı doğruluyor, dedi. Beyazlar güneye ve kuzey bölgelerinden on dört ya da on beş alaylarını çektiler, tarlalardan ilerletecekler... Tabii bu rakama, subaylardan kurulu tugay dahil değil...</p>

  <p class="normal">Askeri Konsey başkanı:</p>

  <p class="normal">— Böylece, dedi, düşman durumu kendiliğinden hazırlamış oluyor. Hiç tereddüt etmeden cesur ve kararlı bir şekilde hareket edersek, keşif ateşimizin altına, bozguna uğratmamız gereken birliklerinin büyük kısmını kendiliğinden koymuş oluyor. Yarınki görevimiz beyazların taarruzunu püskürtmek değil, Don Ordusunun çekirdiğini yok etmektir...</p>

  <p class="normal">Topçu komutanı keyifli keyifli güldü, oturdu ve yumruğunu dizine vurdu:</p>

  <p class="normal">— Eşsiz bir şey bu, dedi, eşsiz bir şey! Söyleyecek sözüm kalmadı. Hemen gidip onlara, Don ırmağına kadar çıplak başla koşturacak bir karşılama hazırlayın.</p>

  <p class="normal">Askeri Konsey başkanı mumu 1/3000 ölçekli haritaya yaklaştırdı. Topçu komutanı topları nasıl mevzilendireceğini açıkladı: Toplar kademeli olarak ve poyra poyraya yerleştirilecekti.</p>

  <p class="normal">Ordu komutanı:</p>

  <p class="normal">— Toprağa gömülme, dedi. Topları açık şevlerin üzerine mevzilendir. Piyadeyi hemen topların yanına getireceğiz. Birlik komutanlarına telefon et.</p>

  <p class="normal">Birkaç dakika sonra kırk verstlik bütün cephe üzerinde sessiz, fakat ivedi bir hareket başladı. Karanlık ovada, sonbahar gecelerinde ender rastlanan ve samanyolunun pırıl pırıl parladığı yıldızlı göğün altında, koşum hayvanları topları ve hayvanları uçurarak götürüyordu. Ağır toplar, ikişer ikişer bağlanmış on altı kadanayla sürüklenerek çekiliyordu. Arabalar dört nala geçiyordu. Piyade birlikleri göze görünmeden düzenli bir şekilde geriliyor, savunmanın kısıtlı, yarım daire şeklinde hattı üzerinde yoğun bir şekilde yerleşiyorlardı.</p>

  <p class="normal">Kırağıdan bembeyaz olmuş ovada borular, Kazak alaylarını muharebeye çağırarak çalmaya başladığı zaman, güneş, Volga steplerinden süzülerek meydana çıkmıştı.</p>

  <p class="normal">Uzaktan toplar ateşe başladı. Arkasından makineli tüfeklerin takırtısı duyuldu. Güneşe karşı karanlıklara gömülmüş kızıl cepheden hiç ses çıkmıyordu. Bütün bataryalar verilecek işareti bekleme emri almışlardı. İşaret, havada, oldukça yüksekte patlayacak dört şarapneldi.</p>

  <p class="normal">Beyazların taarruzu, ufuk hattından gelen bir yaylım ateşle başladı. Ovada canlı ne varsa hepsi de tam siper yatmış, toplanmıştı. Her toprak keseği, her çukur bir sığınak görevi yapıyordu. Tüfek seslerinin arasından bazen vahşi bir çığlık yükseliyordu. Toprak kesekleriyle birlikte ya bir araba tekerleği ya da bir askerin dumanları tüten kaputu havaya fırlıyordu.</p>

  <p class="normal">Topçu hazırlık ateşi kırk beş dakika sürdü. Erler kafalarını kaldırabildikleri zaman bütün ova hareket halindeydi. Avcı hatları, süngülerini takmış subaylar, acele etmeden ve eğilmeden kademeli sıralar halinde ilerliyorlardı. Onların arkasından da, tıpkı bir resmi geçitteki gibi mesafeyi aynen muhafaza ederek on iki subay taburunun kolları geliyordu.</p>

  <p class="normal">Adamakıllı yukarı kaldırılmış iki alay sancağı rüzgârda dalgalanıyordu. Trampetler saldırı havası çalıyor, fifreler ötüyordu. Piyadelerin arkasından da sayısız Kazak sotnialarının simsiyah kütlesi hareket ediyordu.</p>

  <p class="normal">— İvan İliç, esaslı bir düşman bu! Tam savaşçı bunlar!</p>

  <p class="normal">— Ayakları, sırtları iyi giyimli... Mideleri et görmüş...</p>

  <p class="normal">— Bu güzelim üniformaları bozup berbat etmek çok yazık olacak...</p>

  <p class="normal">— Alayı bırakın arkadaşlar. Dikkat!</p>

  <p class="normal">— Ama korkudan böyle konuşuyoruz Telegin yoldaş...</p>

  <p class="normal">İlk sıralar yürüyüşlerini hızlandırdılar; beş yüz metre kadar yakına sokulmuşlardı... Yüzleri bile fark ediliyordu artık... Allah bir daha göstermesin yüzlerini: Çukurlaşmış, kinden bembeyaz olmuş gözler, adaleleri gerilmiş yüzler, “Hurra!” diye bağırmak için hazır bekleyen ağızlar...</p>

  <p class="normal">Kızılların topçu komutanı, su deposunun tuğla duvarındaki delikten beline kadar çıplak gövdesini çıkarmıştı. Telefoncuya işaret etmek için kolunu geriye uzattı: Dört şarapnel işaretini verecekti. Bir dakika daha bekledi: Trampet ve fifre sesleri ile muntazam adımlarla ilerleyen avcı hatları ile yürüyüş kolları çevre demiryolunu geçmeliydiler... Bir dakika daha... Elverir ki bu şeytanlar koşar adıma geçmesinler...</p>

  <p class="normal">— Bölük komutanı yoldaş... Sabrım kalmadı artık... Vallahi!</p>

  <p class="normal">— Gir çabuk sipere, uğursuz herif!</p>

  <p class="normal">— Midem bulanıyor... Kenara çekiliyorum.</p>

  <p class="normal">— Şimdi seni gebertirim, kerata!</p>

  <p class="normal">— İvan Gora yoldaş... Yapma n’olursun!</p>

  <p class="normal">— Al tüfeğini eline!</p>

  <p class="ortayaz">***</p>

  <p class="normal">Topçu komutanı gözünü nirengi olarak seçtiği noktadan ayırmıyordu: İlk hat kazık hizasına gelince işareti verecek... İlk hat şimdiden bükülüyor, biçimleri bozuluyor, adamlar talihlerine güvenerek, beceriksizce yürümeye başlıyorlar... Topçu komutanı gözlerini kırpıştırmış, etrafına dolanmış bir parça tel örgüyle eğik duran kazığı net bir şekilde görüyor... Taarruzun, o günün, Çaritsin’in, devrimin akıbetini bu kazık tayin edecek. Hay kör şeytan!</p>

  <p class="normal">İşte sarı çizmeli biri öne geçip, kazığı atladı... Topçu komutanı, geriye uzattığı kolunun yumruğunu sırtında sıktı önce, sonra parmaklarını açtı, gövdesini delikten çekip telefoncuya gürledi:</p>

  <p class="normal">— İşaret!..</p>

  <p class="normal">Yürüyüş kollarının üstünde, pırıl pırıl gökte dört şarapnel, küçük pamuk bulutları halinde patladı. O güne kadar eşi görülmemiş, duyulmamış, korkunç, kulakları sağır eden bir gümbürtü yerle göğü sarstı. Tuğla su deposu sarsıldı. Telefoncu telefonu bırakıp kulaklarını tıkadı.</p>

  <p class="normal">Topçu komutanı olduğu yerde tepiniyordu. Gören de bir dans figürüne çalışıyor sanırdı. Bir orkestra şefi gibi kollarını sallıyordu...</p>

  <p class="normal">Az önce gri-yeşil üniformalı taburların, pek korkunç ve muntazam sıralar halinde ilerledikleri ova şimdi lavlar ve alevler fışkıran muazzam bir yanardağ halini almıştı. Toz ve duman bulutları arasında şaşkına dönen yürüyüş kolları, yere batmış, arka sıralar karmakarışık olmuştu.</p>

  <p class="normal">Kuzey yönden gelen zırhlı trenler, o anda boş kalan çevre demiryolunda, düşmanın arkasını çevirmek için son süratle ilerliyorlardı. Kızıl piyade bölükleri siperlerinden çıkmış, karşı taarruza kalkmışlardı.</p>

  <p class="normal">Topçu komutanı telefonu telefoncunun elinden koparırcasına söktü aldı:</p>

  <p class="normal">— Ateşi kaydırın!..</p>

  <p class="normal">Bir ateş kasırgası beyazların geri çekilme yolunu kesince, makineli tüfeklerin bindirildiği kamyonlar, düşman birliklerinin en çok bulunduğu bölgeye daldı.</p>

  <p class="normal">Bozgun tamamlanmıştı.</p>
</body>
</html>
