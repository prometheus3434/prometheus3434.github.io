<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_15"><br class="calibre2" />
  XV</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Prokladin köyünde Roçin’i yeni bir hayal kırıklığı bekliyordu. Katya’nın Krasilnikof’larla birlikte kaldığı çiftliğin avlu kapısı ardına kadar açıktı; yeni yağmış bir kar bütün izleri örtmüş, boş evin eşiğinde, çatıdan dökülen su damlalarının oyduğu küçük bir yığın yapmıştı.</p>

  <p class="normal">Krasilnikof’un iki kadınla nereye gittiğini hiç kimse Vadim Petroviç’e söylemek istemiyordu. Krasilnikof adında biri bu evde oturmuştu, doğru, kimse inkâr etmiyordu bunu; ama nereden gelmişti, hangi köydendi, kim bilirdi? Batko Makno’ya katılmak için gelenlerin sayısı belli değildi ki...</p>

  <p class="normal">Evin içi soğumuş fırın kokuyordu. Yerler süprüntü içindeydi. Rüzgâr kırık bir camdan içeri kar doldurmuştu. Sıvaları dökülmüş duvarın yanına iki kerevet konmuştu. Duvarda Katya’nın gölgesinden bile iz yoktu. Uzun uğraşmalardan sonra yolları karşılaşmıştı, ama Vadim çok geç kalmıştı.</p>

  <p class="normal">Vadim Petroviç rendelenmemiş kereste ile yapılmış bir yatağın üzerine oturdu. Bu yataklardan hangisi onlara karı koca yatağı olmuştu? Aleksey girişken, esaslı bir mujikti... Hoyratlık etmeden: “Yeteri kadar ağladın, sil artık göz yaşlarını” demiş olabilirdi. Bu zarif kadına karşı kaba görünmeyecek kadar zeki bir adamdı. Neşeli, fakat karşılık beklemeden konuşmasını becermiştir... Ve bizim küçük kedi de susmuş, boyun eğmiş, gönlü razı olmuştur... Temiz ve edepli olduğu için, Aleksey nasıl istemişse o şekilde olmaya razı olmuştur... Elbette ya... Başını duvardan duvara vuracak değildi ya! Bu güçlü gövdenin çerçevesinde, keskin kokulu küçük çiçekleri olan solgun sarmaşık gibi isteksiz, arzusuz sarılmıştır...</p>

  <p class="normal">Vadim Petroviç kalktı, boş konserve kutularını ezerek odanın içinde dolaştı. Kendi kendine konuşuyordu:</p>

  <p class="normal">— Ahlâksızca şeyler kuruyorsun! Yalan söylüyorsun! Katya teslim olmadı, mücadele etti, saf kaldı. Sadık kaldı sana! Ah, sen ne adisin, ne alçaksın! Belki de namuslu kalmıştır, pırıl pırıl hatırana sadık kalmıştır? Açıkça söyle: Bu gıcırdayan kerevet üzerinde öldürür müydün ikisini de? Ya da kapının eşiğinde durur, Katya’ya bakar, Katya’nın bakışlarını görür, dünyan yıkılır, “Affedersin” mi derdin, “zannedersem ben fazlayım...” Al sana işte, bunca azabın, korkunç mücadelenin sonu!.. Artık acı çekmeyeceğini sanıyordun değil mi? Yok hayır! Bu acıyı istiyorsun sen! Katya’yı arayacaksın, Katya’yı arayacaksın, Katya’yı arayacaksın...</p>

  <p class="normal">Roçin’le birlikte gelen eğri yüzlü Karetnik, dışarda arabada bekliyordu. Vadim Petroviç büyük kapıdan çıktı, arabaya bindi, rüzgârdan korunmak için kaputunun yakasını kaldırdı. Batko’nun özel arabacısı olan Karetnik aynı zamanda muhafızıydı da Makno’nun; kesin kararlarını hemen oracıkta uygulayan oydu. Uzun boylu, asık suratlı bir adam olan Karetnik’in çenesi, dış bükey bir aynada görünüyormuşçasına uzundu. Herkes ona Koca Dilsiz adını takmıştı. Arabanın dört atını öylesine hoyratça sürüyordu ki Roçin arabada zorlukla oturuyor, düşmemek için arabanın iki kenarına tutunuyordu.</p>

  <p class="normal">Keretnik oturduğu yerde hoplaya zıplaya samimi bir tavırla konuşuyordu:</p>

  <p class="normal">— Bırak yakınıp sızlanmayı, budala. Batko emrederse karını toprağın altından bulup çıkarırlar. Ah; anacığım, teselli olmak için o kadar çok şey var ki! Kadınların dış görünüşü güzeldir sadece. Ama içlerinin hamuru Havva anamızınkinden farksızdır... Tam bir bulaşıcı hastalık... Düşünme artık. İstese de terk edemez onu. Aliyoşka Krasilnikof onun için üç araba yükü eşya topladı... Krasilnikof bölüğün bir numaralı hırsızı idi. Talihi varmış da zamanında gitmiş...</p>

  <p class="normal">Yüzünü kalkık yakasının içine sokan Roçin kendi kendine: “İstiyorsun bu acıyı sen, istiyorsun. Daha bu işin başlangıcı, felâketlerinin başlangıcı...”</p>

  <p class="normal">Gulay-Pole’nin iri kaldırımlı yolunda yavaşlamadan, dört nala gittiler. Koca Dilsiz, ter içindeki atlarını karargâhın önünde durdurdu. Roçin’i bekleyen Batko hemen çağırttı. Makno komutanların küçük sıralara rahatsız bir şekilde oturdukları buz gibi sınıfta yapılan büyük savaş konseyine başkanlık ediyordu. Siyah elbise giymişti. Belinde sarı palaska vardı. Kafesteki bir jaguar gibi, sıraların önünde bir aşağı, bir yukarı dolaşıp duruyordu. Çiğnenmiş kâğıdı andıran yüzü içtiği zamankinden daha solgundu. Ellerini arkasına bağlamıştı. Sol kolunun ucundaki bükük eli bir kırbaç gibi sallanıyordu.</p>

  <p class="normal">Bir dakika süreyle Vadim Petroviç’e sabit bakışlarla baktı. Keskin bir sesle:</p>

  <p class="normal">— Ekaterinoslav’a gideceksin, dedi. Belgeni Devrim Komitesine sunacaksın. Karargâhımın temsilcisi olarak, onların hazırlandığı başkaldırma planını kontrol edeceksin. Hazırlığını yapabilirsin.</p>

  <p class="normal">Roçin kısa bir asker selamı verdi, geri döndü, çıktı.</p>

  <p class="normal">Liovka Zadof onu koridorda bekliyordu:</p>

  <p class="normal">— Her şey hazır, dedi. Belgen bende.</p>

  <p class="normal">Roçin’in omuzlarından tutarak koridordan götürdü, sırtından bir kapıya doğru itti.</p>

  <p class="normal">— Şu aşağılık kaputunu burada bırakmalısın. Sana kürklü bir ceket hediye edeceğim.</p>

  <p class="normal">Roçin’in omuzlarını bırakmadan üç anahtarıyla kapıyı açtı.</p>

  <p class="normal">— İçi kürklü bir ceketim var. Liovka ile iyi geçinmelisin. Liovka böyledir işte: Liovka ile dost olanın sırtı yere gelmez.</p>

  <p class="normal">Roçin’i Halk Eğitim Merkezinin ekşi ekşi kokan odasına götürdü. Her tarafa darmadağın atılan eşyaların arasında kendi kendini methederek Vadim Petroviç’e, gerçekten çok güzel kürklü bir asker paltosu verdi, ama paltonun ön ve arkası mermi delikleriyle yıpranmıştı biraz. İri yarı olduğu için oflaya puflaya yüzükoyun yatağın altına uzandı, bir yığın bone çıkardı. Kırmızı tepelikli koyun postundan bir bone seçti, Roçin’in havada yakalayacağını hesabederek odanın bir köşesinden öteki köşesine fırlattı. Sonra duvardan gümüş kınlı bir Kafkas kılıcını aldı:</p>

  <p class="normal">— Al bunu, kullanırsın. Muhafız kıtası erlerinden birinindi...</p>

  <p class="normal">Kendisi de donandı. İki bileğine altın kol saatlerini taktı, üzerinde iki mavzer tabanca bulunan kemeri beline kuşandı ve kemerine, kını hafifçe sıyrılmış bir kılıç taktı. Önceleri kılıcın üzerine parmağını koyarak: “Bu benimki, demişti, benim aletim...”</p>

  <p class="normal">Ayaklarına kauçuk kar çizmelerini geçirdi.</p>

  <p class="normal">— Güzelim Odesa’da dendiği gibi, süvari olmadığımı kabul etsek de... Hepsinin üzerine de koyun postu bir gocuk geçirdi:</p>

  <p class="normal">— Gidelim küçüğüm, dedi, size refakat edeceğim...</p>

  <p class="normal">Aynı Koca Dilsiz onları gara götürdü. Liovka arabacı duymayacak şekilde Roçin’e:</p>

  <p class="normal">— Bu adam eşi görülmemiş kuvvetli bir adamdır, dedi. Caninin teki. Batko Çarın zindanından onunla birlikte kaçtı. Kendini kolla ondan: Hayvan uzun süre kendisine bakılmasından hoşlanmaz... Ben bile korkarım ondan...</p>

  <p class="normal">Liovka arabanın içinde, keyifli, kendini beğenmiş, kurum kurum kuruluyordu.</p>

  <p class="normal">— Şansın varmış Roçin. Nedendir bilmiyorum, ama hoşuma gidiyorsun. Aristokratları severim ben... Dinle bak, geçenlerde üç kardeşin –Golitzin Prensleri– hesabını görmek fırsatını buldum... Ne bakımlıydılar, aklın durur!..</p>

  <p class="normal">Liovka’nın gar büfesinden çerezle içki getirttiği vagon kompartımanında da aynı şeylerden söz etti. Gocuğu çıkarmış, kemerini gevşetmişti.</p>

  <p class="normal">İri domuz yağı dilimlerini keserek:</p>

  <p class="normal">— Anlamadığım bir şey var, dedi, nasıl oluyor da bugüne kadar benden bahsedildiğini duymadın? Odesa’da bir dediğimi iki etmezlerdi: Para dersem para, kadın dersem kadın... Ama benim gibi güçlü olmak gerek!.. Ah gençlik!.. Bütün gazeteler benden, nükteli şiirler yazarı Zadof’tan bahsediyordu. Hatırlamıyor musun? Sahi mi? Benim hayatım çok ilgi çekicidir. Ticaret lisesinden altın madalyayla mezun oldum. Oysa babam Peresip’li arabacının biriydi. Bir hamlede şan ve şöhretin zirvesine çıktım. Bunun nedenini anlamak kolay: Bir tanrı kadar güzeldim –göbekli değildim o zaman– gözü pek, küstahtım. Harikulade bariton sesim vardı. Şiire nükteli kıtalar çağlayanı ile başladım. Kısa palto ile rugan çizmeleri moda yapan benim: Gerçek bir Rus çelebisiydim!.. Odesa’nın bütün duvarları afişlerimle kaplıydı... Ama Zadof pişman mı bunları bıraktım diye? Kılı bile kıpırdamadan bıraktı hepsini! Anarşi! İşte gerçek hayat! Kanlı bir kasırga sürükledi götürdü beni. Sessiz durma küçüğüm, Liovka ile iyi geçin. Yoksa kızıyor musun bana hâlâ? Sev beni. Adını çağırdıklarımın çoğu sararır... Ama benim kendilerine dostluk gösterdiklerim, ölünceye kadar candan bağlanırlar bana. Beni çok severler, çok...</p>

  <p class="normal">Roçin sersemlemişti, başı dönüyordu. Sabahki sarsıntıdan sonra, soluk ayın aydınlattığı bomboş bir arazide bir köpek gibi uluyabilirdi. Kısa ve belirsiz bir emirle verilmiş olan bu beklenmedik görev, güçlerin yeniden bir denemeye konması demekti. Şüpheli ya da yanlış bir adımın hayatına malolacağını anlıyordu. Bu yüzden Liovka yanına yardımcı olarak verilmişti. Denetlemek üzere gittiği bu Askeri Devrim Komitesi ne menem bir şeydi. Sözü edilen ayaklanma planı neyin nesiydi? Kim ayaklanacaktı? Kime karşı? Belki de Liovka biliyordu bu soruların karşılıklarını. Roçin birçok defalar ustaca sorguya çekmeyi denemişti. Liovka’nın kaşları çatılıyor, gözleri donuklaşıyordu. Sanki hiçbir şey duymamış gibi palavralar sıkıp, övünmeye devam ediyordu. Hiç silmediği yağlı dudaklarını şapırdatarak yemek yiyordu. Yüzü kıpkırmızıydı. İşli gömleğinin yaka düğmesini açmıştı.</p>

  <p class="normal">Vadim Petroviç de bir kadeh içmiş, iştahsız iştahsız bir parça domuz yağı yiyordu. Bütün gücünü sarfederek, bu korkunç, gülünç ve iğrenç adamın uyandırdığı tiksintiden sıyrılmaya çalışıyordu... Böylesi bir adama, hayatı boyunca romanlarda bile rastlamamıştı... Kendi kendine: “Kanlı bir kasırga sürükledi götürdü beni...” demeyi akıl etmemiş miydi?</p>

  <p class="normal">Roçin’in içtiği alkol damarlarına yayılıyor, beynini sıkan kerpetenin uçları gevşiyor, hemen hemen otomatik bir hale gelen kesin buyruk hemen hemen hiç kımıldamıyordu. “Sen istiyorsun bunu, sen istiyorsun bunu...” Yerini kaygısız bir güven duygusuna bırakıyordu.</p>

  <p class="normal">Roçin:</p>

  <p class="normal">— Saf davranmayı bıraksan iyi olur bana karşı, dedi. Batko bana kesin direktif verdi. Ben bir askerim: Bulmacalardan hoşlanmam. Orada ne yapmamız gerektiğini izah et bana.</p>

  <p class="normal">Liovka’nın gülümsemesi yeniden donup kaldı dudaklarında. Şişeyi tutan tombul eli kadehin üzerinde asılı kaldı.</p>

  <p class="normal">— Sana öğüdüm şu, dedi, az sor, az merak et. Her şey önceden hesaplanmıştır.</p>

  <p class="normal">— Demek bana güveniniz yok? Öyleyse şüphelendiğim kadar varmış...</p>

  <p class="normal">— Benim kimseye güvenim yoktur... Batko’ya bile...Bırak şimdi bunları, içelim...</p>

  <p class="normal">Liovka’nın ağzı öylesine açıktı ki kadehinin kenarı alt dişlerine dokunuyordu. Alkolü yavaş yavaş boğazına boşalttı. Şekerli taze et gibi, mis gibi bir koku çıkarıyordu. Çıtır çıtır elektriklenen bol saçlarını salladı, bir piliç buduna yumuldu:</p>

  <p class="normal">— Ben senin yerinde olsaydım bu görevi kabul etmezdim. Batko emretti bu görevi değil mi? Ya sonra ne olacak? Batko alıkmış gibi görünmekten hoşlanır. Can sıkıcı bir olayın içine gireceksin, küçüğüm...</p>

  <p class="normal">Roçin avuçlarıyla yüzünü ovuşturdu kuvvetlice, kahkahayı bastı:</p>

  <p class="normal">— Yoksa vazgeçmemi mi öğütlüyorsun? Yoksa tuvalete gidip hareket halindeki trenden atlarsam daha mı iyi olacak demek istiyorsun? Dostça mı yapıyorsun bu öğüdü?</p>

  <p class="normal">— Yok canım... Ben söyledim işte... Karar senin...</p>

  <p class="normal">— Pek yeni değil usulün, pek yeni değil. Ne düşünüyorsun? Ölümden korktuğumu mu sanıyorsun yoksa?</p>

  <p class="normal">— Bir şey düşündüğüm yok, seni rezilin biri olarak gördüğüme göre... Sakla dominolarını, yoksa alırım elinden. Haydi, doldur kadehini...</p>

  <p class="normal">Roçin havayı zorlukla, derin derin içine çekti.</p>

  <p class="normal">— Beni tanıdığını zannediyorsun, değil mi?.. Yok, Zadof, tanımıyorsun beni... Ah, seni duvara yapıştırsalardı, rezil, bir domuz gibi cıyak cıyak bağırırdım...</p>

  <p class="normal">Tavuk budunu ısırmakta olan Liovka ağzını öylesine hızla kapattı ki dişleri takırdadı. Terler akan yüzü çöküverdi.</p>

  <p class="normal">Hırçın bir sesle:</p>

  <p class="normal">— Şu ana kadar, dediğimin tersi oldu, diye karşılık verdi. Şu ana kadar cıyak cıyak bağıranlar ötekilerdi. Yoksa sen mi beni öldüreceğini sanıyorsun? Şaşarım aklına...</p>

  <p class="normal">— Üç ay önce elime düşseydin bir...</p>

  <p class="normal">— Kimsenin haddine düşmemiş bu, beyaz subay! Hadi tamamla sözünü!</p>

  <p class="normal">— O kadar acelen mi var, kasap?..</p>

  <p class="normal">— Haydi bekliyorum, tamamla sözünü!..</p>

  <p class="normal">Karşılıklı söz düellosu daha artmıştı. İki adam da şimdiden, ayakları kanepenin altında, birbirlerinin gözlerinin içine bakarak soluyorlardı. Açılır kapanır masaya konmuş olan mum çatırdadı: Alevi azalıyordu. Liovka’nın kıpkırmızı yüzü donuklaşmıştı.</p>

  <p class="normal">Boğuk bir sesle:</p>

  <p class="normal">— Yürü, dedi, koridora çıkalım... Önden yürü...</p>

  <p class="normal">— Hayır!</p>

  <p class="normal">— Yürü dedim sana!</p>

  <p class="normal">— Bağırman faydasız. Evcil hayvan değilim ben...</p>

  <p class="normal">Mum fitilinin ucundaki küçük mavi alev sönmek üzereydi. Liovka, dar, karanlık kompartımanda dövüşmek zorunda kalırsa avantajın zayıf ve sırım gibi Roçin’den yana olacağını anlamıştı açıkça... Boğa gibi sesiyle böğürdü:</p>

  <p class="normal">— Kalk ayağa!.. Çık koridora!</p>

  <p class="normal">Kompartımanın kapısı bir sarsıntıyla açıldı. Mumun küçük alevi sallandı, sonra daha canlı bir şekilde yükseldi.</p>

  <p class="normal">Kompartımana çugay girdi.</p>

  <p class="normal">— Merhaba, kardeşler, dedi.</p>

  <p class="normal">Küçük bıyığının altındaki ağzında bir gülümseme vardı. Gözleri bir Liovka’ya, bir Roçin’e bakıyordu.</p>

  <p class="normal">— Bütün treni altüstü ettim sizi bulmak için!</p>

  <p class="normal">Liovka’nın karşısına, Roçin’in yanına oturdu, boş bir şişeyi aldı, salladı, burnunu sildi ve şişeyi masanın üzerine koydu.</p>

  <p class="normal">— Hayrola? dedi. Neşeli görünmüyorsunuz. Ne var?</p>

  <p class="normal">Liovka, Çugay’ın alaylı bakışlarından sakınmak için başını çevirerek:</p>

  <p class="normal">— Huylarımız uyuşmadı, dedi.</p>

  <p class="normal">— Komiser olarak mı verildin yanına yani?</p>

  <p class="normal">— Yani mi? Yok canım. Çık biraz daha yukarı. Hem sonra sana ne?</p>

  <p class="normal">— Refakat ettiğin arkadaşa verilen görevi anlayacak durumdasın haydi haydi. Huyunu frenlemelisin biraz Liovka. Sen çık biraz koridora kardeş, bu arkadaşla baş başa konuşmak istiyorum.</p>

  <p class="normal">Çugay ellerini göğsüne bağlamış, ayaklarını açmış, sağlamca oturmuştu. Mumun ışığında yüzü, porselendenmişçesine pembe görünüyordu. Çocuk beresini andıran kurdeleli beresi, alnının üzerinde mucize kabilinden duruyormuş gibi görünüyordu. Liovka’nın bu hakareti yutup boyun eğmesini sakin bir tavırla bekliyordu.</p>

  <p class="normal">Liovka burnunu çekti. Yüzü kızarmış, asılmıştı. Roçin’e tehdit eden bir ifadeyle baktı ve patırtı ederek kalktı. Çizmesinin rugan konçları parıldayarak çıktı. Çugay kapıyı itip kilidi sürdü.</p>

  <p class="normal">— Ne geçti de aranızda tartıştınız?</p>

  <p class="normal">— Hiç... saçmalık, dedi. Biraz fazla içmiştik, olacağı bu tabii.</p>

  <p class="normal">— Hım! Hoşuma gitti cevabım. Bana bak kardeş, sana söyleyeceğim şu: Seni doğruca benim emrime verdiler. Bütün sorularıma cevap vermek zorundasın.</p>

  <p class="normal">Çugay yerini değiştirdi, Roçin’in tam karşısına oturdu. Mumun hemen yanında, Batko Makno tarafından imzalanmış bir kâğıdı açtı; yazı makinesinde noktalamaya uymadan, gramer hatalarıyla dolu, kötü yazılmış yazının metninde Roçin’in, Ekaterinoslav bölgesi Askeri Devrim Komitesi karargâhı, emrine verildiği bildiriliyordu.</p>

  <p class="normal">— Yeter mi bu kadarı?</p>

  <p class="normal">Roçin başıyla evet dercesine işaret etti.</p>

  <p class="normal">— Mükemmel. Söyle bakalım şimdi: Seni bu insanların arasına sürükleyen şey nedir?</p>

  <p class="normal">— Bu, resmi bir sorguya çekme mi?</p>

  <p class="normal">— Tam üstüne bastın. Bir insanı tanıyan kimse olmadı mı ona güven duyulmaz. Bilhassa bizi bu derece önemli bir işin beklediği bu sırada. Neyse, doğru değil mi dediğim?</p>

  <p class="normal">Roçin yeniden başını salladı.</p>

  <p class="normal">— Senin hakkında bazı bilgiler edindim... Bu bilgilerin hiçbiri güven verici değil: Sen bir düşmansın kardeş, hem de önemli bir düşman...</p>

  <p class="normal">Roçin içini çekti, sırtını kanepeye dayadı. Dışarda, mum ışığının aksettiği karanlık pencerenin ardında, sonsuzluk gibi karanlık gece geçiyordu. Roçin bir rahatlık hissetti, vücudu gevşek bir şekilde sarsılıyordu. Hemen hemen hiç uyumadığı bu üç gün içinde bu üçüncü sorguya çekilişiydi. Belli ki sonuncu sorguydu bu, kesin ve sonucuna katlanması gereken bir sorguya çekilmeydi. Kısaca kendi hakkında hangi gerçeği anlatabilirdi? Eski evinden, doğduğu sokaktan, karanlığından dışarı uğratılan bir adamın karışık, çapraşık hikâyesini mi? Ama bu da gerçek miydi? Yakasına yapışılıp pislik çukuruna atılan kendisi değil miydi? Gerçekte neden korkmuştu? Kime karşı kin duymuştu? Gerçekte eski evi, rahat hayatı yetmez miydi mutlu olmasına? Hasta muhayyilesinin yarattığı görüntüler değil miydi bütün bunlar? Geçen yıl yaptıklarını hatırladıkça, akla yakın, doğru kabul edebileceği bir şey bulamıyordu. Burada, bu kompartımanda, jüri azaları olan bir mahkeme ile romantik saçlarını sallayarak konuşan avukat yoktu. Burada Çugay’la baş başa, mümkün olmayan şeyi yapması, ya da hiç değilse gerçeği söylemesi gerekiyordu. (Cılız bir kişinin yaptıklarını değil tabii. Bu görüşmede yapılanlar söz konusu değildi. ) İnsan üzerine gerçeği söylemesi gerekiyordu... Bu durumda hem yargıç, hem sanıktı... Bu görüşmenin pratik sonucu çok az önemliydi.</p>

  <p class="normal">Çugay:</p>

  <p class="normal">— Ne mırıldanıp duruyorsun? dedi. Yüksek sesle konuşsana.</p>

  <p class="normal">Ensesini kanepenin arkalığına dayayan Roçin:</p>

  <p class="normal">— Hayır, ben bir düşman değilim, dedi. Çok basit bir şey olurdu bu. Düşman bir hedef kovalar: Nefret eder, hile yapar... Size bir soru sormak isterdim...</p>

  <p class="normal">— Sorun.</p>

  <p class="normal">— Askeri uzman olarak bana ihtiyacınız var mı?</p>

  <p class="normal">Çugay, Roçin’in derin kırışıklıklarla dolu yüzünü sessizce inceledi.</p>

  <p class="normal">— Kendin cevap ver.</p>

  <p class="normal">— Bana ihtiyacınız olduğunu sanıyorum. Batko’dan çok sizin ihtiyacınız var.</p>

  <p class="normal">— Bana sen diyebilirsin, böyle daha kolay olacak konuşmamız.</p>

  <p class="normal">— Peki ben de sen derim.</p>

  <p class="normal">— Batko, gönüllüler ordusuna alındığını, inanmış bir anarşist olduğunu, sosyal mevkiin nedeniyle bize gerekli bir adam olduğunu söyledi.</p>

  <p class="normal">— Hepsi yalan bunların... Sosyal durumum sizi temin etmez. Gönüllüler ordusuna kendi isteğimle katıldım. Ve kendi isteğimle de bu orduyu terk ettim.</p>

  <p class="normal">— Utandın mı?</p>

  <p class="normal">— Hayır... Neden vermem gereken karşılıkları sufle ediyorsun? Bana can kurtaran simidi uzatman faydasız, ayağım yere değeli çok oldu... Büyük günahların cezaya çarptırılacağına inansaydım bari!.. Bu teselliden de yoksunum...</p>

  <p class="normal">— Budalalık mı yaptın yoksa?</p>

  <p class="normal">— İtiraf edeyim ki yaptım... Hayatım boyunca namuslu insan olmayı istedim. Oysa namusluluğum namussuzluğa dönüştü... Geriye kalanlar da ona göre: Her şey altüst oldu...</p>

  <p class="normal">— Bana hayatını anlat kardeş.</p>

  <p class="normal">— Petersburg Üniversitesinde hukuk öğrenimi yaptım. Ha, sahi, nereden geldiğimi öğrenmek isterseniz... Fakir fakat soylu bir ailenin çocuğuyum. Annemin ölümünden sonra sonuncu kırıntıları da sattım: Evimizi ve etrafı duvarlarla çevrili mezarlıklı bahçeyi. Alayımı terk ettim... Daha ne öğrenmek istersiniz? Az çok namuslu insanlar gibi liberaldim.</p>

  <p class="normal">Roçin bu sözleri söylerken iğrenir bir şekilde yüzünü buruşturdu.</p>

  <p class="normal">— Gereği gibi müstakbel devrime yakınlık duyuyordum. Grevler sırasında, 1913 yılındaydı zannedersem, penceremi açıp atlı polislere: “katiller, oprişnikler!” diye bağırdım... Benim devrimci çabalarım bu kadarla kaldı... Hayat tatlı iken acele etmenin ne faydası vardı?</p>

  <p class="normal">Bu defa Çugay’ın bıyığı titredi.</p>

  <p class="normal">— Hayır, acele etme beni hor görmek için... Açık açık konuşuyorum. Ziyafetlerde kurbanlık koyun haline gelen Rus halkının şerefine şampanya kahedini kaldıracak kadar ileri gitmedim. 1917 yılında cephede utançtan çılgına döndüm. Tam iki buçuk yıl siperlerde kaldım, bir gün bile istirahat almadan... Ve bitlerden korunmak için ipek çamaşırlar giymedim...</p>

  <p class="normal">— Çok değerli bir şey bu.</p>

  <p class="normal">— Alay etme, daha iyi olur.</p>

  <p class="normal">Roçin’in alnı karıştı. Zayıf yüzünde derin gölgeler çizgi halinde beliriyordu.</p>

  <p class="normal">— Cevap ver bana: Sana göre vatan nedir? Çocukluğunda, bir Haziran günü, mutluluğun içine bal gibi akıttığını hissederken arılar ıhlamur ağacının üzerinde vızıldar... Rus toprakları üzerinde Rus göğü... Sevmez olur muyum bunları ben? Trenlerden inip cepheye, ölüme koşan binlerce gri kaputluyu sevmez olur muyum ben?.. Ölümle benim aramda bir anlaşma vardı, savaştan sağ döneceğime aklım ermiyordu... Vatan bendim, gururlu, büyük insan!.. Yok, hayır! Vatan başka bir şeydir... Vatan, onlardır... Cevap ver bana: Nedir vatan? Senin için nedir vatan? Susuyorsun... Ne diyeceğini biliyorum... Bu soru bir kere sorulur hayatta. İnsan vatanını kaybedince sorar ancak, vatan nedir diye... Kaybettiğim Petersburg’daki evimle, avukatlık mesleğim değildi... İçimde taşıdığım Adam’ı kaybettim. Oysa peri olmak istemiyordum... Kala kala ne kaldı benim için yapacak? Nefret etmek mi? Demir çemberler beynimi sıktı... Sadece kan dökücü serseriler, azgın deliler, intikam ateşiyle yananlar gönüllüler ordusuna katılıyorlar...</p>

  <p class="normal">Çar için, vatan için, iman için.</p>

  <p class="normal">Bütün gücümüzle bağıralım: Hurra!..</p>

  <p class="normal">Sonra kamçıla atları, arabacı! Çingene troykalarına atlayıp, Yar’a gidelim, börek yemek için...</p>

  <p class="normal">Çugay:</p>

  <p class="normal">— Tam kürekliksin sen kardeş, dedi, sonra da fırına!</p>

  <p class="normal">Gözleri daha bir ışıl ışıldı.</p>

  <p class="normal">— Aydınlarla konuşmaktan daha garip şey var mı? Arap saçına dönmüş bu kafa nereden geliyor? Ne de olsa Russunuz, zeki insanlara benziyorsunuz... demek bütün bunlar burjuva eğitiminin hatası. Benliğini kaybetmişsin sen? Yaşıyor musun, yaşamıyor musun? Bir şey bildiğin yok... Hey gidi Deninkinci, hey! İyi güldürdün beni... nasıl anlaşacağız şimdi? Canını kurtarmak için canı gönülden çalışmak istiyor musun?..</p>

  <p class="normal">— Soruyu böyle sorarsan, çalışacağım derim.</p>

  <p class="normal">— Canı gönülden mi?</p>

  <p class="normal">— Elbette dedim ya.</p>

  <p class="normal">Çugay boş şişeyi aldı, salladı. Açılır kapanır masanın altına baktı, bagaj filelerine bir göz attı.</p>

  <p class="normal">— Zadof köpeğini çağırmak gerek, dedi.</p>

  <p class="normal">Kapıyı açtı ve:</p>

  <p class="normal">— Hey komiser, diye seslendi. İçkiyi nereye sakladın?</p>

  <p class="normal">Roçin’e anlamlı bir göz kırptı:</p>

  <p class="normal">— Onunla sert ve kesin konuş. En ufak bir tehlike işaretinde silâhına davran. Batko’nun adamlarının en kötüsü odur.</p>

  <p class="ortayaz">***</p>

  <p class="normal">Roçin, Çugay ve bütün gece heybetini kaybeden Liovka, köprüden önce son istasyonda indiler. Dinyeper’den bir sis yükseliyor, öteki sahildeki Ekaterinoslav’ın üzerini örtüyordu. Üçü de sessiz, titreşiyorlardı. Hava soğuk ve nemliydi. Vagonların tamponları birbirine vuran tren köprüyü geçerken ahşap peronda bir kadın göründü. Başına sarmış olduğu yün atkı sadece fıldır fıldır dönen gözlerini gösteriyordu. Üç adamın önünden geçti, sonra bir daha geçti. Üçüncü defa daha yavaş geçerken Çugay belirli bir kişiye söylemeden, havadan:</p>

  <p class="normal">— Çayı nerede içebiliriz? diye sordu.</p>

  <p class="normal">Kadın hemen durdu.</p>

  <p class="normal">— Ben sizi götürebilirim, dedi. Ama şekerimiz yok.</p>

  <p class="normal">— Bizde var.</p>

  <p class="normal">Bunun üzerine kadın atkısını araladı. Yüzü güzel, şaşılacak kadar gençti. Kırmızı yanakları, dudakları hafif kabarık küçük bir ağzı vardı.</p>

  <p class="normal">— Nerden geliyorsunuz, yoldaşlar?</p>

  <p class="normal">Liovka asık suratlı bir ifadeyle:</p>

  <p class="normal">— Nerden olacak, uzaktan, diye karşılık verdi. Yeter, entrikacı seni!.. Götür bizi.</p>

  <p class="normal">Şaşıran genç kızın kaşları çatıldı. Ama Çugay “beklediklerinin iyi olduğunu” doğruladı. Kız perondan atladı ve üçünü harap vagonların durduğu demiryolundan götürdü. Bazen yük vagonlarının sabanlıklarından geçiyor, bazen de tek bir Allahın kuluna rastlamadan vagonların altından kayıyorlardı. Sonunda bir yük vagonunun önünde durdular. Genç kız kapıya vurdu.</p>

  <p class="normal">— Benim, Marusya. Arkadaşları getirdim.</p>

  <p class="normal">Vagon kapısı rayların üzerinde kaydı, ihtiyatla açıldı, zayıf, solgun, ağır başlı, simsiyah gözlü bir yüz göründü.</p>

  <p class="normal">Adam alçak sesle:</p>

  <p class="normal">— Çabuk çıkın, dedi, içerisini soğutacaksınız.</p>

  <p class="normal">Marusya arkalarında olmak üzere üçü vagona çıktılar. Adam kapıyı tekrar kapadı. Kıpkırmızı dökme bir sobadan hoş bir sıcaklık yayılıyordu.</p>

  <p class="normal">Boya kutusu içinde sallanan küçük bir alev Askeri Devrim Komitesi başkanıyla, dipte belli belirsiz iki kişinin yüzlerini hafiften aydınlatıyordu.</p>

  <p class="normal">Çugay elindeki belgeyi verdi. Liovka da cebinden bir kâğıt çıkardı. Alevin yanına çömelmiş olan başkan uzun süre kâğıtlara baktı.</p>

  <p class="normal">Kalkerken:</p>

  <p class="normal">— Tamam, dedi. Üç gecedir sizi bekliyoruz. Oturun.</p>

  <p class="normal">Gözünün ucuyla Liovka’nın rugan çizmelerine baktı.</p>

  <p class="normal">— Batko Makno’nun acelesi yok galiba, dedi.</p>

  <p class="normal">Tahtalardan yapılmış küçük bir masanın önündeki tabureye ilk Liovka oturdu. Çugay bir kütüğün üzerine tünedi. Roçin sırtını duvara dayadı. Bolşeviklerin karargâhı burası mıydı? Çırılçıplak bir vagon; dikkatli, sessiz, demiryol işçileri oldukları anlaşılan ağır başlı işçiler...</p>

  <p class="normal">Başkan değişmez bir sesle konuşuyordu:</p>

  <p class="normal">— Biz hazırız. Halk yürümek için yanıp tutuşuyor. Daha fazla gecikmemek gerek... Petliyura taraftarlarının bazı şeylerden şüphelendiklerini haber verdiler. Dün şehre ağır bir batarya indirdiler. Kiyef’ten de birliklerin gelmesini bekliyorlar. Aramızda hain yok. Demek oluyor ki bu bilgileri Gulay-Pole’den elde ettiler.</p>

  <p class="normal">Liovka tehdit eden bir ifadeyle:</p>

  <p class="normal">— Hey, ağzını topla! dedi. Ağzından çıkanı kulağın işitsin.</p>

  <p class="normal">Bunun üzerine vagonun dibinde duran iki siluet yanaştılar.</p>

  <p class="normal">Başkan aynı değişmez sesiyle sözüne devam etti:</p>

  <p class="normal">— Her şeyi açıkta yapıyorsunuz. Bu mümkün değil, yoldaşlar... Ekaterinoslav’da tutuklamalar başladı. Şimdilik rastgele tutukluyorlar. Ama daha şimdiden arkadaşlarımızdan biri yakalandı...</p>

  <p class="normal">Marusya, biraz heyecanlı genç kız sesiyle:</p>

  <p class="normal">— Mişka Krivomaz, dedi, bir komsomol...</p>

  <p class="normal">Atkısını omuzuna atmış, Roçin’in yanında ayakta duruyordu.</p>

  <p class="normal">— Bizzat emniyet müdürü Nagegorotsef sorguya çekti. Bu da haberleri olduğunu doğruluyor...</p>

  <p class="normal">Marusya konuşmasını hızlandırarak:</p>

  <p class="normal">— Mişka Krivomaz’ın alnına copla vurdular. Gözleri yuvalarından fırladı.</p>

  <p class="normal">Marusya, hıçkırığını tutmak istercesine burnunu çekti.</p>

  <p class="normal">— İki parmağını kopardılar, karnını yardılar. Gene konuşmadı.</p>

  <p class="normal">Kılıcını ayaklarının arasında tutan Liovka, hor gören bir ifadeyle:</p>

  <p class="normal">— Pek duyulmadık şey değil, dedi. Noregorotsef mi dediniz? Hatırlayacağım bu adı. Kim buranın savcısı? Polis şefi kim?</p>

  <p class="normal">— Adlarını ve adreslerini vereceğiz...</p>

  <p class="normal">Başkan Marusya’nın sözünü kesti:</p>

  <p class="normal">— Yoldaşlar, metotlu bir şekilde görüşelim. Fedyuk bize düşmanın gücü hakkında açıklama yapacak.</p>

  <p class="normal">Eliyle sağlam yapılı bir adamı gösterdi. Adamın yağlı ceketinin boş kolu kemerinin içine sokulmuştu.</p>

  <p class="normal">— Ben de devrim komitesinin faaliyetlerini anlatacağım. Sonra da Makno ile konuşmak üzere size söz vereceğim. Dördüncü mesele de Menşevikler, anarşistler ve devrimci solcu sosyalistler ile ilgili. Bu reziller ortalığın kızıştığını hissediyorlar. Sovyet’de sandalye kapmak için azgınlar gibi dövüşecekler. Neyse. Anlat sen, Fedyuk.</p>

  <p class="normal">Fedyuk bulunduğu yerden konuşmasına başladı. Kesin bir sesle dünya burjuvazisinin kanlı planlarından söz etti. Başkan sözünü kesti hemen:</p>

  <p class="normal">— Mitingde değilsin, dedi. Yorum yapmadan olayları anlat.</p>

  <p class="normal">Çıplak gerçekler bütün tehlikeleriyle ortaya döküldü. Ekaterinoslav’da Petliyura taraftarları iki bin kişiydi ve dördü ağır olmak üzere on altı topları vardı. Ayrıca subay ve burjuvalardan kurulu, makineli tüfekli gönüllü müfrezeleri de vardı. Böyle olmakla beraber Kiyef takviyeler göndermeye hazırlanıyordu.</p>

  <p class="normal">İkinci rapor, Askeri Devrim Komitesinin, Bolşevik örgütünü tereddüt etmeden izleyecek olan üç bin beş yüz işçi ile propaganda yapılan civar köylerde köylü gençliğin akımına güvendiğini gösteriyordu. Ama silâhları noksandı.</p>

  <p class="normal">— On kişiden birinde silâh var. Ötekilerinin yumruklarından başka bir şeyleri yok.</p>

  <p class="normal">Çugay’ın yerinde duramadığını, Liovka’nın somurttuğunu gören, kömür gibi siyah gözleri parıldayan başkan sesini yükseltti.</p>

  <p class="normal">— Israr etmiyoruz, dedi. Şayet Batko tek başına şehrin üzerine yürümekten korkuyorsa, Gulay-Pole’de kalsın, ama bize silâh ve cephane versin.</p>

  <p class="normal">Liovka’nın yüzü kızarmıştı. Kılıcının ucuyla yere vurdu.</p>

  <p class="normal">— Bana yalan yutturma, yoldaş... Silâh ticareti yapmıyoruz biz... Batko, Petliyura rezillerini sinek gibi ezecek, hem de kısa zamanda...</p>

  <p class="normal">Çugay:</p>

  <p class="normal">— Liovka yoldaş, dedi, sinirlenme, sus bir dakika. Neyse, yoldaşlar, Makno ile kararlaştırdığımız şey şu: Batko, Ukrayna Ordusu başkomutanlığına boyun eğdi. Batko’nun halk ordusu, yani bugünkü 5. tümen, yüksek komutanlıktan emir alır almaz Ekaterinoslav üzerine yürüyecek. Bu emir cebimde. Bu emrin verilmesi karar birliğine varmamıza bağlı... Yanımızda bir askeri uzman var. Roçin yoldaş, daha yakına gel.</p>

  <p class="ortayaz">***</p>

  <p class="normal">Çugay aynı akşam Batko ile buluşmak üzere Gulay-Pole’ye gitti. Yanında Liovka’yı da götürüyordu: Kalabalık ağzı, rugan çizmeleri, kar çizmeleri işçileri şüphelendirebilirdi. Çugay, böylesi bir sersemi Roçin ile birlikte bırakmak istemiyordu.</p>

  <p class="normal">İrtibat ve gözetme görevi olarak Roçin’e Marusya’yı verdiler. Devrim komitesinin askeri planının bir değeri yoktu. Roçin açıkça söylemişti bunu. Devrim komitesi Roçin’i şehri denetlemeye ve kendi planını uygulamaya davet etti.</p>

  <p class="normal">Her sabah Roçin ile Marusya, dumanlar tüten Dinyeper’in buz parçaları arasından kayıkla geçiyorlardı. Sağ sahilde Mandirovka köyüne yanaşıyorlar, karşılarına ilk çıkan ve pazara giden köylüden kendilerini gara götürmelerini rica ediyorlardı. Gardan ya yaya, ya da tramvayla şehrin merkezine gidiyorlardı.</p>

  <p class="normal">Garla demiryolu köprüsü şehrin güneyindeydi. Gardan şehrin merkezine, kenarları kavak ve akasyalarla süslü geniş Ekateriniski bulvarı gidiyordu. Şehri bir başından öteki başına ikiye bölen bulvarın iki tarafına yeni pencereleri parıldayan, büyük binalar yükseliyordu: Bankalar, oteller, telgrafhane, postane, belediye Duması... Bulvar çabucak eski katedrat meydanının çevresine yayılan eski şehre çıkıyordu. Kışlalar eski şehirdeydi.</p>

  <p class="normal">Roçin Marusya’ya, bir noktadan öteki noktaya adımları sayarak mesafe tahmin etmesini, gözle atış açılarını hesaplamasını, başlıca hedefleri bulmasını öğretmişti. Arada bir bir kahveye giriyor, küçük bir kâğıdın üzerine plan çiziyorlardı. Küçük bir üçgen şeklinde katlanan bu kâğıdı Marusya, polisin yakalaması halinde yutacak şekilde avucunun içinde saklıyordu. Ama bir defa olsun kimse çıkıp da yan bile bakmamıştı. Böyle olmakla beraber bu çifti fark etmemek için kör olmak gerekirdi: Ukrayna’lılar gibi gösterişsiz atkısını bağlamış güzel Marusya ile çiçek rengi kalotlu kürk bonesini giymiş Roçin... Ama yapacak başka işler vardı, kimse onlarla ilgilenemiyordu.</p>

  <p class="normal">Kendilerini demokratik cumhuriyetçiler olarak bildiren Petliyura taraftarları çeşitli komitelerin arasında tartışıp duruyorlardı: Sosyalistler, siyonistler, anarşistler, milliyetçiler, Kurucu Meclis taraftarları, devrimci sosyalistler, halkçı sosyalistler, ılımlı, orta, görüşleri olsun olmasın Polonyalı sosyalistler...</p>

  <p class="normal">Bütün bu tembel takımı kanuni bir duruma girmek istiyorlardı. Yer ve para istiyor, iktidardakileri halkın güveninden yoksun etmekle tehdit ediyorlardı. Genç Paprikaki (daha açıkgöz olan büyük Paprikaki, Den’in oturduğu belediye Dumasında her şey karmakarışıktı. Duma eşit bir iktidar politikası izliyor, hatta ölmüş belediye reisi Kayim Salomonoviç Gistori’nin adını taşıyacak özel bir alayın kurulması üzerinde ısrar ediyordu.</p>

  <p class="normal">İşler öyle bir hale gelmişti ki Petliyura’nın otoritelerine çalışabilecekleri tek bir sahne kalmıştı: Geceleri, sadece sağ sahilde oturan komünist işçileri yakalamak...</p>

  <p class="normal">Roçin ile Marusya bütün gün sağa sola koşuştuktan sonra, en kestirme yol olan köprüden sol sahil mahallelerine dönüyorlardı. Dinyeper’in sarp yamacındaki beyaz badanalanmış küçük bir eve girdiler.</p>

  <p class="normal">Fırın hâlâ sıcaktı. Biraz ekşimsi, kurumuş tezek kokusu odayı doldurmuştu. Marusya’nın annesinin elinde yanık büyük bir vagon mumu vardı (kocası demiryollarında çalışıyordu). Fırına dokunup:</p>

  <p class="normal">— Yeteri kadar sıcak mı? diye sordu.</p>

  <p class="normal">— Evet, anne.</p>

  <p class="normal">— Karnınızı doyuracak mısınız?</p>

  <p class="normal">— Kurt gibi acıktık, anne.</p>

  <p class="normal">Anne içini çekti:</p>

  <p class="normal">— Babanla biz yedik, dedi. Haydi, siz de yiyin: Gençler her zaman acıkır.</p>

  <p class="normal">Kadın, sanki çok hüzünlü bir şey aklına gelmişçesine duvarın arkasına geçti. Zorlana zorlana kolları eğilmiş ateş maşasını alıp fırına soktu ve içi lahana çorbası dolu iri tencereyi çıkardı:</p>

  <p class="normal">— İsa seninle beraber olsun, dedi, devrilme, kırılma.</p>

  <p class="normal">Yatağın üzerine beceriksizce oturmuş olan baba küçük piposunu içiyordu. Marusya’nın anne babası Roçin’in farkında değillermiş gibi davranıyorlardı. Aralarında Roçin’den “kaçak” diye bahsediyorlardı. Ama Vadim Petroviç, bir bardak su, ya da kibrit gibi bir şey isteyecek olsa, baba hemen yerinden fırlıyor, anne kiracısına hizmet etmek için konuşuyordu.</p>

  <p class="normal">Roçin ile Marusya çorbalarını kenarları kırık tabaklarında içiyor, tencereden istedikleri kadar alıyorlardı. Marusya durmadan konuşuyordu: Günün izlenimleri en küçük ayrıntılarına kadar hafızasının berrak suyundan aksediyordu.</p>

  <p class="normal">Fırının yanında ayakta duran anne:</p>

  <p class="normal">— İsa seninle olsun, diyordu, daha dikkatli ye. İnsan yerken konuşursa yediğinden yararlanamaz.</p>

  <p class="normal">— Anne, bütün gün canım çıktı.</p>

  <p class="normal">Marusya parlak, mavi, şaşkın gözlerle Roçin’e bakıyordu:</p>

  <p class="normal">— Bilirsiniz, çok konuşurum. Bu yüzden beni Komsomol’a almak istemiyorlardı. Kaçak iş yapmak için susmasını bilmek gerekir. Denediler beni: Yedi gün yedi gece ağzımı açmadım.</p>

  <p class="normal">Yemekten sonra Marusya atkısını bağlayıp Parti toplantısına koşuyordu. Roçin ev sahiplerine teşekkür ettikten sonra yandaki odaya geçiyordu. Oda öylesine dar, öylesine alçak tavanlıydı ki kalktığında eliyle pürtüklü tavana dokunuyordu.</p>

  <p class="normal">İki elin, kemerinin arasına sokup pancurları kapalı küçük pencereden Marusya’nın beyaz ağaçtan yapılmış komidinine gidip geliyordu. Kemerini gevşetiyor, ceketini çıkarıp pencerenin önüne oturuyordu. Pancurların arasından, Dinyeper’in buzlarının kulakları sağır eden çağıltısını dinliyordu.</p>

  <p class="normal">Duvarın ötesindekiler yatmış oluyordu. Evin sessizliğinde fırının ateşleri çıtırdıyordu. İyice ısınmış bir cırcırböceği incecik testeresiyle küçücük bir odun parçasını testereliyordu. Birden sakin, rahat bir duygu Vadim Petroviç’i sarıyor, sadece basit, olağan düşünceler geçiyordu kafasından.</p>

  <p class="normal">Marusya dönmeden önce yatmak istemiyodu. Uykusunu dağıtmak için tekrar kalkıyor oturduğu yerden, odanın içinde dolaşmaya devam ediyordu. Beyaz badana ile badanalanmış bu küçük oda çok hoşuna gidiyordu. Marusya’nın çok az eşyası vardı odada: Çiviye asılmış bir etek, bir tarak, komidinin üzerinde bir ayna, kütüphaneden alınmış birkaç kitap... Marusya’nın Roçin’e bıraktığı, duvar boyunca konmuş, kısa, demir karyola. Marusya yerde, tüylü, kaba bir halının üzerinde yatıyordu.</p>

  <p class="normal">Sokak kapısı kapandı, sonra mutfak kapısı yavaş yavaş gıcırdadı. Yanakları soğuktan kızarmış Marusya göründü. Atkısını çözerken:</p>

  <p class="normal">— Beni beklemekle iyi ettiniz, dedi. Duydunuz mu havadisi? Üç gün sonra Makno burada olacak. Yarın planı sunabilirsiniz. Ne güzel bir gece! Ilık bir hava var, gök yıldızlarla dolu!..</p>

  <p class="normal">Marusya işiyle, birbirinin üzerine yığılan izlenimlerle doluydu. Öylesine saftı ki yer yatağını yaptığı zaman, Vadim Petroviç’in önünde fütursuzca soyunuyordu. Eteğini, bluzunu, çoraplarını fırlatıp atıyordu. Bir an halının üzerine oturuyor, kollarını dizlerinin üzerinde kavuşturuyordu:</p>

  <p class="normal">— Canım çıktı!</p>

  <p class="normal">Yastığa bir yumruk attı, pamuk yorganı başına çekti. Ama hemen sonra küçücük burunlu, gamzeli, her zaman pembe yüzünü çıkarıverdi yorganın altından. Çıplak kollarını yorganın üzerine atıp:</p>

  <p class="normal">— Of, ne sıcak! dedi. Uyumuyor musunuz?</p>

  <p class="normal">— Hayır Marusya, uyumuyorum.</p>

  <p class="normal">— Beyaz subay olduğunuz doğru mu?</p>

  <p class="normal">— Doğru, Marusya.</p>

  <p class="normal">— Bugün birisiyle tanıştım... Arkadaşların bazıları size güvenmiyorlar. Bilirsiniz, zavallılar var aralarında... Analarına bile şüpheyle bakıyorlar... Bir adam size güven verdikten sonra nasıl olurda inanmazsınız ona? Her insanı rezil görmektense yanılmayı yeğlerim ben. Onlara, çevremizde, dedim, herkesi rezil bir insan olarak görürseniz devrimi kiminle yapacaksınız? Bizse, dünya devrimi yapıyoruz... Devrim, dedim onlara, değişik bir güçtür... Anlıyorsunuz beni değil mi? Devrim olmasaydı ben ne yapardım? Günde on iki saat bir kutu atölyesinde kola sürerdim kutulara... Pazarları biricik zevkim Ekaterininski bulvarında ayçiçeği çekirdeği yemek olacaktı... Farzedelim ki uzun konçlu çizmeler satın aldım. Mutluluğa gel! Onlara şunu da söyledim. Neden ona güvenmiyorsunuz? dedim. Aydın bir insan; yanılmış; kabul edelim ki sınıfına hizmet etmiş; ama bu onun insanlık niteliğini eksiltmez ki!.. Devrim daha nicelerini sürükledi. Dünya devrimi ile zavallı sınıfını trampa edebilir miydi? Yapabilirdi... O halde, işçi sorunlarımız için dövüşmek üzere, kendi isteğiyle aramıza gelmiş... Ona inanmamak için insanın berbat bir karakteri olması gerek... Kısaca birçoğunu ikna ettim.</p>

  <p class="normal">Dizlerini karnına çekerek kısacık yatakta yatan Roçin Marusya’ya bakıyordu. Marusya kâh çıplak kollarını havaya kaldırıyor, kâh çılgın bir hareketle dizlerini kavrıyordu. Alçak tavanlı küçük oda, bir beyaz leylak dalı getirilmişçesine bakire tazeliğiyle doluyordu.</p>

  <p class="normal">— Aydınları yeniden eğitimden geçirmek gerek, bu başka bir şey... Biz de bunu yapacağız... Neden gülüyorsunuz?</p>

  <p class="normal">— Gülmüyorum, Marusya... Uzun yıllardan beri kendimi faydalı bir iş yapacak kabiliyette görmüyordum. Oysa ki şimdi... Ne düşünüyorum şu an, biliyor musun? Köprüyü ele geçirmek için gidecek ilk müfrezeye ben de katılacağım...</p>

  <p class="normal">— Katılacak mısınız sahi? Söz mü?</p>

  <p class="normal">Marusya yorganın altından fırladı birden, Roçin’in yanına, yatağın kenarına oturdu:</p>

  <p class="normal">— Artık sizin bir dost, gerçek bir dost olduğunuzu anladım... Çünkü boşuna bağırıp çağırıyordum, sonuçsuz tartışıyordum ne de olsa, elimde bir delil yoktu.</p>

  <p class="ortayaz">***</p>

  <p class="normal">26’ncı günü Petliyura’nın elli kadar atlısı Dinyeper köprüsünü dört nala geçti. Köprünün demir döşemeleri at nallarının altında gümbürdüyordu. Süvariler marşandiz garına hücum edip, kum torbalarıyla pekiştirilmiş dört yük vagonunun çevresinde nöbet bekleyen işçileri kılıçtan geçirdiler, vagonlara korkuyla ateş edip yolun üzerine dağıldılar. Petliyura’nın süvarileri devrim komitesi karargâhına hücumu tasarlamışlardı, ama konvoylar arasında pusuya düşürülmekten ödleri patladığı için geldikleri yöne gittiler.</p>

  <p class="normal">Köprünün öbür tarafına geçince makineli tüfekleri mevziye soktular ve gelen geçenden evrakını göstermesini istediler. Durum gittikçe daha gerginleşiyordu. Şehri çeşitli semtlerinden, yığın halinde, koyun postlarının belleri palaskalarla sıkılı olarak, eşyasız geldiler. Devrim Komitesi bu köylülerden özel bir alay kurmuştu. İnce eleyip sık dokunmuyordu. Her yeni gelene:</p>

  <p class="normal">— Neden geldin? diye soruyorlardı.</p>

  <p class="normal">— Silâh istiyorum.</p>

  <p class="normal">— Ne yapacaksın silâhı?</p>

  <p class="normal">— Sovyeti kuracağız da ondan. Ortalık gene karıştı.</p>

  <p class="normal">— Sovyet iktidarını hiç itirazsız tanıyor musun?</p>

  <p class="normal">— Tam sırası kendini yoklamanın...</p>

  <p class="normal">— Öyleyse git ikinci bölüğe katıl.</p>

  <p class="normal">Ama sıra silâh konusuna geldi mi, işler sarpa sarıyordu; bir gün öğleye doğru bir lokomotife binmiş olan Çugay, üç yüz Avusturya tüfeği ile mermilerini yüklediği bir vagonla çıkageldi. Bu yardım durumu biraz düzeltti. Nihayet, gene geç vakit bir homurdanma, bir gürültü patırtı duyuldu step yönünden. Uzun süredir beklenen Batko Makno’nun ordusuydu gelen.</p>

  <p class="normal">“Kropotkin’in muhafız birliği” olan ve hepsi de dev yapılı “Batko’nun oğulları”ndan kurulu atlı bölük, şehre giren ilk birlikti. İlk önce okulu işgal ettiler, kitapları, sıraları, hanım öğretmeni sokağa atıp otoriter tavırlarla kapıları yumruklamak için gittiler. Hemen onların arkalarından arabalara yüklenmiş piyadeler geliyordu. Sonunda okulun önünde eski bir arşövek landonu olduğu anlaşılan ve yan yana dört atla çekilen “Büyük Dilsiz”in sürdüğü üstü örtülü büyük bir araba durdu.</p>

  <p class="normal">Yanında Liovka ve Karetnik olan Makno arabadan ağır ağır indi.</p>

  <p class="normal">Devrim komitesi durumu görüşmek üzere Makno’nun yanına birini gönderdi. O sırada devrim komitesinin kaldığı vagonun önünde oldukça kalabalık bir işçi topluluğu vardı. Hepsi de ateşli bir ifadeyle başkana:</p>

  <p class="normal">— Miran İvanoviç, diye sesleniyorlardı, git kendin anla. Bunlar mı Sovyet birlikleri? Haydut bunlar yahu. Gapka ana ne anlatıyor, bir dinle. Neler yapmışlar anlatsın sana...</p>

  <p class="normal">Gapka ana gözlerinden yaşlar akarak ağlıyordu:</p>

  <p class="normal">— Miron İvanoviç, bilirsin ki bir çöpüm bile yoktur... Böyle olduğu halde iki delikanlı geldi evime... Süt ver, yağ ver, dediler... Tam anlamıyla obur ikisi de... Sonra, kümesine götür bizi, dediler, göster bakalım domuzunu, kümes hayvanlarını nereye koyduysan... Ne varsa alıp gittiler. Lanet herifler, yediklerinden geberseler, daha iyi olurdu onlar için...</p>

  <p class="normal">Başkan ciddi bir ifadeyle, her şey olup bittiğine, Makno ile birlikleri imdada çağrıldığına göre, geriye dönüş için iş işten geçtiğini açıkladı. Yapılacak tek iş vardı şimdi. O da, şehri, hücum ederek ele geçirmek, iktidarı Sovyetlere teslim etmek. Sonra birden Gapka ananın ardından seslendi.</p>

  <p class="normal">— İki domuz yeter mi sana? Yetmez mi? Öyleyse bütün bir sürü hediye etsinler sana... Ama bırak da milletin kafasını bulandırma...</p>

  <p class="normal">Toplantı sırasında Makno’nun tutumu tuhaf oldu. Hem kibirli, hem korkak göründü. Bütün orduların başkomutanı olarak tayin edilmesini istiyordu. Sovyet iktidarının, kendi ordusu gibi bir savaş birliği olmadığını tekrar edip duruyor, bu yüzden gözetilmesi ve kuvvetlerinin düşüncesizce saldırılara atılarak yıpratılmaması gerektiğini söylüyordu.</p>

  <p class="normal">Makno tırnaklarını kemiriyordu; zaman zaman kendine hakim olamayarak elini ceketinin altına sokarak kaşınıyordu. Sonunda herkes Makno’nun, Petliyura’nın on altı topundan korktuğunu anladılar. Bunun üzerine Çugay:</p>

  <p class="normal">— Anlaşıldı! dedi. Mademki bu toplar seni kaşındıracak kadar korkutuyor, ben de bu gece şehre gider, topçu komutanının kulağına bir şeyler fısıldarım.</p>

  <p class="normal">— Anlamadım, bir şeyler mi fısıldayacaksın?</p>

  <p class="normal">— Anlaşılmayacak ne var bunda? Bu benim yapacağım iş...</p>

  <p class="normal">— Yalan söylüyorsun!</p>

  <p class="normal">— Hayır, yalan söylemiyorum. Topçuya kim komuta ediyor? Martinenko. Bizden biri. “Gangut” zırhlısının topçu çavuşu, “hemşerim”, belki de Akrabam, ya da “sağdıcım”... Bizim üzerimize ateş etmez...</p>

  <p class="normal">Makno:</p>

  <p class="normal">— Yalan söylüyorsun! diye tekrarladı.</p>

  <p class="normal">Elleriyle Çugay’ın kollarını tutmuştu. Sonra birden, itimat ettiği açıkça belli olmuştu, sakinledi, yerine oturdu.</p>

  <p class="normal">— Peki, bana taarruz planınızı anlatın, dedi.</p>

  <p class="normal">Devrim komitesinin açıkladığı plan şöyleydi: Gece olunca el bombalarıyla donatılmış bir işçi müfrezesi köprüyü geçecek, öbür sahile varacak; adamlar teker teker demiryolu köprüsünün yanında toplanacaklar; sabah erkenden köprü başında mevzilenmiş makineli tüfeklere hücum edip köprüye doğru gelen yolları ateş altında bulunduracaklar. İlk bombaları patlar patlamaz zırhlı tren (dört yüz vagon) silâhlı işçilerle, yeni kurulmuş köylü alayının bir kısmını taşıyarak köprüyü geçecek ve gara taarruz edecek. Aynı anda karargâh, telefon ve adreslerini sadece kendisinin bildiği bolşevik komitelerini haberdar edecek. Komiteler şehirde başkaldırmayı başlatacaklar. Kalabalık, zırhlı trenin getirdiği silâhların dağıtıldığı garın önünde toplanacak. Karargâh da oraya nakledilecek. Makno’nun süvarileri yayaların geçtiği köprüden şehre girecek. İki kola ayrılan piyade köprünün altından ve üstünden Dinyeper’i geçecek ve Ekaterininski bulvarında birleşecek. Oradan belediye ile kışlaları ele geçirmek için bulvar boyunca taarruzuna devam edecek.</p>

  <p class="normal">Başkaldırmanın başarıya ulaşması taarruzun ani ve çabuk yapılmasına bağlıydı. Bu yüzden taarruz işareti hemen o gece verilmeliydi.</p>

  <p class="normal">Makno:</p>

  <p class="normal">— Adamlarım yorgun, dedi. Hayvanların ayakları hoşaf oldu, yeniden nallamak gerekecek.</p>

  <p class="normal">Devrim komitesi başkanı:</p>

  <p class="normal">— Biz şehri alınca adamların dinlenir, diye karşılık verdi. Hayvanlarına gelince onları da Sovyet nallarıyla nallarsın.</p>

  <p class="normal">Çugay:</p>

  <p class="normal">— Hayrola Batko, dedi, şehri gören bu yere ordunu dinlenmek için mi getirdin? Kolla kendini: Yarın altı pusluk toplarıyla bir güzel şölen verecekler sana. Kestirme konuş. Bu iş ya bu gece olur, ya da dönüp gidersin...</p>

  <p class="ortayaz">***</p>

  <p class="normal">Gece Dinyeper ırmağı dondu; ama buz, üzerinden geçilecek kadar kalın ve emin değildi. Bütün gece işçiler ırmaktan geçişi örgütlemek için tahta taşıdılar. Arabalık kapılarını, duvar kazıklarını söküyorlardı. Hepsi de aynı şekilde çalışıyordu. Başkanı da üyesi de aynı şekilde.</p>

  <p class="normal">Ama sadece Batko’nun oğulları terlemekten korkuyorlardı; en güzelinden her cins silâhlarını göstererek aşağı yukarı dolaşıyorlardı. Öteki sahile yayılmış şehrin ışıklarını göstererek birbirlerine göz kırpıyorlardı. Ne kadar büyük ve zengindi Ekaterinoslav!</p>

  <p class="normal">Gün ağarmadan iki saat önce yirmi dört adam buzun üzerinden yürümeye başladılar. Roçin sevkediyordu adamları. Her şey önceden kararlaştırılmıştı. Bitişme yerlerinde, buz parçaları arasında çatırtılar duyuluyordu. Bazı yerlerde adamlar getirdikleri tahtaları buzun üzerine atmak zorundaydılar. Yalnız bir defa, oymalı köprünün karanlık, belli belirsiz yığını yanından, sahilden bir alev parladı. Patlayan tek tüfeğin sesi ırmağın üzerinde yuvarlandı. Adamların hepsi yattı. Bundan sonra mümkün olduğu kadar birbirlerinden uzaklaşarak sürüne sürüne ilerlediler.</p>

  <p class="normal">Roçin daha önceden kestirdiği noktada, yarı yarıya suya gömülmüş bir mavnanın yanında sahile çıktı. O noktadan ıssız bir yol çıkıyordu. Yolu tırmandı, halen boş ve toplanma yeri olarak kararlaştırılan eşya deposunun avlusunu dolandı. Garın ışıkları buraya belli belirsiz bir aydınlık ulaştırıyordu.</p>

  <p class="normal">Şehir derin bir uykudaydı.</p>

  <p class="normal">Roçin bir süre daha duvar boyunca yürüdü, geri döndü, tekrar gitti, aynı cümleyi tekrarlayarak hafif adımlarla yürüyordu: “Görüyor musunuz şunu, ne diyorsunuz bunun hakkında?” Yüksek duvarı zevkle seyrediyordu: Tartıya gelmez gövdesini duvarın öteki tarafına zahmetsizce nasıl aşıracağını biliyordu. Arkadaşları, gölgeler halinde teker teker geliyorlardı. Roçin her birine avluya atlamalarını ve büyük kapının yanında toplanmalarını emrediyordu. Sonra gene hafif adımlarla yürüyüşe devam ediyordu.</p>

  <p class="normal">Yirmi dört adamdan yirmi üçü randevusuna sadakat gösterdi; biri yolunu şaşırmış olmalıydı; ya da bir devriye kolunun kucağına düşmüştü.</p>

  <p class="normal">Roçin sıçradı, çizmelerinin burunlarıyla tahtaları kazıyarak gövdesini duvarın üzerine çekti, zannettiğinden daha bir zorlukla gövdesini aşırdı ve kırılmış tuğlaların üzerine saldı kendini.</p>

  <p class="normal">İşçiler ana kapının yanında duruyorlardı. Ses çıkarmadan yaklaşan Roçin’e bakıyorlardı. Bazıları yere oturmuş, başlarını, yukarı kaldırdıkları dizlerinin arasına koymuşlardı. Gün ağarıyordu. Bu son bekleme ve karar dakikaları en zor dakikalardı, bilhassa ilk kez muharebeye girenler için. Roçin, bir irade gücüyle sıkılan dudakları, kırpışmayan gözlerin kuru parıltısını bulanık bir şekilde görüyordu. Bunlar namuslu, saf, inanan, ağır elli, halis süddem Rus’tu. Son derece tehlikeli bir harekâta gönülden katılmışlardı. Tek bir mumla aydınlatılmış küçük beyaz odasında Marusya’nın dediği gibi: “Dünya devrimi için!..”</p>

  <p class="normal">Roçin’in içine bir hayranlık duygusu doldu, az önceki hafifliğine kavuştu. Heyecan boğazını sıkıyordu. Bütün bu olanlar, o ana kadar olanlara hiç mi hiç benzemiyordu; bütün bu olanların bir benzerini görmemişti.</p>

  <p class="normal">Kaşlarını çatarak:</p>

  <p class="normal">— Arkadaşlar, dedi, şayet bu harekâtı soğukkanlılıkla yaparsak, bizim için başarı garantidir. Şimdi, şehirdeki başkaldırmanın başarısı bize bağlı.</p>

  <p class="normal">Yerde oturanlar kalktılar ve Roçin’e sokuldular.</p>

  <p class="normal">— Bir kez daha tekrarlıyorum. Söylediklerimde büyücülükle ilgili bir şey yok. İşin özü çabukluk ve soğukkanlılıkta. Düşman silâhtan çok insandan korkar... Örneğin, sen...</p>

  <p class="normal">Çıplak boyunlu, güçlü bir delikanlıyı tepeden tırnağa süzdü; içinden elini delikanlının omzuna koymak, ılık boynunu okşamak arzusu dayanılmaz bir şekilde geçti ve düşündüğünü yaptı.</p>

  <p class="normal">— Kalbinde küçücük bir korku duyarsan şayet, unutma ki düşmanın kalbinde de aynı korku vardır... Ve gözüpek olan galip gelir.</p>

  <p class="normal">Delikanlı başını salladı, gülmeye başladı:</p>

  <p class="normal">— Vallahi doğru dersin. Böylesi temizler ötekini... Budala hepsi onların. Bizse güçlüyüz...</p>

  <p class="normal">Birden güçlü boynunu kurtardı, güzel ağzı büzüldü:</p>

  <p class="normal">— Biz biliyoruz, niçin öleceğimizi...</p>

  <p class="normal">Bir başkası, dirsekleriyle kalabalığı yararak sordu:</p>

  <p class="normal">— Bana bak. Hepsi iyi, hoş. El bombalarını fırlatım diyelim. Sonra ne olacak? Elimde silâh kalmayacağına göre...</p>

  <p class="normal">Boğuk bir fısıltı karşılık verdi:</p>

  <p class="normal">— Ellerinden ne haber? Neye yarar eller? Hırbo sen de!</p>

  <p class="normal">Roçin:</p>

  <p class="normal">— Arkadaşlar, dedi, yapacağımız harekâtı bir kez daha tekrarlayacağım size. İki guruba ayrılacağız...</p>

  <p class="normal">Bir yandan konuşuyor, bir yandan göğe bakıyordu: Dinyeper ötesindeki zifiri karanlığı şafak ne zaman delecekti?.. Kalın bulutlar şafağı maskeliyordu. Adamlarını daha uzun süre azaba sokmak doğru olmayacaktı...</p>

  <p class="normal">— Vakit geldi, dedi.</p>

  <p class="normal">Palaskasını sıktı.</p>

  <p class="normal">— Birbirinizden ayrılın. Açın kapıyı.</p>

  <p class="normal">Kapıyı yavaş yavaş açtılar. Adamlar teker teker çıktılar, duvara sürtüne sürtüne uca kadar gittiler. Duvarın ucundan donmuş ırmağın çarşaf gibi beyazlığı üzerinde köprü gayet iyi görünüyordu. Köprünün başında, makineli tüfeği ile uyudukları açıkça belli olan numara erleriyle siper belli belirsiz görünüyordu. Birincisine benzeyen başka siper demiryolunun öteki tarafında bulunuyordu.</p>

  <p class="normal">— El bombalarını alın!.. Koşar adım!..</p>

  <p class="normal">Yirmi üç adam, bütün güçlerini toparlayıp gürültü etmemeye çalışarak bir hamlede fırladılar; adamların yarısı doğruca sipere doğru koşuyordu; öteki on üç sağa, demiroluna doğru saptılar. Roçin geride kalmamaya çalışıyordu. Palaskaları sıkılmış ceketli iri siluetlerin demiryolu şevinden atladıklarını gördü. Arkalarından koşarak o yöne saptı. Roçin bir hata işlendiğini anlamıştı. Saldıranlar ikinci sipere ulaşmaya vakit bulamayacak, onlara gelmeden önce alarm verilecekti. Ardından bir patlama duyuldu. Vahşi çığlıklar yükseliyor, art arda el bombaları patlıyordu... Birinci siper ele geçirilmişti... Roçin geri dönmeden, ardına kadar açılmış ağzından derin derin nefes alarak şevi indi. Önünden giden on üç adam sıçraya sıçraya koşuyorlardı... Sipere yaklaşıyorlardı. Hemen önlerinde bir makinelinin alevi havagazı ibriği gibi parladı. Roçin’in başı üzerinden bir yaylım ateşin ıslığı geçti...</p>

  <p class="normal">“Allahım, diye düşündü, bir mucize göster, handiyse geldik. Yoksa sonumuz geldi...”</p>

  <p class="normal">Çıplak boyunlu delikanlının eğilmeden bombasını attığını gördü; ve on üç adam, on üçü de sağdaki sipere çullandılar. Roçin gövdelerin çabaladığını, ağızların hırıldadığını gördü. Apoletli bir sakallı saldıranların elinden kurtulup kalktı; elindeki kılıçla kendisini yakalamak isteyenlere karşı dehşetli bir şekilde çarpışıyordu. Roçin tetiğe dokundu. Sakallı çöktü, başı göğsüne düştü. Hemen ardından subay kaputlu bir başkası, bağırıp saldırarak siperden dışarı fırladı. Roçin subayı yakaladı. Subay ellerini kurtarıp Roçin’in boynuna sarıldı:</p>

  <p class="normal">— Rezil herif, it herif!</p>

  <p class="normal">Subay birden parmaklarını gevşetti:</p>

  <p class="normal">— Roçin!</p>

  <p class="normal">Roçin’in aklına mı gelirdi? Bu herhalde Roçin’i Evert karargâhından tanıyan subaylardan biri olacaktı. Roçin karşılık vermeden adamın şakağına tabancasının kabzasıyla vurdu...</p>

  <p class="normal">Bu siper de alınmıştı. İşçiler makineli tüfeklerin yönünü çevirdiler. Dinyeper’in öte yakasında bir lokomatif homurdanıyordu... Zırhlı tren gara taarruz etmek için homurdanarak köprüye girdi.</p>

  <p class="ortayaz">***</p>

  <p class="normal">Güneş çoktan doğmuştu; parıldıyor, fakat ısıtmıyordu. Zırhlı tren simsiyah dumanlar çıkararak, ele geçirilen gara adam ve silâh götürmek için köprüyü bir defa daha geçti. Delikanlılar siperin içinde bağrışarak treni selamladılar. Her şey yolunda gidiyordu. Çok önceden ırmağın buzunu geçen Makno’nun piyadesi –tıpkı karıncalar gibi– sert yamacı tırmanıyordu. Biraz sonra polis barajını devirmiş, sokaklara dağılmıştı. Kâh uzaktan, kâh yakından durmadan silâh sesleri geliyordu.</p>

  <p class="normal">Roçin çıplak boyunlu delikanlıya:</p>

  <p class="normal">— Saşko, dedi, gara git, komutanı bul, burada sabahın beşinden beri aç, donmuş beklediğimizi söyle. Başkalarını göndersinler yerimize.</p>

  <p class="normal">Genç adamın, kıvırcık tüylerle gölgelenmiş toy, fakat aynı zamanda erkeksi yüzü kanlı tırnaklarla doluydu. Dev yapılı makineli tüfek eri hayata veda etmeden önce onu böylece hırpalamıştı.</p>

  <p class="normal">Üzerinde bir ceket olan Saşko donmuştu; her taraftan mermiler yağmur gibi ıslık çalarak geçtiği halde açıkta koşmaya başladı.</p>

  <p class="normal">— Kolla kendini budala! diye bağırıyorlardı. Saşko bize sigara getir!..</p>

  <p class="normal">Saşko biraz sonra döndü, siperin önüne çömelerek oturdu, arkadaşlarına bir paket sigara attı ve Roçin’e mührü henüz kuramamış, fakat bulaşık pusulayı uzattı: “Bekleyin. En kısa zamanda yerinize birlik göndereceğim. Makno.”</p>

  <p class="normal">Roçin’e:</p>

  <p class="normal">— Marusya selam gönderdi size, dedi.</p>

  <p class="normal">Vadim Petroviç’in şaşkınlıktan ağzı açık kaldı, siperde, önüne çömelerek oturmuş olan Saşko’ya bakakaldı bir süre.</p>

  <p class="normal">— Roçin yoldaş, çok mert bir kız Marusya. Şansın varmış, anladın mı?</p>

  <p class="normal">— Nerde gördün onu?</p>

  <p class="normal">— Garda yardım etti bana... Marusya olmasaydı. Makno’nun yanına çıkamazdım. Neler oluyor orada, bir bilseniz çocuklar! Çılgına dönmüş millet! Silâh dağıtacak zamanı zor buldular... Ekaterinoslav bizim oldu!</p>

  <p class="ortayaz">***</p>

  <p class="normal">Makno karargâhı gar binasına yerleştirmişti. Batko birinci mevki bekleme salonunda, büfenin, yapma palmiye dallarıyla süslenmiş tezgâhının –büfenin bütün cam takımları yere atılarak kırılmıştı– arkasında, ordusuna göndereceği emirleri kaleme alıyordu. Karetnik de emirleri damgalayıp mühürlüyordu. Emir alan ok gibi fırlıyordu.</p>

  <p class="normal">Her an heyecanlı adamlar salona giriyor, mermi takviye, seyyar mutfak, sigara, ekmek, hasta teskerecileri istiyorlardı... Komutanlardan biri öfkesi burnunda geliyordu. Çünkü Sanayi ve Ticaret Bankasının kapısına iki adım kala, cephane yokluğu nedeniyle, can sıkıntısından toprağı dişleyerek tam siper yapmak zorunda kalmışlardı. Batko’nun önüne gelince palaskasına asılı el bombalarını yakalıyor ve Batko’yu duygulandırmak için tezgâhın üzerine gürültüyle atıyordu.</p>

  <p class="normal">— Hayrola, Tanrıya mı yalvarıyorsun? Hay Allah kahretsin! Sökül mermileri!..</p>

  <p class="normal">Batko sadece istekte bulunanlara emirlerini veriyordu. Çenesini tehdit dolu bir ifadeyle oynatarak komuta ediyormuş gibi görünüyordu. Gerçekte kafası allak bullak olmuş, içinden çıkılamaz duruma gelmişti. Birliklerin ilerleme ve geri çekilmelerini küçük çarpı işaretleriyle şehir haritasına çiziyordu. Bu berbat şehirde insan istediği gibi davranmakta serbest olamıyordu. Her yer sıkış tepişti. Düşman sizi yukardan, yandan, geriden makineli tüfek ateşine tutuyordu... Gözlerini faltaşı gibi açan Batko harita üzerinde ne sokakları, ne de evleri görüyordu. Yönünü şaşırmıştı. Rastgele gidiyordu işler. Batko’nun şehirleri, zararlı, en kötü bulaşıcı şey olarak nitelendirmesi sebepsiz değildi.</p>

  <p class="normal">Öte yandan Martinenko’nun şüpheli davranışı Batko’yu endişelendiriyordu. Çugay, Martinenko’nun dostlarına ateş etmeyeceğini söylemişti. Çugay bu gece gerçekten mi görmüştü bunu, yoksa daha önceden mi kararlaştırmışlardı, bilmiyordu, ama topçudan ses çıkmıyordu. Top numara erlerinin yarısı ortadan kaybolmuştu. Martinenko da, muhtemelen durumu elverişli bulduğu için olacak sarhoş olmuştu; zilzurnaydı. Sahra toplarından sadece ikisi, Petliyura taraflarınca bırakıldığı garın önünde duruyordu. Makno kıvanç içindeydi. Hiçbir zaman top geçirememişti ele. Topları hemen Ekaterininski bulvarına götürmelerini emretti. Tetik iplerini kendisi çekti. Top yanındakileri sarsarak gümbürdeyip, mermi ince uzun kavakların üzerinde uğuldayınca örselenmiş yüzü bir gülümsemeyle buruştu.</p>

  <p class="normal">Devrim Komitesi karargâhı, odun ateşinin yakıldığı gar meydanına yerleşmişti. Karargâhın çevresinde her semtten gelen işçiler toplanıyordu. Devrim Komitesi üyeleri her birini tanıyor, nereden geldiklerini biliyorlardı. Gelenler fabrika ve atölyelerine göre yoklama yapılıyordu –madenci, uncu, deri kösele, dokuma işçileri–; işçiler odun ateşinin yanından ayrılıyor, ellişer kişilik yürüyüş kolları meydana getiriyorlardı. Şayet aralarında uygun biri varsa onu yürüyüş kolu komutanı tayin ediyorlardı. Ya da devrim komitesi üyelerinden biri komutayı alıyordu.</p>

  <p class="normal">Silâh dağıtılıyor, kullanmasını bilmeyenlere hemen oracıkta öğretiliyordu. Müfreze hemen bir muharebe görevi alıyordu. Komutan tüfeğini havaya kaldırıyor:</p>

  <p class="normal">— Arkadaşlar, ileri marş! komutunu veriyordu.</p>

  <p class="normal">İşçiler de sonunda ellerine geçen bu çok kıymetli silâhlarını havaya kaldırarak:</p>

  <p class="normal">— Sovyetler İktidarı için! diye bağırıyorlardı.</p>

  <p class="normal">Müfreze muharebenin devam ettiği Ekaterininski bulvarına doğru uzaklaşıyordu.</p>

  <p class="ortayaz">***</p>

  <p class="normal">Roçin dirseklerini sağa sola vurarak yol açmış, komutanın yanına kadar varmıştı. Köprü başlarının ele geçirilişi ve insanca kaybı hakkındaki raporunu, en ince ayrıntılarına kadar açıkladı. Dört yaralı, ölüm derecesinde bir ezik. Makno, kalemini ısırarak, saygısızlık, hatta çılgınlığa varan bakışları ile konuşan Roçin’in esmer, zayıf yüzüne bakıyordu.</p>

  <p class="normal">— Mükemmel, dedi, gümüş saatle mükâfatlandırılacaksın.</p>

  <p class="normal">Sonra önündeki şehrin planını tezgâhın kenarına kadar itti:</p>

  <p class="normal">— Şuraya bak, dedi.</p>

  <p class="normal">Elindeki kalem küçük çarpı işaretlerinden meydana gelen hattı takip ediyordu.</p>

  <p class="normal">— Taarruzumuz duraklıyor. Oraya kadar yol açtık. Bir sokak, eğri küçük bir sokak, bulvar... Ondan sonra çarpı işaretlerinin ne tarafa döndüğünü görüyorsun... Boka batmış gibi orada neden tepinip durduğumuzu öğrenmek istiyorum.</p>

  <p class="normal">Makno çığlık çığlığa bağırmıştı bu sözleri söylerken.</p>

  <p class="normal">— Git ve durumu öğren.</p>

  <p class="normal">Bir kâğıt parçasına bir şeyler karaladı. Karetnik mührü hohladı. Makno’nun dirseğinin altından uzanıp imzasının üzerini mühürledi.</p>

  <p class="normal">— Alçaklık edenleri kurşuna dizdirebilirsin, yetkiyi veriyorum sana...</p>

  <p class="normal">Roçin, işçi müfrezelerinin sıralar halinde dizildikleri, emirlerle uğultuların yükseldiği meydana çıktı. Odun ateşinin dumanları –bazıları karavanalarında bulgur pişirmek için ateşten faydalanıyorlardı.– Roçin’in başını döndürdü. Marusya’nın bir sıçrayışta fırlayıp anasının elinden aldığı lahana çorbası tenceresini ve Marusya’nın kokulu ekmeği ısıran dişlerini hatırladı. “Haydi bırak düşünmeyi, şimdi sırası değil bunların!”</p>

  <p class="normal">Roçin’in arkasında, tepeden tırnağa silâhlı Saşko ile kendi grubundan iki adam geliyordu. Bunlardan biri Çij adında demir gibi sağlam, neşeli, hafif çiçek bozuğu bir delikanlıydı; öteki, siyah kasketinin alçak vizyeri ile örtülü morarmış gözlü, sert fakat güzel yüzlü bir su tesisat işçisiydi. Rober diye çağırıyordu herkes.</p>

  <p class="normal">Ekaterininski bulvarına çıkınca evlerin köşelerine sığınarak kapıdan kapıya ilerlemek gerekti. Mermiler durmadan ıslık çalıyordu. Bulvar boştu, ama yataklarla tıkanmış pencerelerin ardında meraklı yüzlerin görünüp kaybolduğu fark ediliyordu. Bir kuyumcu dükkânının kapı kepenginin içine, uzun koyun postu palto giymiş bir adam oturmuştu.</p>

  <p class="normal">Felâketin erittiği ince yüzü, sanki Tanrıya sormak için kır sakalıyla göğe doğru kalkmıştı: “Nedir bu başıma gelenler Tanrım?”</p>

  <p class="normal">Çij:</p>

  <p class="normal">— Ne yapıyorsun burada? diye sordu.</p>

  <p class="normal">Adam kederli bir ifadeyle:</p>

  <p class="normal">— Ne mi yapıyorum? dedi. Gelip öldürmelerini bekliyorum.</p>

  <p class="normal">— Evine dön.</p>

  <p class="normal">— Neden dönecekmişim evime? Mösyö Paprikaki: Hangisi daha değerli? diye soracak, senin sefil varlığın mı, yoksa benim mağazam mı?.. O halde mağazanın yanında ölmem daha iyi...</p>

  <p class="normal">Henüz ayrılmışlardı ki bekçi sakalını kapının aralığından uzattı.</p>

  <p class="normal">— Hey, delikanlılar, o tarafta adam öldürüyorlar...</p>

  <p class="normal">Sokağın köşesine vardıkları zaman bir makineli tüfek ateşi hemen başlarının üzerinden alçıyı parçaladı. İkiye katlanarak sokağa saptılar, koşarak arabalık kapısının altına tam siper yattılar. Daha soluk almaya vakit bulamadan yol kavşağında yatan yedi cesetle terk edilmiş tüfekleri fark ettiler. Bir işçi müfrezesi orada biçilmişti.</p>

  <p class="normal">Rober sözlerini araştırarak konuşup hiddetle:</p>

  <p class="normal">— Astorya otelinin çatı katından ateş ediyorlar, dedi. Ateş edenlerin hesabını görmeyi teklif ediyorum.</p>

  <p class="normal">Bu teklif akla uygun karşılandı. Roçin’in daha önce iki ay kaldığı Astorya oteli bulvarın öte tarafındaydı. Otele gitmek için ateşin altından geçmek şarttı.</p>

  <p class="normal">Roçin kollarını açarak arkadaşlarını kapıya dayadı.</p>

  <p class="normal">— Teker teker, aralıklarla koşacağız. Ne kadar çabuk hareket edersek o kadar çok tehlikeyi savuştururuz.</p>

  <p class="normal">Adamakıllı eğildi ve fırladı, yol kavşağına vardı ve bir cesedi siper alarak yattı. Astorya otelinin çatı katından iki kez ateş ettiler. Roçin bir sıçrayışta tekrar kalktı ve bir tavşan gibi bulvarın ortasında zigzaglar çizerek kavaklara doğru koşmaya başladı. Çatı katından hemen ateş açtılar, ama iş işten geçmişti: Roçin çoktan “ölü alana” girmişti. Sırtını bir kavak gövdesine dayayarak bonesini çıkardı, yüzünü sildi, derin nefes aldı ve:</p>

  <p class="normal">— Saşko, sıra sende! diye bağırdı.</p>

  <p class="normal">Otelin canlı kapısı barikatlarla kapatılmıştı. El bombalarıyla kapıya yüklendiler. Bunun üzerine içerden ağır bir komodin çekilerek kapı aralandı.</p>

  <p class="normal">Rober:</p>

  <p class="normal">— Romka, nereye gidiyorsun, kopuk herif?.. diye bağıran gösterişli kapıcıyı itti ve el bombasını sallayarak ilerledi. Hol bütün katlardan inen müşterilerle dolmuştu. Elinde el bombası ile romantik yaradılışlı delikanlı ve arkasından gelen silâhlı üç adam görünce merdivenleri dörder dörder çıkarak kaçıştılar.</p>

  <p class="normal">Kimileri nefes nefese trabzana dayanıp kalmışlardı. Merdivenleri çıkan Roçin müşterilerin birçoğunu tanıyordu. Onlar da Roçin’i tanımışlardı. Şayet insan bakışları öldürecek olsaydı Roçin orada yüz defa ölmüştü.</p>

  <p class="normal">Sadece yumuşak huylu, üç kızını evlendiremediği için acı çeken ve soğuk yemekler yediği odasından geç çıkan adam Roçin’i kucaklamak istedi. Ağzı leş gibi şarap kokuyordu.</p>

  <p class="normal">— Vadim Petroviç, dostum, siz misiniz? Oysa benim geveze kızlarım oteli bolşeviklerin ele geçirdiğini söylüyorlardı...</p>

  <p class="normal">Ama kanlı yanaklı çam yarması Saşko ile alçak viziyeri altındaki çürük gözü ile neşeli, pespembe, fakat sosyal bağışlamaya çok az elverişli Çij’i görünce sözleri boğazında düğümlendi...</p>

  <p class="normal">Su tesisatçısı otelin her tarafını gayet iyi biliyordu. İkinci kata çıkınca arkadaşlarını servis merdivenine, oradan da çatı katına götürdü. Çatı arasına açılan demir kapı aralıktı...</p>

  <p class="normal">— Oradalar, diye mırıldandı.</p>

  <p class="normal">Kapıyı ardına kadar açtı ve sanki bütün hayatı boyunca bu anı bekliyormuşçasına çılgın gibi ileri atıldı... Kirişlerin alacakaranlığında eğilmiş olan Roçin pencerenin yanına geldiği zaman, Rober, yere yüzükoyun yatmış bir adamı süngüsü ile delik deşik ediyordu...</p>

  <p class="normal">— Ben dememiş miydim? Patronun ta kendisi!</p>

  <p class="normal">Çatı arasından inerken delikanlı fenalık geçirdi, dudakları titriyordu. Basamağa oturdu, kasketiyle yüzünü örttü. Tüfeğini almış olan Saşko sert bir ifadeyle:</p>

  <p class="normal">— Seni bekleyecek kadar vaktimiz bol! dedi.</p>

  <p class="normal">Çij de:</p>

  <p class="normal">— Oh, anam oh! dedi. Adı da Rober olacak!</p>

  <p class="normal">Bunun üzerine delikanlı fırladı oturduğu yerden, tüfeğini Saşko’nun elinden çekti aldı, merdivenleri dörder dörder indi.</p>

  <p class="normal">Roçin, Rober’i Çij’le birlikte otelde nöbet tutmakla görevlendirdi. Saşko’nun da eline, Astorya oteline bir manga gönderilmesini isteyen bir pusula verip karargâha gönderdi ve tek başına bulvara çıktı.</p>

  <p class="normal">Gün sona eriyordu. İşçi müfrezeleri postaneyi, telgrafhaneyi, belediyeyi ve maliyeyi ele geçirmişlerdi. Roçin çeşitli noktaları dolaştı ve her taraftan karargâha adamlar gönderdi. Her şey muharebenin sürüncemede bırakıldığını gösteriyordu. Makno’nun piyadesi ilk çılgın hamlesini tüketmiş, şehrin şartları içinde kendisini iyi hissetmemeye başlamıştı... Stepte savaşılsaydı, çoktan ganimet paylaşılmış, ateş yakılıp yağlı bulgur hazırlanmış, ölülerin ayağından çıkarılmış güzel çizmeleri giymiş, meşhur dansözlerin etrafında çevrelenmişti bile.</p>

  <p class="normal">Petliyura taraftarları ise ilk şaşkınlıktan kurtulmuşlar, bulvarın ortasına kadar çekilip savunmaya, bazı yerlerde de karşı taarruza bile geçmişlerdi.</p>

  <p class="normal">Roçin gara akşam karanlığında gitti ancak, ama Makno garda değildi artık. Karargâhını Astorya oteline nakletmişti. Roçin otele döndü. Dün akşamdan beri ağzına bir lokma koymamıştı; sadece bir maşrapa su içmişti. Yorgunluktan ayak bilekleri bükülü bükülüveriyordu. Sırtındaki asker paltosu sanki kurşundanmış gibi ağır geliyordu.</p>

  <p class="normal">Otele girmesine müsaade etmediler. Kapının önüne iki makineli tüfek konmuştu. Batko’nun muhafız erleri mahmuzlarını şakırdatarak yaya kaldırımında aşağı yukarı dolaşıyorlardı. Hepsinin de uzun saçları Gulay-Pole modasına uygun olarak alınlarının üzerinde toplanmıştı. İçlerinden biri soğuk almamak için kısa süvari ceketinin üzerine geniş bir kürk giymişti; ötekiyse boynuna samur kürk eşarp sarmıştı.</p>

  <p class="normal">Roçin’den evrakını göstermesini istediler; ama ikisi de okuma yazma bilmediği için, şayet girmekte ısrar ettiği takdirde hemen oracıkta vuracakları tehdidini savurdular.</p>

  <p class="normal">Roçin usanmış bir ifadeyle:</p>

  <p class="normal">— Batko’nuz da yerin dibine batsın, siz de! dedi ve gara döndü.</p>

  <p class="normal">Garda, yarı karanlık, kırıp dökülmüş, yüksek pencereleri sahra ateşlerinin aydınlattığı büfe salonunda tahta sıralardan birinin üzerine uzandı. Bağrış çağrışlara, lokomotif ıslıklarına, silâh seslerine kulak asmadan uyudu. Ama gene de sonsuz yorgunluğunun arasında o günün kırıntılarının düzensiz bir şekilde durmadan gözlerinin önünde dolaştığını görüyordu.</p>

  <p class="normal">O günü namusluca yaşamıştı. Tam tamına değil ya, neyse... Neden o adamın şakağına vurmuştu? Teslim olmamış mıydı?.. İzini kaybetmek için mi? Gören de, duyan da kalmasın diye, değil mi? Evet, evet, adamı öldürmenin sebebi buydu... Ve masanın üzerinde iskambil kâğıtları şarap dolu kadehler canlandı gözünde... Ve ölüm, yüzbaşı Vedeniyapin, çürük dişli ikbal avcısı, iskambil oynamak için masaya oturmuş, ordu komutanı general Evert’in kıçını yalamaya hazır... Cehennemin dibine! Adam şakağına vurulmayı çoktan haketmişti...</p>

  <p class="normal">Uykuyla kalbinin atışları mücadele edip duruyordu. Roçin gözlerini açtı, sevimli, sakin, pencereden gelen ışıkla hafifçe aydınlanmış bir yüz gördü. Derin bir nefes aldı ve tamamen uyandı.</p>

  <p class="normal">Marusya yanına oturmuştu. Dizlerinin üzerinde bir su kabı ile bir parça ekmek tutuyordu.</p>

  <p class="normal">— Haydi ye, dedi.</p>

  <p class="ortayaz">***</p>

  <p class="normal">O gece Çugay ile Devrim Komitesi başkanı, muhafazası dostlar tarafından sağlanan topçu parkına girdiler. Martinenko’yu uyandırdılar.</p>

  <p class="normal">Çugay:</p>

  <p class="normal">— Arkadaş, dedi, menfi davranışına bozuluyoruz senin. Böylesine hareket etmenin bir değeri olamaz senin için... Ya kararını ver Petliyura’yı destekle, biz de seni sağ komayalım; ya da hayvanları toplara koş...</p>

  <p class="normal">— Peki, olur, sabah erkenden topları getiririm size...</p>

  <p class="normal">— Sabah erkenden değil, hemen şimdi... Sen çok uyuyorsun Martinenko, bu gidişle eşek cennetini boylayacaksın...</p>

  <p class="normal">— Size olmaz diyen var mı? Mademki şimdi diyorsunuz, o halde şimdi olsun...</p>

  <p class="normal">Ertesi gün topçu ateşi Ekaterinoslav’ın bütün pencerelerini zangırdattı. Kaldırımlı bulvarda kavak dallarıyla gazete kulübeleri havada uçuyordu. Bu sert müziğin etkisine kapılan işçi müfrezeleri, köylü alayı ve Makno’nun piyadesi Petliyura taraflarının üzerine yürüdüler ve yokuşun ortasına kadar sürdüler. Bunun üzerine politik olsun olmasın çeşitli örgütlerin temsilcileri ile genç Paprikaki iki bastona gerilmiş bayraklarla, çeşitli tehlikeleri göze alarak Devrim Komitesine kadar geldiler. En kısa zamanda müzakere yapılıp iç savaşa son verilmesi için arabulucu olmayı teklif ediyorlardı.</p>

  <p class="normal">Miron İvanoviç Astorya otelinin holünde kamburlaşmış bir şekilde masaya oturmuştu. Başında yağlı kasketi, üzerinde düğmeleri kopmuş, eski bir palto vardı. En ufacık bir tükürük çıkarmadan kuru bir ekmek parçasını çiğneyerek delegelere:</p>

  <p class="normal">— Bizim de şehri yıkmaktan bir menfaatimiz yok, dedi. Size bir ültimatom veriyoruz. Öğleden sonra üçte bütün Petliyura birlikleri silâhlarını teslim edecekler. Çatı aralarına mevzilenen karşı devrimciler ateşi kesecekler. Bu isteklerimiz yerine getirilmediği takdirde saat tam üçü bir geçe topçumuz şehre atış açacak.</p>

  <p class="normal">Başkan yavaş yavaş konuşuyor, daha yavaş çiğniyordu. Yüzü kurumdan simsiyah olmuştu. Delegelerin cesaretleri kırılmıştı. Uzun süre aralarında alçak sesle görüştüler, tartışma açmak istediler. Ama o sırada gülünç kılıklı, uyuşmaz renklerden yapılmış elbiseler giymiş adamlar, hole inen mermer merdivenden gürültüyle indiler. Önden inen ikisinin kollarında Lovis hafif makineli tüfeği vardı, onların arkasından da tepeden tırnağa silâhlı bir düzine tüysüz delikanlı, aralarına aldıkları uzun saçlı iblis bakışlı küçük bir adama refakat ediyorlardı...</p>

  <p class="normal">Delegeler ültimatomu başkanın elinden çekip aldılar ve bulvara, temiz havaya, ıslık çalan mermilerin altına çıkmak için seğirttiler.</p>

  <p class="normal">Petliyura komutanlığı ültimatomu reddetti. Saat üçü bir geçe Makno, öfkeli bir insan gibi çırpınarak, çevresinde Devrim Askeri Konseyinin oturduğu masanın üzerine tabancasıyla vuruyordu. Batko, şehrin hiç acımadan top ateşine tutulmasını istiyordu. Hepsi de burada doğmuş yerli işçiler olan Askeri Devrim konseyi üyeleri ise şehrin korunmasını istiyorlardı. Ama gene de zayıf görünmek istemiyorlardı. Sonunda burjuvaların gözünün korkutulmasına karar verildi. Biraz gecikmeyle Martinenko’nun on dört topu gümbürdemeye başladı.</p>

  <p class="normal">Binaların çoğuna tepeden bakan yüksek binaların duvarlarından kopan sıva ve tuğlaların gürültüsü duyuluyordu. Komitelerin temsilcileri, Petliyura taraftarları ile Askeri Devrim Konseyi arasında mekik dokuyarak fareler gibi koşuşuyorlardı. İşçi müfrezeleri ara vermeden taarruzlarını sürdürüyorlardı. Petliyura taraftarları bulvarın en ucuna, yukarı kadar çekildiler.</p>

  <p class="normal">Başkaldırmanın üçüncü günün gecesi devrim komitesi şehirde Sovyet iktidarını ilan etti.</p>

  <p class="normal">Devrim Komitesi bütün geceyi hükümet kurmak için geçirdi. Daha önce Miron İvanoviç’in vagonda tahmin ettiği gibi, anarşistlerle sol devrimci sosyalistler Makno ile birlikte engellemişlerdi. Ona ayak uydurarak toplantı salonuna girmişler ve şimdi de her koltuk için dehşetli bir şekilde mücadele ediyorlardı. Devrimci sosyalistlerin bir tesadüf eseriymiş gibi hepsi de kısa boylu, fakat gürbüzdüler. Kolay beğenir olmadıkları için onlara karşı zafer elde etmek çok güçtü.</p>

  <p class="normal">Her biri ayağa fırlayıp önce Batko’ya sokulgan bir gülümsemeyle bakıyorlardı. Makno, diyorlardı, halk unsurunun su götürmez bir temsilcisi, efsanevi bir şef, büyük bir komutandır...</p>

  <p class="normal">Batko, soluk dudakları büzülü haliyle dinliyor ve çok zayıf yüzünü eğerek konuşulanları beğendiğini gösteriyordu. Düşüncesinde direnen devrimci sosyalist, koridora açılan kapının ötesinden duyulsun diye sesini yükseltiyordu. Koridorda Makno’nun adamları ile otele nasıl olup da sızdıkları anlaşılmayan her türlü adam sıkış tepiş duruyordu.</p>

  <p class="normal">— Bolşevik yoldaşlar, tartışma neye yarar? Siz Sovyetlerden yanasınız, biz de öyleyiz... Ayrılığımız sadece taktiğimizde. Biz miras olarak belediye ekonomisinin burjuva aygıtını aldık. Sizce bunu bir günde Sovyetize etmek istiyorsunuz. Oysa biz biliyoruz ki belediye aygıtı komünistlerle çalışmak istemeyecek. Sabotaj yüzde yüz. Açlık ve yıkıntı garanti. Halbuki bu adamlar bizimle çalışmaya razı. Belediye Duması bu yolda karar aldı. İşte bu yüzden Volni yoldaşın azık komiserliği makamına aday olması için mücadele ediyoruz. Tartışmaya son verip oylamaya geçilmesini teklif ediyorum...</p>

  <p class="normal">O zamana kadar ne olduğu anlaşılmayan, hatta hor görücü bir davranış içinde bulunan anarşistler kendilerine has, öylesine beklenmedik bir oyun oynadılar ki Batko bile incecik boynunu salladı.</p>

  <p class="normal">Gelincik gibi kıpkırmızı bir fes giymiş olan üniversite öğrencisi, delegeleri maliye komiserliği için genç Paprikaki’nin adaylığını öne sürdü...</p>

  <p class="normal">— Elimizdeki bütün imkânlarla bu adaylığı savunacağız... Genç Paprikaki bizim düşüncelerimizi paylaşmaktadır. Maliye alanında ihtisas yapmış anarşistlerimizdendir. Bizim elimizde o, başkaldırmış halkın hizmetinde faydalı, uysal bir alet olacak... Tartışma açılmamasını ve sadece el kaldırmak suretiyle oylama yapılmasını teklif ediyorum...</p>

  <p class="normal">Marusya ile Vadim Petroviç duvarın dibine, bir sandelyeye oturmuşlardı. Genç kız öfkeleniyor, hiddetle yumruklarını sıkıyor, yorgun sesiyle avaz avaz: “Ayıp be!” ya da: “Biz dövüşürken siz neredeydiniz?” diye bağırmak için doğruluyordu. Sonra yanakları alev alev tekrar oturuyordu. Marusya’nın tartışmaya katılma hakkı vardı, ama oy kullanma hakkı yoktu.</p>

  <p class="normal">O günlerde Marusya zayıflamış, yüzü esmerleşmişti. Düğmelerini açtığı koyun postu ceketinin içinde terliyordu. Saçları bozulmuştu. İki nutuk arasındaki boşluktan yararlanarak Roçin’e savaş başarılarını anlatıyordu. Önce, işçi müfrezelerine su ve ekmek götürmekle görevli komisyonda çalışmıştı... Sonra onu bir sağlık müfrezesine aldılar. Sonunda da irtibat ajanı olarak görevlendirdiler... Şehrin içinde her tarafa gidip geliyordu... Üzerine “yüz kez” ateş etmişlerdi. Roçin’e, mermilerin delik deşik ettiği eteğini gösterdi...</p>

  <p class="normal">— Bu derece çevik olmasaydım şimdiye kadar çoktan işim bitmişti. Marusya! diye bağırırlar. Bir o yana, bir bu yana dönerim. Bir de ne göreyim, bir dakika önce bulunduğum yerde bir bomba patlamaz mı? Ne yapmışım ben, bir sıçrayışta kavak ağacının arkasına saklanmışım... Bir korktum ki, o kadar olur!.. Şu ana kadar dizlerimin bağı çözüldü...</p>

  <p class="normal">Marusya yaşama sevinci içinde dolup taşıyordu; on kez de başkaldırma olsa bu sevinci yetip de artacaktı ona. Marusya gevezelik ederken Saşko’nun çizikli yüzü kapının pervazında göründü. Oraya kadar ulaşmak için çok uğraşmıştı. İşaretle Marusya’yı çağırdı. Marusya Saşko’ya doğru koştu. Saşko kulağına bir şeyler fısıldadı. Marusya kollarını havaya kaldırdı...</p>

  <p class="normal">Çugay, adayları iterek kalın sesiyle gürlüyordu:</p>

  <p class="normal">— Arkadaşlar, burada ne tartışmak için, ne de birbirimizi ikna etmek için toplandık. İrademizi kabul ettirmek için toplandık. Kuvvet kimdeyse komuta ondadır...</p>

  <p class="normal">Marusya kendini tutamadı, masaya doğru koştu.</p>

  <p class="normal">— Şehrin altı üstüne geldi. Arkadaşların söylediklerine kulak verin... Girmeleri bile istenmiyordu... Kolları kanatları kırıldı bu arkadaşların...</p>

  <p class="normal">O sırada kapının ardında bir dolaşma gürültüsü yükseldi. Boğuk sesler bağrışıyordu. Saşko ile silâhlı birçok işçi salona girdiler, hep bir ağızdan konuşmaya başladılar:</p>

  <p class="normal">— Mükemmel doğrusu! Bir de polis koymuşsunuz kapıya? Zahmet edip de bir bakın, ne oluyor diye... Bütün bulvar kordon altına alındı. Batko’nun adamları mağazaları yıkıyor... Eşyaları arabalara yükleyip götürüyorlar...</p>

  <p class="normal">Makno’nun dudakları, ısırmaya hazırlanıyormuşçasına ileri doğru uzandı... Yerinden kalktı, kapıya doğruldu. Makno’nun ihtiyar bir köpek gibi sarı dişlerini gören koridor ve holde bekleyen adamları, geçmesi için hemen yol açtılar. Uzağa gitmesine lüzum yoktu. Bulvarın karşı tarafında büyük bir mağazanın vitrini önünde gölgeler dolaşıyordu.</p>

  <p class="normal">Makno otelin kapısından çıkmıştı ki Liovka yaya kaldırımında beliriverdi. Ayakları dolanarak:</p>

  <p class="normal">— Ne var? dedi. Bu gürültü ne?</p>

  <p class="normal">Makno:</p>

  <p class="normal">— Nerdesin, rezil? diye gürledi.</p>

  <p class="normal">— Nerde miyim?.. Kılıcımı biliyordum... Şu elcağzımla tam otuz altı kişi... Otuz altı...</p>

  <p class="normal">Makno cıyak, cıyak bağırıyordu:</p>

  <p class="normal">— Şehirde asayişi sağla, anladın mı, asayişi sağla!</p>

  <p class="normal">Liovka’nın göğsüne olanca gücüyle yumruğunu indirdi ve koşarak bulvarı geçti. Liovka ile birlikte birkaç muhafız er de arkasından koştular. Ama karşıdakiler kaçmanın gerektiğini anlamışlardı; vitrinin önündeki gölgeler gözden kayboldular. Birkaç adam çıkınlarını götürerek, kaldırımları gümbürdeterek uzaklaştılar.</p>

  <p class="normal">Gene de askerler, mağazada geciken Batko’nun adamlarından uzun bıyıklı birini yakaladılar. Delikanlı ağlamaya başladı ve mağazaya, lanet burjuvaların halkın kanını nasıl emdiklerini görmek için girdiğini söyledi...</p>

  <p class="normal">Makno delikanlıya bakıyor, bütün vücudu tir tir titriyordu. Yeni meraklılar otel tarafından koşuşunca delikanlıyı eliyle göstererek:</p>

  <p class="normal">— Bu herkesin bildiği bir karşı devrim ajanıdır, dedi. Alçakça işine devam edemeyeceksin artık!.. Kılıçla öldür onu Liovka, hem de çabucak!</p>

  <p class="normal">Bıyıklı delikanlı:</p>

  <p class="normal">— N’olur yapmayın! Yapmayın! diye inliyordu.</p>

  <p class="normal">Liovka kılıcını çekti, bütün gücüyle savurup, “hah!” diyerek delikanlının boynunu vurdu...</p>

  <p class="normal">Geri çekilerek övüngen bir ifadeyle:</p>

  <p class="normal">— Otuz yedi! dedi.</p>

  <p class="normal">Makno, yaya kaldırımına saçılan kanların arasında debelenen vücudu hırsla tekmeleyip duruyordu.</p>

  <p class="normal">— Bu yolda hareket eden herkesi böyle cezalandıracağım... Yetti artık, curcunalı talan, bitti artık...</p>

  <p class="normal">Birden geri geri çekilen, Makno’dan uzaklaşan kalabalığa döndü:</p>

  <p class="normal">— Siz de gürültü etmeden evlerinize dönün, dedi.</p>

  <p class="ortayaz">***</p>

  <p class="normal">Marusya sandalyenin üzerinde birden uyumuştu. Vadim Petroviç’in omzuna dayanmış, saçları dağınık başı ağır ağır göğsüne doğru kayıyordu. Saat sabahın altısını geçmişti. Suratı asık yaşlı bir uşak Sovyet iktidarının yeniden kurulması nedeniyle siyah elbisesi yerine eskimiş, kordunlu elbisesini giymiş, iri beyaz ekmek dilimleriyle çay ikram ediyordu. Hükümet kurulmuştu, ama bir yığın sorunu acele çözümlemek gerekiyordu. Örneğin gece demiryolcular, ücretlerini kimin vereceğini ve ne orantıda verileceğini öğrenmek istediklerini söylemişlerdi.</p>

  <p class="normal">Anarşistler tarafından desteklenen Makno şu teklifi yapmıştı. Demiryolcular bilet ücretlerini kendileri tesbit edecekler, parayı alacaklar ve kendi ücretlerini kendilerine ödeyeceklerdi...</p>

  <p class="normal">Tartışmaya bile vakit bulamadılar. Bir gümbürtü, mavimtrak bir sisle buğulanan salon pencerelerini sarstı. Divanın üzerinde uyumuş olan Martinenko homurdandı. Camlar yeniden zangırdadı. Martinenko uyandı:</p>

  <p class="normal">— Hay Allah kahretsin! Eğlenmeleri için ne sebep var?</p>

  <p class="normal">Bonesini usturayla traş edilmiş başına geçirdi. Bir üçüncü patlama duyuldu.</p>

  <p class="normal">Çugay ile Miron İvanoviç, ellerinde tuttukları ekmek dilimlerini aşağı doğru indirerek, endişeyle birbirlerine baktılar. Liovka ile çıplak başını ayı gibi sallayan bir süvari salona daldılar.</p>

  <p class="normal">Süvari:</p>

  <p class="normal">— Hapı yuttuk, diye bağırdı.</p>

  <p class="normal">Elini kulağının üzerinde sallıyordu:</p>

  <p class="normal">— Bütün süvari bölüğü hapı yuttu...</p>

  <p class="normal">Liovka sarkık yanaklarını sallayarak:</p>

  <p class="normal">— Dievka önünde! diye bağırdı. Batko sen de kalkmış çene çalıyorsun! Albay Samokiş, altı alayın başına geçmiş, yaklaşıyor. Ağır toplarıyla garı bombardıman ediyor!</p>

  <p class="ortayaz">***</p>

  <p class="normal">Ekaterininski bulvarının bütün pencerelerinde, şehir halkı, artık yatakların arkasına gizlenmeye lüzum görmeden Makno ordusunun geri çekilişini kötü niyetli bir sevinçle seyrediyordu.</p>

  <p class="normal">Süvariler kamçılar savurarak dört nala geçiyorlardı. Rüzgâr omuzlarının üzerinden kürklü ceketlerini, pelerinlerini, kaputlarını havalandırıyordu... Torbaları ağır bir şekilde doldurulmuş atlar buz tutmuş yolda tökezleniyorlardı; at, süvari, ganimet, her şey öteki atların ayakları altında yuvarlanıyordu.</p>

  <p class="normal">Pencerelerden:</p>

  <p class="normal">— Oh olsun! diye bağırıyorlardı. Al bir tane daha!</p>

  <p class="normal">Çalınmış ganimetlerle dolu arabalar son süratle geçiyordu. Dört nala çekilen arabalar, demir tekerlekleri ateş saçarak, önlerine çıkan her şeyi süpürerek geçiyorlardı. Arabaların üzerine atlamaya vakit bulamayan piyade erleri, tabanları yağlamış olanca güçleriyle kaçıyorlardı...</p>

  <p class="normal">Bütün bunlar gök gürlemesini andıran vahşi çığlıklar halinde yukarı şehre doğru çıkıyordu: Albay Samokiş demiryolu köprüsü ile garı ele geçirmişti bile...</p>

  <p class="normal">Batko Makno bir sıçrayışta Devrim Komitesinden çıktı; elinden bir şey gelmemenin aşırı öfkesi içinde tepiniyor, ağlıyordu. Liovka’nın dört nala otelin önüne getirdiği arabaya atladı, başını koyun postu paltosuyla örttü –utandığı için mi yapmıştı bunu, yoksa tanınmamak için mi?– ve bilinmeyen bir yöne gitmek üzere şehri terk etti.</p>

  <p class="normal">Savaşmadan kaçan Batko ordusu şehrin çıkışında Petliyura birliklerinin öncüleriyle karşılaştı ve paniğe kapılıp yön değiştirdi ve Dinyeper’e doğru döndü. Bu ise yüzde yüz ölüm demekti. O kısımda ırmağın yamacı sarptı. Korkulukları, çalıları kırıp, arabalarıyla dengelerini kaybeden Makno’nun adamları ırmağa indiler. Ama ırmağın üzerindeki buz inceydi. Bunca ağırlığı çekemezdi. Eğildi, çatırdadı ve kırıldı: Adamlar, atlar, arabalar simsiyah suda, buz parçalarının arasında fır dönüyorlardı.</p>

  <p class="normal">Ordunun sadece küçük bir parçası –sefil bir döküntü– sol sahile geçmeyi başarabilmişti.</p>

  <p class="normal">O gece müfrezelerdeki işçilerin birçoğu, ısınmak, üstünü değişmek, sıcak bir yemek yemek için evlerine dönmeyi istemişlerdi. Sadece devriyelerle, gidecek yeri olmayan köylü alayının erleri silâhlarının yanında kalmışlardı. İşte bu köylü alayı, eşit olmayan koşullar altında albay Samokiş’in Petliyura alaylarının taarruzuna karşı koymak zorunda kalmıştı. Köylü alayı gar meydanının yakınında çembere alındı ve bir süngü muharebesiyle hemen bütün mevcudunu kaybetti. Pek azı çemberi yarıp, iki kapılı avlulardan kaçmayı başardılar. Köylerine dönüp, Sovyet iktidarını yeniden kurmak için Ekaterinoslav’a gelen ve hayatlarını kaybeden üç yüz kahramanın yaptığı korkunç muharebeyi anlattılar.</p>

  <p class="normal">Devrim Komitesi üyeleri, Miron İvanoviç ile Çugay işçi müfezeleri ile devriyeleri toparlamak için koştular. Şehri ellerinde tutabileceklerini düşünmüyorlardı: Ama başkaldırmaya katılan herkesin, yaya köprüsünden geçip ırmağın sol sahiline ulaşmasını sağlamak gerekiyordu. Toplanabilen müfrezeler evlerin köşelerinin, yoldan dökülen taş yığınlarının, barikatların ardına pusuya yatıp, Petliyura’nın saldırıcılarını makineli tüfek ateşleriyle püskürtüyorlardı.</p>

  <p class="normal">Yüzlerce işçi, karısı, çoluğu çocuğuyla her taraftan köprüye doğru koşuyor, koşarak köprüyü geçiyorlardı... Bazıları ise, koltuklarının altında, hiç acımadan bırakabilecekleri eski pılı pırtılarını da götürüyorlardı. Kaçanların üzerine çatıların üzerinden, aşağıdan, sahilden ateş ediyorlardı.</p>

  <p class="normal">Çugay, Miron İvanoviç, Roçin, Marusya, Saşko, Çij ve on kadar arkadaş en arkadan çekiliyorlardı. Yanlarında bir makineli tüfeği de sürükleyerek bir köşeden ötekine, bir siperden ötekine koşuyorlardı.</p>

  <p class="normal">Samokis’in adamlarının gri boneleri, her an kapıların çevrelerinde görünüyordu. Yapılacak işin en zor kısmı kalmıştı: Korunmak için üzerinde cesetlerle terk edilmiş çıkınlardan başka bir şey olmayan köprüye girmek...</p>

  <p class="normal">Çugay makineli tüfeği çevirdi, kalkanın arkasına uzandı. Yanına sadece Saşko’yu aldı. Ötekilere:</p>

  <p class="normal">— Kaçın, dedi, çabuk...</p>

  <p class="normal">Namlusu çatlayacak derecede ateş eden makineli tüfeğin gürültüsünde ötekiler koşmaya başladı.</p>

  <p class="normal">Köprünün tam ortasında Marusya sendeledi, ilerlemeye devam etti, ama daha ağır, sallana sallana... Roçin Marusya’ya sokuldu, koluna girdi. Marusya Roçin’e dikkatle ve hayretle baktı, bir şeyler söylemek istedi, ama söyleyemedi, sadece bakmaya devam etti. Roçin durakladı, eğildi ve genç kızı bir çocuk gibi kollarına aldı. Marusya Roçin’in göğsüne doğru sokuluyor, gittikçe ağırlaşıyordu.</p>

  <p class="normal">İşte köprünün ucu göründü. Vadim Petroviç uyluğunda demir dağlanmış gibi bir acı duydu. Marusya’yı kollarından düşürmemek ve ayakta kalmak için bir gayret sarfetti.</p>

  <p class="normal">Çugay arkadan koşuyordu.</p>

  <p class="normal">Roçin Çugay’a:</p>

  <p class="normal">— Bırakacağım, dedi, tut...</p>

  <p class="normal">Bir mermi bonesini uçurdu. Gözleri karardı. Çugay’ın:</p>

  <p class="normal">— Saşko, bırakmayınız onu, diyen sesini duydu.</p>
</body>
</html>
