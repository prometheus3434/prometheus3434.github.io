<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_20"><br class="calibre2" />
  XX</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Katya artık midesinin küçük bir bozuk para çantasından daha büyük olmadığına inanmıştı. Midesine girse girse elli gram ekmek, bir iki çamça balığı parçası ile birkaç kaşık çorba girerdi. Vücudundan dökülen eteklerini daraltmak istiyordu, ama ne iplik bulabiliyordu, ne de yeterli zaman. Buna karşılık gözleri, geçen sonbahar Matriyona’nın onu yağlı çöreklerle beslediği zamankinden iki kat daha büyümüştü.</p>

  <p class="normal">Okulda küçük kızlar, açlıktan avutları çöken ağızlarını büzerek:</p>

  <p class="normal">— Katya teyze, ne kadar güzelsiniz! diyorlardı.</p>

  <p class="normal">Katya’nın çok hoşuna gidiyordu bu, çünkü bütün hayatı geleceğe dönüktü. Geçmiş hayatından kalan tek hatıra da –yeşil ışıklar saçan bir zümrütle süslü bir yüzük– Vladimirskoye köyünde kaybolmuştu. Starokoniuşeni sokağındaki modası geçmiş küçük evin hayaletleri de artık ziyaretine gelmez olmuşlardı. Bütün umutlarını, açlık, soğuk, çöküntü ve savaşın kahrına uğrayan insanların bütün düşüncelerini yöneten gelecek ise Katya’ya güneşin pırıl pırıl parlattığı geniş bir yol, yemyeşil tarlaların arasından, etrafı ağaçlarla çevrili, sularından buharlar tüten göllerin önünden geçen bir yol gibi görünüyordu. Bu yol onu, kenarları uzaktan görünen, masmavi, muhteşem, zengin ve herkesin mutlu olacağı bir şehre götürüyordu.</p>

  <p class="normal">Bir gün Katya sınıfta bundan söz açmıştı. Çocuklar çıt çıkarmadan dinliyorlardı. Bu hikâyede küçük kızların en çok hoşuna giden taraf yolun, yıldızlara benzeyen çiçeklerin toplanıp, kelebeklerin kovalanabileceği yeni yeşil tarlalarından geçmiş olmasıydı. Oğlan çocukları pek hoşlanmamışlardı. Katya bu tarlalardan geçen, semaforların önünden hızla giden, kafes gibi köprülerden, tünellerden geçen trenlerden söz etmemişti. Dumanların bacalarından kıvrıla büküle çıktığı fabrikalardan da söz etmemişti.</p>

  <p class="normal">Hepsi de bir noktada görüş birliğine varmışlardı. Geleceğin şehri mavi olacak, evlerinin çatıları göklere değecek, tramvayları korkunç süratle gidecek, bulvarlarda salıncaklar olacak, sandviçlerin satıldığı küçük dükkânlar olacaktı.</p>

  <p class="normal">Katya:</p>

  <p class="normal">— Ya dondurma? diye sordu.</p>

  <p class="normal">Ama çocuklardan hiçbiri dondurma yememişti ki! Belki de küçücükken yemişlerdi, ama hiç hatırlamıyorlardı.</p>

  <p class="normal">Katya gücünü boş yere tüketmemek, kendine göz kulak olmak zorundaydı. Birkaç gün önce dolu bir kovayı avluya çıkarırken kovayı az daha elinden bırakacaktı. Kovayı yere bırakıp sırtını duvara dayamış, gözlerinin bulanıklığı geçinceye kadar beklemek zorunda kalmıştı. Bereket versin sanat üzerine vereceği konferanslardan kurtulmuştu. Moskova bomboştu. Arbattan Strastnaya meydanına kimseye rastlamadan gidebilirsiniz. Buna karşılık İzvestiya her gün zafer haberlerini yayınlıyordu. Kastornoya önlerindeki cepheye açılan bir gedikten kızıl ordular Donetz maden havzasına geniş dalgalar halinde akıyorlardı. Beyazların arka taraflarında da köylü ayaklanmaları başlamıştı. Daha şimdiden iç savaşın ve felâketlerin sonunun geldiği sezilmeye başlanmıştı.</p>

  <p class="normal">Gecenin sekizinde evine dönen Katya kandilini yakmamıştı. Küçük “arı” yarı açık kapağından yeteri kadar ışık veriyordu. Küçücük bir sıranın üzerinde oturan Katya ufacık odunları kıskana kıskana sobaya atıyordu. Odunlar çıtır çıtır ses çıkarıp alev alev yanıyordu, çünkü onlar da Katya’nın sınıfta sözünü ettiği güneş enerjisinden yapılmışlardı.</p>

  <p class="normal">Katya Suç ve Ceza’yı okuyordu. Aman Yarabbi! Kurtuluş yolu olmayan, ne berbat bir hayatmış bu eskilerin hayatı! Katya bir elini kitabın üzerine koymuş, sobanın alevine bakıyordu. Bolşoy bulvarında, Svidrigalof’la geçirilen gece ne korkunçtu. Katya’nın Bessanof ile birlikte hayatında ilk kez gittiği lokantaya benzeyen bir lokanta. Svidrigalof’un zaman geçirmeye çalıştığı ve giderek hayatın dehşeti ile zevksizliğini yenemeyeceğini anladığı odada...</p>

  <p class="normal">Bu uğursuzluk kırılmış, yıkılmış, darmadağın edilmişti. Ve artık oturup geçmişten bahseden kitaplar okunabilir, sobaya odun atılabilir ve mutluluğa inanılabilirdi.</p>

  <p class="normal">Koridorda muntazam olmayan adımların sesi duyuldu. Yeniden Maslof’un odasında toplanılıyordu. Son zamanlarda akşam karanlığı basınca gelip arayanları çok oluyordu. Öfkeli sesleri Katya’nın odasından duyuluyordu. Saat kaç olursa olsun Maslof misafirlerini mutfağa kadar uğurladıktan sonra Katya’nın kapısına ihtiyatla vuruyordu:</p>

  <p class="normal">— Yattınız mı? Olacak şey değil! Bu kadar erken yatmak ayıp doğrusu... Hem de modern bir kadın olacaksınız!.. Ay, ay, ay...</p>

  <p class="normal">Israr ediyor, kapının tokmağını çeviriyordu. Katya güveniyor, öfkeleniyordu. Maslof ise inatçı, kendinden emindi. Sabaha kadar kapının önünden ayrılmazdı.</p>

  <p class="normal">— Ekaterina Dimitrievna, sadece sobanızın önünde sessiz sessiz oturacağım... Sinirlerim çok zayıf... Bırakın gireyim, arkadaşça...</p>

  <p class="normal">Ses çıkarmamak alıklık olurdu. Sonunda Katya kalkıp kapıyı açıyordu. Maslof sobanın önüne oturuyor, odun atıyor –oysa her biri ağırlığınca altına bedeldi– sonra esrarlı bir gülümsemeyle, evren kadar güçlü olan cinsiyetin çekiciliği üzerine düşüncelerini anlatmaya başlıyordu... Bu çekiciliğe itaat etmek, işte güzel olan şey! Geri kalan her şey iğrenç bir ilkecilikti. Böyle olmakla beraber Katya güzel, tek başına yaşayan, Maslof’un deyimiyle “konuttan bağışık”tı. Bir gün Katya’nın onu yorganının altına alacağına adamakıllı inanmıştı...</p>

  <p class="normal">O gün bıkıncaya kadar Dostoyevski’yi okuyan Katya’nın içi kararmıştı adamakıllı, Maslof’un odasından gelen seslere kulak kabartıyordu. Hiddetli bağrışlar duyuyor, zaman zaman, sanki bütün gücü ile kitaplar döşemeye atılıyormuş gibi bir şeyler düşüyordu. Bu gece de Maslof, teselli bulmak için muhakkak gelecekti...</p>

  <p class="normal">Kapı tıkırdadı. Kilidin deliğinden tatlı ve ince bir ses:</p>

  <p class="normal">— Katya teyze, diye seslendi, odanızda mısınız?</p>

  <p class="normal">Klavdiya, ayaklarında iplerle bağlanmış keçe çizmeleriyle odaya girdi.</p>

  <p class="normal">— Roçin cepheden geldi. Çesnokova’nın evinde. Sizi çağırmak için beni gönderdi.</p>

  <p class="normal">— Soğuk mu dışarısı?</p>

  <p class="normal">— Oo! Hem de nasıl, Katya teyze. Korkunç bir rüzgâr esiyor, kaldırdığı tozlar insanın gözünü kör ediyor. Kar yağsaydı bari! Ama ne gezer... Ne korkunç kış! Sizin odanız sıcak Katya teyze...</p>

  <p class="normal">Katya soğuğa çıkıp, Presniya mahallesine kadar yürümeyi hiç arzu etmiyordu, ama biraz sonra olacak gece görüşmesi bundan daha da yorucuydu. Mantosunu giydi, başına da yün bir atkı doladı. İkisi de, Maslof duymasın diye hiç ses çıkarmadan evden çıktılar. Karanlık bir sokağın köşesinde rüzgâr onları öylesine sert bir şekilde karşıladı ki Katya küçük kızı atkısının uçları ile korumak zorunda kaldı.</p>

  <p class="normal">Tozlar yüzlerine batıyordu. Çatıların tepeleri çatırdıyordu. Sanki Katya ile Klavdiya yeryüzünde kalan son insanlarmış gibi rüzgâr ıslık çalıp uğulduyordu. Sanki her şey ölmüştü, güneş bir daha doğmayacakmış gibi...</p>

  <p class="normal">Pencereleri hafifçe aydınlanmış ahşap küçük evin önüne gelince Katya, nefes alabilmek için sırtını rüzgâra döndü. Birbirine bitişmeyen perdelerin aralığından kalabalık odayı, bacaya giren siyah soba borusunu gördü. Odanın ortasında sobanın ateşi alevler saçıyordu.</p>

  <p class="normal">Koltuklara oturan birçok kişi, yüzlerini ellerine dayamış, kalkık burunlu, kibirli genç bir adamın bir defterden ayakta okuduklarını dinliyorlardı. Sırtında eski, göğsünü gösterecek şekilde açık bir palto, ayaklarında da tıpkı Klavdiya’nınkiler gibi iple bağlanmış keçe çizmeler vardı. Elinin hareketinden gür ve karmakarışık saçlarını kahramanca bir edayla sallayışından genç adamın şiir okuduğunu anladı. Yüreğinden ılık bir şey aktı sanki. Gülümsedi, rüzgâra doğru döndü, atkısı ile Klavdiya’yı koruyarak Arbat’a doğru yoluna devam etti.</p>

  <p class="normal">Çesnokova’larda çok kimse vardı: Cepheye gitmiş işçilerin karıları ile birkaç yaşlı masanın çevresini almış, yeni gelenin anlattığı askeri haberleri dinliyorlardı. Dinleyenler birbirlerinin sözlerini keserek durmadan soru soruyorlardı: Acaba yakında durum düzelip ekmek tayınları artacak mıydı? Yılbaşında Moskova’ya yakacak gönderilecek miydi? Birliklere keçe çizmelerle kaputlar veriliyor muydu?</p>

  <p class="normal">Kocalardan, kardeşlerden haber soruluyordu. Sağ mı idiler, sıhhatleri yerinde miydi? Sanki bu subay cephede savaşan binlerce işçiyi ismen tanıyabilirmiş gibi...</p>

  <p class="normal">Katya odaya giremediği için eşikte durmuştu. Parmaklarının ucunda kalkıp baktı. Yeni gelenin başı sargı bezleri ile sarılıydı. Masaya doğru eğilmiş, bir şeyler yazıyordu.</p>

  <p class="normal">Adam:</p>

  <p class="normal">— Soracak başka sorunuz yok mu, arkadaşlar? diye sordu.</p>

  <p class="normal">Bu sakin, ciddi ses birden kalbine girmiş, paramparça etmişçesine titredi Katya. Hemen döndü gitmek için. Açıklığa kavuşmak istiyordu, hiçbir şeyi unutmuş değildi... Çok sevdiği kişinin sesine benzeyen bu ses, ki onun için ebediyen susmuştu, Katya’nın içinde küllenmiş kederini, boş, yararsız, eski acısını depreştirmişti... Sanki rüyasında çoktandır unuttuğu bir hatırayı görmüşçesine... Küllü bir ateşin aydınlattığı bir ormanda hiç görmediği bir evin önünde ölmüş annesi çıkıvermişti karşısına sanki. Annesi çocukluğunda olduğu gibi evin önüne oturmuş, gülümsüyordu. Elini uzatıp onu rüyadan çekip hayata almak istemektedir, ama dokunamaz ki ona. Annesi susar ve gülümser. Bu bir rüyadır sadece, derin hıçkırıklar göğsünü indirip kaldırır.</p>

  <p class="normal">Katya’nın yüzünün hatları öylesine bozulmuştu ki kapının yanında duran kadınlardan biri:</p>

  <p class="normal">— Kadınlar, bırakın da öğretmen geçsin, dedi, sıkıştırdınız kadıncağızı.</p>

  <p class="normal">Katya’ya yol açtılar. Katya odaya girdi ve başı bantlı adam başını kaldırdı. Katya ağır başlı yüzünü gördü adamın. Sevinç, karanlık gözlerini açıp gülümsemeden önce Katya sendeledi, başı döndü. Odadaki her şey yer değiştirmiş, sesler uzaklaşmış, elinden kovayı düşürdüğü andaki gibi etraf kararmıştı... Gittikçe sararan yüzü, acele acele soluyarak inip kalkan göğsü, dudaklarında suçlu insanların zavallı gülüşü ile çöküverdi olduğu yere...</p>

  <p class="normal">Adam çevresindekileri sağa sola iterek:</p>

  <p class="normal">— Katya! diye bağırdı. Katya!</p>

  <p class="normal">Birçok kol uzanmış. Katya yere düşmeden yakalamışlardı. Vadim Petroviç, dudakları yarı açık, buz gibi, gözleri göz kapaklarının altında kayan bu sevimli, tapınılacak başı avuçlarının arasına aldı.</p>

  <p class="normal">Titreyen dudaklarıyla:</p>

  <p class="normal">— Karım bu benim, arkadaşlar, bu benim karım, diye tekrarlıyordu.</p>

  <p class="ortayaz">***</p>

  <p class="normal">İkisi de yürüyor, rüzgâr arkalarından esiyordu. Vadim Petroviç, Katya’yı zayıf omuzlarından tutarak kendine doğru çekmişti adamakıllı. Katya yol boyunca durmadan ağlıyor, duraklıyor, kocasının yüzünü gözünü öpüyordu. Roçin kendisinin neden öldü zannedildiğini, oysa ki bir yıldan beri Katya’yı her yerde nasıl aradığını anlattı. Ama hikâyesi uzun, karmakarışık, üstelik böyle bir anda faydasızdı.</p>

  <p class="normal">Katya arada bir:</p>

  <p class="normal">— Dur bakayım, diyordu, yolumuzu şaşırdık...</p>

  <p class="normal">Geri dönüyorlar, paslanmış yelkovanların gıcırdadığı, yarısı kopmuş çatıların takırdadığı uğursuz uğultuyla bir ıhlamurun, yarısı yıkık bir çitin üzerinde karanlık dallarını salladığı ıssız ve karanlık sokaklarda dolaşıyorlardı. Bu ıhlamur ağacı belki de, gene böyle bir gece, şeytandan korkan Nikolay Vasiliyeviç Gagol’un paltosu rüzgârda savrula savrula koşarak geçişini hatırlıyordu.</p>

  <p class="normal">Starokoniuşeni sokağına gelince Katya:</p>

  <p class="normal">— İşte evimiz Vadim, hatırladın mı? diye sordu. Ama sen ana kapıdan girerdin. Gene aynı odada kalıyorum...</p>

  <p class="normal">Küçücük avluyu hızlı hızlı geçtiler. Mutfağın kapısı kapalıydı.</p>

  <p class="normal">— Ne aksilik... Kapıyı çalmak gerekecek... Bütün gücünle yüklen...</p>

  <p class="normal">Katya gülmeye başladı, sonra biraz ağladı, Vadim’i öptü ve yeniden gülmeye başladı. Vadim Petroviç iki yumruğu ile kapıya vurdu.</p>

  <p class="normal">Kapının ardından Maslof endişeli sesi:</p>

  <p class="normal">— Kim o? Kim vuruyor kapıya? diye seslendi.</p>

  <p class="normal">— Benim, Katya. Açın.</p>

  <p class="normal">Maslof kapıyı açtı. Teneke kandil ellerinde titriyordu. Katya’nın arkasında duran subayı görünce geriledi, yüzünde derin çizgiler, bakışlarında kinci bir ifade belirdi...</p>

  <p class="normal">Katya:</p>

  <p class="normal">— Teşekkür ederim, dedi.</p>

  <p class="normal">Vadim’in elini bırakmadan odasına koştu. Hâlâ biraz sıcaklığı tükenmemiş odaya girdiler. Katya fısıltıyla:</p>

  <p class="normal">— Kibritin var mı? diye sordu.</p>

  <p class="normal">Vadim Petroviç öylesine heyecanlanmıştı ki karşılık verirken o da mırıldandı:</p>

  <p class="normal">— Evet, var...</p>

  <p class="normal">Katya ışığı yaktı. Küçük bir şişesin içinde ufacık bir fitil. Bütün gece birbirlerini seyredebilmek için yetecek kadar ışıktı bu. Katya atkısını çözerken gözlerini Vadim’den ayırmıyordu. Saçları adamakıllı ağarmıştı Vadim’in, hatta kaşlarında bile beyazlar vardı. Yüzü daha bir erkek olgunluğunun ifadesine bürünmüştü. Katya bu yüzde sakin, ağırbaşlı, yepyeni bir ifade okuyordu.</p>

  <p class="normal">Katya yeniden tutulmuştu adeta: Vadim’de daha genç, daha erkeksi, hayalini Rostof’dan beri sakladığı eski Vadim’den daha güzel bir ifade vardı. Başını saran pansumana baktı, dudakları aralandı ve bir iç çekişi halinde:</p>

  <p class="normal">— Yaralı mısın? dedi.</p>

  <p class="normal">— Bir sıyrık, hafif bir yara... Moskova’ya on beş gün izinle gelmemi sağladı bu yara... Burada olduğunu bilmiyordum... Ama nasıl bulacaktım seni?</p>

  <p class="normal">Katya pırıl pırıl ve aynı zamanda muzip bir ifadeyle güldü, dudaklarının kenarı hafifçe kalktı.</p>

  <p class="normal">— Köyde kıl payı yetişemedim sana... Krasilnikof’un izindeydim...</p>

  <p class="normal">Katya’nın çenesi titredi, gücenik bir ifadeyle başını salladı.</p>

  <p class="normal">— Öldürdüm onu Katya...</p>

  <p class="normal">Katya göz kapaklarını indirdi, başını eğdi.</p>

  <p class="normal">— Sana neden öldüğümü söylediklerini anlatmakla başladım... Aslında gerçekten ölmüştüm...</p>

  <p class="normal">Birden şaşkınlığı artan Katya Vadim’e baktı, iri gözlerine yeniden yaşlar doldu.</p>

  <p class="normal">— Bir gece trende yolculuk yaparken yaşama nedenimi yitirdiğimi anladım. İşin esasında kendimi aldatmıştım. Belliydi ki ya beni ortadan kaldıracaklar, ya da ben kendim hayatıma son verecektim... Katya, affet beni çok acısını çektim bunun, ama sana her şeyi anlatmak istiyorum... Sadece senin hatıran, sana olan aşkım değil, hayır –sevecek hiçbir şeyim yoktu– ama senin hatıran –sen benim için koparılıp atılamayan, unutulamayan, ihanet edilemeyen bir varlıktın– işte sadece bu benim elimi kolumu bağlıyordu. O gece vagonda, eski benliğim batıp gitti bir daha çıkmamacasına... Şimdi ise, tüfeğimin menziline kadar tanıdık yüzler görüyor, mermimi yakıp yıkılmış, kapkara bir ruha gönderdiğimi anlıyorum..</p>

  <p class="normal">Katya kollarını kocasının boynuna dolayıp başını göğsüne dayadı. Vadim’in kalbi hızlı hızlı çarpıyordu. Orada, odanın ortasında öylece durdular. Roçin’in düğmeleri çözülmüş kaputu üzerindeydi. Katya da mantosunu çıkarmamıştı. Katya kocasının kendisi için esas olan şeyden söz ettiğini anlıyordu şimdi... Ne fevkâlade adam! Ne kadar da seviyordu onu!.. Bir an önce belleğindeki yeni adamı, namuslu, ağırbaşlı, tutkulu yeni benliğini Katya sevsin diye temize çıkmak istiyordu... Oysa Vadim Petroviç Rostof’da deliye dönmüş, Katya’yı bırakmıştı, ama Katya kocasının çok acı çekeceğini ve sonunda anlayacağını önceden biliyordu...</p>

  <p class="normal">Katya kocasının göğsüne yaslanmış, kocasının sözlerini, kesik kesik, karmaşık sözlerini içiyordu adeta... Yaşadığı korkunç olayları hiyeroglifle yazarcasına çabucak... Ama konuşmasaydı da Katya anlayacaktı her şeyi...</p>

  <p class="normal">— Katya, bizi bekleyen görev çok büyük... Bu görevi bir gün gelecek bizim yapacağımızı düşünmek aklımızın ucundan bile geçmezdi... Hatırlarsın –çok sözünü etmiştik bunun– tarihin dönemleri, büyük uygarlıkların yıkılışı, düşüncelerin acınacak bir biçimde şekil değiştirmeleri bize ne kadar saçma ve üzücü görünüyordu... Bu, simsiyah zırhlı elbisesinin altında aynı kıllı maymunun göğsüydü görünen... Daima yalan! Ama artık gözlerimizin önündeki perde açıldı... Geçmiş hayatımız tüm yalan ve cinayetti! Rusya, insanı dünyaya getirdi... İnsanlar için insan olma hakkını istedi. Bu bir hayal değil, bir fikirdir. Biz bu fikri süngülerimizin ucunda taşıyoruz. Bu fikir gerçekleşebilecek bir fikirdir... Yarı yıkılmış binlerce yıllık tonozları aydınlatan gözleri kör eden bir ışık... Her şey uyumlu, düzenli... Amaç bulundu... Kızıl askerlerin her biri bunu biliyor... Katya beni biraz anlıyor musun şimdi?.. Bütün benliğimi sana iletmek isterdim... Benim sevincim, aşkım, yıldızım, biricik sevgilim sensin...</p>

  <p class="normal">Birden Katya’yı öylesine kuvvetle sıktı ki kemikleri çatırdadı. Katya kocasının göğsüne biraz daha fazla gömüldü.</p>

  <p class="normal">Birden kapı çalındı. Maslof’un sesi:</p>

  <p class="normal">— Ekaterina Dimitrievna, diye seslendi, bir dakika bakar mısınız...</p>

  <p class="normal">Karşılık veren olmadığını görünce her zaman yaptığı gibi kapının kolunu çevirmeye başladı.</p>

  <p class="normal">— Biliyorsunuz ki şehirde sıkı yönetim ilan edildi. Saat onu geçti, odanızda bir adam var... Sorumlu olduğum için...</p>

  <p class="normal">Katya’nın ellerini omuzlarından çeken Roçin:</p>

  <p class="normal">— Dur, dedi, ben konuşayım.</p>

  <p class="normal">— Vadim, sakin ol sen, ben konuşurum... Rica ederim, bırak beni konuşayım.</p>

  <p class="normal">Katya hemen çıktı odadan ve kapıyı ardından kapadı. Kapının önünde Maslof elinde kandili, sırıtarak ayakta duruyordu.</p>

  <p class="normal">Katya o güne kadar yapmadığı bir şekilde kesin bir ifadeyle:</p>

  <p class="normal">— Odama giremezsiniz, Maslof yoldaş, dedi.</p>

  <p class="normal">Adam isterik bakışlarını Katya’dan ayırmadan ve parmağı ile gel işareti yaparak geriledi, Katya peşinden yürüyerek:</p>

  <p class="normal">— Hayrola? diye sordu. Ne istiyorsunuz? Anlayamıyorum...</p>

  <p class="normal">— Size haber vereyim dedim. Ekaterina Dimitrievna. Benim felâketime o kadar önem vermeyiniz... Böyle bir şey yok zaten... Haber verecekler size mutlaka... Bütün mahallede eğleniliyor ve zafer kutlanılıyor... Ama daha erken, zafer kutlamak ve coşmak için çok erken...</p>

  <p class="normal">Katya gücenik bir ifadeyle:</p>

  <p class="normal">— Ne demek istiyorsunuz, anlamıyorum, dedi. Sözün kısası, kapıma vurmamanızı rica ederim...</p>

  <p class="normal">— Yalan söylüyorsunuz!.. Her şeyi anlıyorsunuz... Haydi canım ordan, ben sizi tanırım! Madem anlamadım diyorsunuz, bir daha anlatayım. Önce benimle, parti kartım elimden alınmamış gibi konuşmaya devam edin... Böylece anlayışlı olduğunuzu ispat edersiniz...</p>

  <p class="normal">Alçak sesle ve hatta gevşek bir şekilde konuşmasına rağmen boğazı gurgur ses çıkarıyordu.</p>

  <p class="normal">— Değişen bir şey yok. Ekaterina Dimitrievna!.. İkincisi, gece ziyaretçiniz derhal evi terk edecek... Bunun üzerinde ısrar edişimin nedenini öğrenmek istersiniz belki? Söyleyeyim nedenini...</p>

  <p class="normal">Elini yağlı ceketinin yan cebine soktu, küçük bir tabanca çıkardı ve elini uzatarak tabancayı Katya’ya gösterdi.</p>

  <p class="normal">— Hem sonra eski ilişkilerimize devam edeceğiz...</p>

  <p class="normal">Katya donup kalmıştı. Hafiften göz kapaklarını açıp kapadı. Roçin kapıyı itti:</p>

  <p class="normal">— Karımdan ne istiyorsunuz?</p>

  <p class="normal">Maslof’un yüzü kulaklarına kadar buruştu, kandili yere bırakmak için yere eğildi. Tabancayı Roçin’e doğru tutuyordu.</p>

  <p class="normal">Roçin:</p>

  <p class="normal">— Bırakın onu elinizden, dedi.</p>

  <p class="normal">Tabancayı Maslof’un elinden alıp kaputunun cebine koydu:</p>

  <p class="normal">— Yarın sabah tabancayı mahallenin Çeka’sına teslim edeceğim. Gidip ordan alabilirsiniz. Kapımıza bir defa daha yaklaşırsanız belinizi kırarım.</p>

  <p class="normal">Odalarına girdiler. Katya hiçbir şey söylemeden parmaklarını büküyordu. Roçin Katya’nın mantosunu çıkardı.</p>

  <p class="normal">— Anlıyorum her şeyi Katya. Bir daha buraya gelmeye cesaret edemez. Cephede sözü edilen Maslof bu Maslof olacak herhalde. Orduyu bozmak isteyenlerden biri...</p>

  <p class="normal">Roçin kaputunu çıkardı, bitkin bir halde bir koltuğa oturmuş olan Katya’nın yanına diz çöktü, başını Katya’nın dizlerine dayadı. Katya’nın elleri kocasının saçlarının, yanaklarının, boynunun üzerinde dolaştı.</p>

  <p class="normal">İkisi de bir anda Maslof ile aralarında geçen saçma olayı unutmuştu. İkisi de konuşmuyordu. Güçlü, yepyeni bir heyecan, taptaze bir gün olarak benliklerinde yükseliyordu: Roçin’de Katya’yı arzu etmenin sevinci; Katya da ise kocasının sevincini hissetme sevinci...</p>

  <p class="normal">— Bir milyon defa daha kuvvetli, Katya.</p>

  <p class="normal">— Benimki de öyle... Yok, hayır... Benimki hep öyleydi, Vadim...</p>

  <p class="normal">— Üşüyor musun?</p>

  <p class="normal">— Hayır, hayır... Sadece seni çok seviyorum...</p>

  <p class="normal">Roçin karısının yanına, eski, çok geniş koltuğun üzerine oturdu. Katya’nın gözlerini, dudaklarını, dudaklarının kenarlarını öpüyordu. Göğüslerini de öptü. Katya birden sol göğsünde bir ben olduğunu ve bu benin Vadim’in çok hoşuna gittiğini hatırladı. Beni öpebilmesi için bluzunun düğmelerini çözdü.</p>

  <p class="normal">Soba sönmüştü. Odanın içi soğumaya başlamıştı. Roçin muntazam dişlerini gösteren bir gülüşle Katya’ya bakarak sobanın önüne diz çöktü, kararan ateşin üzerine üfledi, odun parçalarını attı; bu odunlar akaju bir koltuğun ayakları ile arkalığıydı.</p>

  <p class="normal">Oda ısındı. Soyunan Katya kızardı. Vadim mutlu mutlu güldü. Karısının yüzünü ellerinin içine alarak ateşli bir şekilde öptü.</p>

  <p class="normal">Rüzgâr bütün gece demir çatıyı sarsarak ocağın içinde uğuldadı durdu. Katya birçok defalar kandilin fitilini düzeltmek için kalktı. Bakışlarını uyuyan Vadim’in yüzünden ayırmıyordu. Mutluluktan içi içine sığmıyordu. Kocasının da mutlu olduğunu biliyordu. Mutlu olmasaydı yüzü bu derece sakin olamazdı.</p>

  <p class="ortayaz">***</p>

  <p class="normal">Mutfağa dalan Daşa:</p>

  <p class="normal">— Katya! diye bağırdı. Katya!</p>

  <p class="normal">Buz tutmuş keçe çizmelerini yere vurarak:</p>

  <p class="normal">— Katya, sevgili ablacığım! diye bağırıyordu.</p>

  <p class="normal">Katya’nın üzerine atıldı, kucakladı, her taraflarını öpmeye başladı. Sonra uzaklaştı biraz ablasından, sevinçten çılgına dönen bakışlarla baktı, sonra yeniden kucakladı, saçlarını okşadı.</p>

  <p class="normal">Daşa kar, koyun postu, köylü ekmeği kokuyordu. Sırtında kısa gocuğu, başında köylü kadınların taktığı yün atkı, sırtında çıkını vardı.</p>

  <p class="normal">— Katya, canım, sevgili ablacığım... Nasıl hissettim yokluğunu bir bilsen, hep sana kavuşmak için hayal kurdum... Düşün bir kere, İyaroslavski garından buraya kadar yaya geldik. Moskova’yı gören de büyük bir köy sanır: Her taraf sessiz, sokakların karları üzerinde çiğnenerek açılan keçi yolları, kuzgunlar... Çok da uzak; dizlerimde derman kalmamıştı... Zavallı Kuzma Kuzmiç de iki pud onu taşımaya çalışıyordu!.. Starokoniuşeni’ye vardık... İmkânı yok evi bulamayacağım! Sokağı bir başından öteki başına tam üç defa geçtik... Kuzma Kuzmiç, “Sokağı şaşırdınız”, dedi. Hırsımdan deliye döndüm. Evimi unutmuştum, olacak şey mi!.. Sonra birden... Bil bakalım, nasıl oldu! Neyse bir adam, bir subay köşeyi döndü... “Affedersiniz yoldaş...” dedim. Adamın gözleri iri iri açılmış bana bakmaz mı... Benim de ağzım bir karış açık kaldı, karların üzerine çöküvermişim... Vadim’miş gördüğüm adam! Kendi kendime: Herhalde aklımı oynattım, dedim. Moskova’da artık ölüler gezmeye başlamış... Vadim katıla katıla gülmeye başladı. Sonra kucakladı beni... bense yerimden kalkamıyordum... Katya, güzelim, benim akıllı ablacığım... Birbirimize on gece hiç durmadan anlatacak kadar havadisimiz olduğunu biliyor musun?.. Hatırladım odanı... Karyolayı da, Sirin ile Alkonost’u da hatırladım... Vadim bana İvan’dan havadisler verdi. Birkaç gün sonra bir sağlık treni İvan’ın birliğine ulaşacakmış. Ben de hemşire olarak gideceğim. Anisya ile Kuzma Kuzmiç de benimle gelecekler. Kuzma Kuzmiç’i burada bırakamayız, densizlik yapabilir. Katya! Evvelâ açız... Çay kaynat... Sonra yüzümüzü gözümüzü yıkamak istiyoruz... İyaroslavl’dan beri bir marşandiz vagonunda bir hafta yolculuk yaptık... Elbiseleri çıkarıp iyice muayene etmek gerek. Şimdilik odana giremeyiz. Her şeyi mutfakta yapalım... Gel, sana arkadaşlarımı tanıtayım... Ah, bir bilsen ne iyi insanlar, Katya! Hayatımı, her şeyimi onlara borçluyum... Ocağı biz yakıp suyu kaynatırız... Saçlarında ak yok mu Katya? Olacak şey mi bu? Aman Allahım, benden on yaş daha genç görünüyorsun... Eminim ki yakında, çok yakında gene bir araya geleceğiz...</p>

  <p class="ortayaz">***</p>

  <p class="normal">O kış Moskova’da yiyecek karneleriyle yulaf dağıtılıyordu. Cumhuriyetin başkenti böylesi güç bir dönem yaşamamıştı. Kızıl orduların taarruzu hayati ne kadar güç varsa hepsini silip süpürmüştü. Beyazlardan ele geçirilen kömür ve buğday yedekleri kısa zamanda tükenmişti. Kazaklarla gönüllülerin geçtikleri verimli taşra bölgeleri yakıp yıkılmıştı. İşçi levazım müfrezeleri çok az miktarda buğday artığından başka bir şey bulamıyorlardı..</p>

  <p class="normal">Buz Harekâtının yıl dönümünde gönüllüler ordusu, Kuban’ın geçilmez bataklıklarına ağırlıklarını, toplarını, hayvan leşlerini bol miktarda bırakarak Novorosisk’e doğru kaçtı. Her şey bitmişti. Saçları daha bir ağarmış, kamburu çıkmış Denikin bir Fransız torpidosuna binip, hatıralarını yazmak için göç edip gitmişti.</p>

  <p class="normal">Gönüllü alaylarının sefil kalıntıları Kırım’a gidiyorlardı. Don ve Kuban Kazakları sonunda zalimcesine aldatıldıklarını anladılar. Voronej’den Novorosisk’e kadar yayılan isimsiz mezarları inatlarının bedeli oldu.</p>

  <p class="ortayaz">***</p>

  <p class="normal">Moskova’da kış hâlâ sürüp gidiyordu. Mart ayının yağışları şehri kardan bir yorganın altına almıştı. “Arı”lar bütün kazık duvarları, bütün gereksiz mobilyayı yalayıp yutmuşlardı. Fabrikalarla atölyeler çalışmıyordu. Devlet dairelerinde, paltolarını çıkarmayan memurlar, elleriyle kalem tutabilmek için donmuş parmaklarını hohluyorlardı. Hokkalardaki mürekkepler donmuştu. Havalar ısınıncaya kadar o halde kalacaklardı.</p>

  <p class="normal">Şehirde oturanlar, çantaları sırtlarında, ağır adımlarla yürüyorlardı. Çok azı, kar yığınlarının üzerine oturup, ya da bir kapının altına sığınıp rüzgârdan korunarak dinlenmeden evinden işine gidebilirdi. Korkunç, dayanılmaz bir açlık hüküm sürüyordu. Herkes rüyasında küçük haşlanmış domuzu, maydanozla süslenmiş olarak bir tabak içinde görüyordu; uyurken yağlı jambonlarla haşlanmış yumurtaları çiğniyorlardı boşlukta. Ama herkes durmadan çalışıyordu; karşı devrimin bunaltıcı, kanlı, inatlı kini kırılmıştı.</p>

  <p class="normal">Hayat gittikçe yükselen bir hattı takip ediyordu. Bir aylık yokluk ve acıdan sonra mevsimin buğdayları biçilecek Kızıl Ordu’nun terhis edilecek erleri barış işlerine döneceklerdi. Yıkılan her şeyi yeniden yapacaklar ve yeni hayatı kuracaklardı. Bu hayat, çekilen azapları, yüzyıllardır biriken sızlanıp yakınmaları unutturacaktı.</p>

  <p class="normal">Daşa’nın arzusu gerçekleşmişti. Hepsi yeniden bir araya gelmişlerdi. Kısa bir süre için izin alan İvan İliç ile Vadim Petroviç, kapalı havanın insana keder verdiği bir Mart sabahı Daşa’nın sağlık treni ile Moskova’ya geldiler. Şehrin üzerinde rutubet buharları uçuşuyor, kar çatılardan süzülüyor, uzun ve iri buzlar kaldırımlara düşüyordu. Şehrin ağır havası kokulu ve can sıkıcıydı.</p>

  <p class="normal">Katya onları karşılamak için gara gitmişti. Vagonun sahanlığından Katya’yı ilk Vadim Petroviç gördü. Tren yürürken perona atladı. Katya gülüyor, gözleri sevinçten parıldıyordu. Peron saçaklarını tutan sütunlara takılıp kalan lokomotif dumanlarının arasından kocasına doğru koşuyordu. Vadim Petroviç karısını Aralık ayında gördüğünden daha sevimli, daha güzel buldu. Bütün aşk hayatları bu kısa buluşmalardan ibaretti.</p>

  <p class="normal">Hemen perondan uzaklaşıp, saatin altında durdular. Ama kıskanç olan Daşa, Telegin’i peşinde sürükleyerek yanlarına koştu. Her ne pahasına olursa olsun ablasının İvan İliç’e açıkça hayran olmasını istiyordu.</p>

  <p class="normal">— Katya, baksana ona... Ne kadar değiştiğini fark etmedin mi? Petersburg’da iken çehresinde daha olgunlaşmamış bir ifade vardı... Gözleri de değişti üstelik.. Bağışla beni İvan, ama Samara’ya yolculuk yaptığımız zaman, gemide, açık mavi, biraz saf gözlerin vardı. Bu da beni şaşırtıyordu. Şimdi ise gözlerin çeliği hatırlatıyor...</p>

  <p class="normal">İvan İliç Katya’nın önünde duruyordu. Son derece heyecanlanmış, soluyup duruyordu. Katya da onu çok yakışıklı buldu: Güçlü, sakin...</p>

  <p class="normal">— İşte Katya, onu sana olduğu gibi gösterecek olan yüz çizgisi... Seferleri sırasında, öyle bildiğin seferlerden değil tabii. Mamontof’u kovalarken bile ekmek torbasında, bil bakalım ne taşıyordu? Porselenden yapılmış bir kedi ile bir köpek, nah şu kadar küçük... Neden taşıyordu bunları biliyor musun? Bu bibloları çok seviyordum da ondan! Çaritsin’de ikinci evlenmemizde onları bana hediye etti...</p>

  <p class="normal">Kuzma Kuzmiç Katya’ya doğru koştu. Bir an için vagondan inmişti. Katya’nın iki eline yapışıp salladı. Traş edilmiş, kırmızı yüzü sevinç ve bağlılıktan parlıyordu. Beyaz önlüğünün içinde öylesine ışıldayan bir yüzü vardı ki perondan geçen zayıf insanlar onu düşmanca bakışlarla süzüyorlardı...</p>

  <p class="normal">— Kısa sürelerle size olduğu kadar Ekaterina Dimitrievna, Daria Dimitrievna’ya da sevgiyle bağlandım... Rus kadınlarının dünyanın en iyi kadınları olduklarını her zaman söylemişimdir... Onlar duygularında dürüst, fedakâr, aşkı seven kadınlardır, ama gerektiğinde de yiğittirler... Her zaman emrinizdeyim Ekaterina Dimitrievna... Boş bir zaman bulunca akşam yemeğinde size uğrayacağım. Size birkaç Rostof adağı getireceğim... Bizim orada şimdi ilkbahar... Gene de kuzey bana daha iyi geliyor... Affedersiniz...</p>

  <p class="normal">Anisya da beyaz önlüğüyle sokuldu. İri gözlü tatlı yüzünde bir hayal kırıklığı ifadesi okunuyordu. Bu kez o da Moskova’da kalmayı kurmuştu, ama başhekim –Sovyetlerin davranışı böyle miydi yoksa?– konuşturmamıştı bile: “Tiyatro okulunun sırasıydı şimdi! Büyük muharebeler yeniden başlayacak, akın akın yaralı gelecek... Hayır, bırakamam sizi!”</p>

  <p class="normal">Anisya Daşa’ya; başlığının ucuyla küçücük burnunu kaşıyarak:</p>

  <p class="normal">— Ne yapalım, dedi, gelecek sonbahara kadar beklerim. Yıllar geçiyor, geçen yılları telâfi edemem ki, işte bu canımı sıkıyor... Latugin Moskova’da, geldi beni gördü. Ne mert insan!.. Kongreye delege olarak seçmişler. Daha bir ciddi, hatta daha bir gururlu olmuş. Söylendiğine göre trenimizi beklemek için üç gündür gara geliyormuş... Başhekimle görüşmeye gitti. Benim için yirmi dört saat izin almak istiyor... Daria Dimitrievna, Agripin’den aldığı haberleri anlattı. Agripin Saratof’daymış, bir çocuk doğurmuş, kız mı oğlan mı bilmiyor. Uzun süre hasta yatmış... Çocuğu ile alaya dönmüş... Onun yaradılışında olanlar için hayat zordur. O da hayatında bir kere sevenlerden...</p>

  <p class="normal">Gardan Starokoniuşeni’ye gitmek için bütün Moskova’yı yaya yürüdüler. Katya, Daşa ile Telegin için, iki ay önce gitmiş olan Maslof’un odasını hazırlamıştı. Maslof önce kitaplarını götürmüş, sonra da kendisi ortadan kaybolmuştu.</p>

  <p class="normal">Katya’nın nedeniyle yavaş yürüyorlardı. Vadim Petroviç karısını, Moskova’nın üzerinde yavaş yavaş tüten ilkbahar sisinin arasında kollarında taşımak istemişti. Telegin’le Daşa onları rahatsız etmemek için biraz geride kaldılar.</p>

  <p class="normal">Daşa:</p>

  <p class="normal">— Korkuyorum, diyordu. Moskova ile okul Katya’yı tüketecekler. Hemen hiçbir şey yemiyor. Sen de görüyorsun, üç aydan beri iğne ipliğe döndü. Onu da yanımıza, trene alalım... Biraz fazla beslerim onu... Burada hava cıvayla yaşıyor. Neye yarar ki?</p>

  <p class="normal">Telegin ciddi bir ifadeyle:</p>

  <p class="normal">— Evet, haklısın, dedi. Vadim de Katya olmadan bir mum gibi erir.</p>

  <p class="normal">Biraz sonra Latugin ile Anisya da onlara yetişti. Anisya’nın üzerinde artık hemşire gömleği yoktu. Yanakları pembeleşmişti.</p>

  <p class="normal">Latugin ağır ve ciddi bir ifadeyle dostlarının elini sıktı. Kaputunun cebinden Büyük Tiyatro için beşinci balkona dört davetiye çıkardı.</p>

  <p class="normal">Davetiyeleri dağıtırken:</p>

  <p class="normal">— Evet, dedi, sizin buradan, Moskova’dan daha kolaymış cephede çarpışmak. Bu meretleri ele geçirmek için gerçek bir muharebe yaptım... Bereket versin komutan, “Avrora” kruvazörünün bahriyelerinden eski bir arkadaşımdı... Sakın geç kalmayın. Bugünkü temsil çok önemli. Biz gidelim artık Anisya, ne dersin?</p>

  <p class="ortayaz">***</p>

  <p class="normal">Seyircilerin nefesi ile buğulanan beş balkonlu Büyük Tiyatro’yu, içinde teller ancak kızarmış olan yüz kadar ampul hafifçe aydınlatıyordu. Tiyatronun içi bir mahzen kadar soğuktu. Kulislere uzanan kademeli bez paravanaları ile muazzam sahnede, soluk ramp ışıklarının yanına konmuş olan masaya büro üyeleri oturmuşlardı. Hepsinin başı sahnenin dibine doğru dönmüştü. Sahnenin dibinde, renkli küçük ve büyük daireler çizilmiş bir Avrupa Rusya’sının haritası asılmıştı.</p>

  <p class="normal">Haritanın önünde açık başlı, kürk paltolu bir adam duruyordu. Geniş alnını meydana çıkaracak şekilde geriye atılmış saçlarının gölgesi haritanın üzerine düşüyordu. Arada sırada iri kaşlarını oynatarak elinde tuttuğu bilardo sopasıyla harita üzerindeki dairelerden birini gösteriyordu. Hemen arkasından gösterdiği daire öylesine kuvvetli bir ışıkla parlıyordu ki balkonların soluklaşmış yıldızları parıldıyor, gözleri dört açılmış, dikkatli, ileri uzanmış zayıf yüzleri daha iyi gösteriyordu.</p>

  <p class="normal">Tiyatronun sessizliği içinde adamın sesi akisler yaparak çınlıyordu.</p>

  <p class="normal">— Sadece Avrupa Rusyasında trilyonlarca ağırlığında maden kömürlerimiz var. Bu kömür yatakları bize yüzyıllarca yetecektir. Kömür mükemmel bir yakıttır. Bir dönüm maden kömürü havzası, bir dönüm orman havzasından yirmi beş defa fazla enerji verir. Maden kömürü, önümüzde bir sorun olarak duran devrimin kurulmasını çözecektir. Çünkü devrim sadece muharebe alanlarında galip gelmiştir. Savaş bir fırtına gibi üzerimize çöktü, fikirlerimizi uygulamaya zaman bırakmadı. Şu anda aramızda bulunan ve raporumun esinleyicisi olan Vladilir İliç Lenin yaratıcı devrimin genel yolunu çizdi. Komünizm demek Sovyet iktidarı artı elektrikleşme demektir...</p>

  <p class="normal">Başını öne doğru uzatıp eğilen Katya:</p>

  <p class="normal">— ... Lenin nerede? diye fısıldadı.</p>

  <p class="normal">Katya’nın zayıf elini avcunun içinden bırakmayan Roçin de fısıltıyla karşılık verdi.</p>

  <p class="normal">— Siyah pardesülü olanı. Gördün mü? Bir şeyler karalıyor, başını kaldırdı... O işte... Masanın öteki ucuna bir pusula attı... Masanın öteki ucunda, siyah bıyıklı, zayıf biri var. O da Stalin. Denikin’i yenen o...</p>

  <p class="normal">Raportör konuşmasına devam ediyordu:</p>

  <p class="normal">— Maden kömürlerinin sessiz sessiz toprağın altında yattığı yerlerde, suların şelaleler halinde döküldüğü bölgelerde, toplumsal çalışmanın gerçek yön vericileri olan elektrik santralları kuracağız. Rusya emek sömürücülerin boyunduruğundan ebediyen kurtuldu. Rusya’yı artık elektrik ocağının sönmeyen ışığı ile aydınlatmak zorundayız. Eskiden bir uğursuzluk olan çalışma bundan sonra bir mutluluk olacak.</p>

  <p class="normal">Sopasını kaldırarak haritanın üzerinde gelecekte kurulacak elektrik santrallerinin yerlerini gösteriyor, yeni uygarlıkların kurulacağı bölgeleri dairelerle çeviriyordu.</p>

  <p class="normal">Yıldızları andıran küçük yuvarlaklar, muazzam sahnenin yarı karanlığında gözleri kamaştırarak parıldıyordu. Haritayı böylesine bir iki saniye aydınlatmak için Moskova santralinin bütün enerjisini seferber etmek gerekmişti. Kremlin sarayında, halk komiserlerinin çalışma odalarında bile, on altı mumluk tek bir ampul bırakılmış, öteki bütün ampuller sökülmüştü.</p>

  <p class="normal">Mermilerden delik deşik olmuş ceketleri ile paltolarının cebinde, o günün istihkakı olan ekmek yerine verilen bir avuç yulaf bulunan dinleyiciler, yaratıcı yola yönelmiş olan devrimin gerçekleşebilecek hayallerini dinlemek için nefeslerini kesmiş dinliyorlardı.</p>

  <p class="normal">Telegin alçak sesle Daşa’ya:</p>

  <p class="normal">— Ciddi bir rapor bu. Bu mühendisi tanırım. Adı Krjiyanovski. Savaş bitince ben de fabrikaya döneceğim. Ben de fabrikaya döneceğim. Benim de fikirlerim var... Ah, Daşa. Bir bilsen o kadar çok çalışmak istiyorum ki... Temel madde olan bu elektrik bize verilecek olsa, yapacağımız şeyler akla durgunluk verir. Ondan sonra nasıl zengin oluruz bir gör! Öylesine zenginliklerimiz var ki sadece meyvalarını toplamak yeter ve o zaman Amerika çöker! Biz daha zenginiz... Seninle Urallara gideceğiz...</p>

  <p class="normal">Daşa:</p>

  <p class="normal">— Geniş pencereli, kütüklerden yapılmış duvarlarından reçine sızan, küçük ahşap bir evde yaşayacağız... Kışın sabahları, şöminede kocaman bir ateş yanacak...</p>

  <p class="normal">Roçin Katya’nın kulağına fısıldadı:</p>

  <p class="normal">— Gösterdiğimiz gayretin, döktüğümüz kanın, sessizce katlandığımız azapların nereye ulaştığını görüyor musun?.. Dünyayı biz kuracağız, iyilik için... Burada gördüğün herkes, bütün salon bu nedenle hayatlarını vermeye hazır... Uydurduğum hiçbir şey yok. Onlar sana yaralarının izleri ile mermilerin deldikleri yerdeki morlukları gösterebilirler. İşte bu benim vatanım. İşte Rusya bu...</p>

  <p class="normal">Elindeki bilardo sopasına, bir kazığa dayanır gibi dayanan haritanın önündeki adam:</p>

  <p class="normal">— Ok yaydan çıktı artık! dedi. Kendi hakkımız ve insanın insanı köle gibi kullanmasını temelli ortadan kaldırmak için dünya hukuku adına barikatların üzerinde mücadele edeceğiz.</p>

  <p class="sagnormal">22 Haziran 1941</p>

  <p class="sagnormal">&nbsp;</p>

  <p class="ortayazi">SON</p>

  <div class="calibre1" id="calibre_pb_24"></div>
</body>
</html>
