<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_4"><br class="calibre2" />
  IV</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Piotr Nikolayeviç Melşin’in alayı, tümenle birlikte, Don Ordusunun iyi gereçlendirilmiş muntazam ikinci kolunun öncü birlikleriyle gece gündüz muharebe ederek Don ırmağının sol sahilinde geri çekiliyordu. Melşin’in askerleri sıcak yemek, uyku ve dinlenme nedir bilmeden gece yürüyüşleri ve muharebelerle adamakıllı zayıf düşmüşlerdi. Krasnof’un Kazakları, bu steplerde her sel çukurunu, her su kuyusunu gayet iyi biliyorlardı ve düşmanı arazinin taaruza en uygun kısımlarına sıkıştırıyorlardı. Şafak sökerken avcı birlikleri ilgiyi üzerlerine çekmek için ateş ederlerken, sel çukurlarından, küçük vadilerden geçen atlı sotnia’lar<sup class="calibre3"><a href="../Text/1_split_028.html#footnote-100-5" id="footnote-100-5-backlink">[*]</a></sup> düşmanın yanlarına sarkıyor ve birden ıslık çalıp uğultular çıkararak çılgınca taarruz ediyorlardı.</p>

  <p class="normal">Melşin askerlerine:</p>

  <p class="normal">— Gözüpek olun arkadaşlar! diyordu. İşin can noktası burada! Birlik olursak güçlü oluruz. Bu vahşi hayvanlar korkutmasın sizi. Niçin savaştığımızı biliyoruz. Ölümden korkmuyoruz. Oysa Kazak cesurdur cesur olmasına, ama aç gözlüdür. O elde edeceği ganimete bakar. Hayatını feda etmek istemez kolay kolay ve atına her şeyden çok önem verir.</p>

  <p class="normal">İvan Gora’nın bölüğü, her arabasına yaralıların yüklendiği ağırlık kollarını koruyarak arkadan geliyordu. Yaralıları bırakacak bir yer yoktu, böyle bir yer olsa da zaten imkânsızdı bırakmak. Köylerdeki Kazaklar hiç kimseleri tutsak etmiyorlardı. Muharebeden sağ çıkan ve şapkasında kızıl yıldız bulunan herkesi çırılçıplak soyuyor, sonra da kılıçtan geçiriyorlardı. Süvariler atlarının üzerinden, inmeden piyadeler de yerde kılıç sallıyorlardı... Gözleri doyuncaya kadar kılıç salladıktan sona kılıçlarının kanını atların yelelerinde temizliyor ve paramparça ettikleri cesetleri seyretmek için arkalarına bakarak uzaklaşıyorlardı.</p>

  <p class="normal">Hiçbir devirde Don bölgesindeki zengin Veşenkaya, Kurmoyarskaya, Esaulovskaya, Potemkinskaya, Nijne-Çirskaya ve Ust-Medvedinskaya köylerini saran kin kadar hiçbir kin korkunç olmamıştır... Novoçerkask kışkırtıcıları bu köyleri ziyaret ediyor; öteki köylere ise ataman Krasnof bizzat gidiyordu. Çan sesleriyle “Don Selâmet Derneği” toplanıyor, eski adete uyarak, şapka çıkarıp selamlanıyor, Kazaklar kılıçlarını bileyip ayaklarını üzengilerine koymaya davet ediliyorlardı.</p>

  <p class="normal">— Vakti saati geldi, kalk artık, ey özgür Don!.. Çaritsin üzerine, korkunç bir Kazak bulutu olup yürüyecek, komünistlerin lanet yuvalarını yok edip Don bölgesini kızıl mikroplardan temizleyeceğiz... Don’un bolluk ve neşe içinde yaşamasını istemiyorlar! Sürülerimizi alıp götürmek, topraklarımızı Tula ve Orel’den gelen mujiklere vermek, karılarımızın koynuna girmek istiyorlar. Sizlere gelince, Don topraklarının tuzu, köylerin gözüpek şövalyeleri, sizleri de ömrünüzün sonuna kadar maden ocaklarında çalışmaya göndermek istiyorlar. Allahın tapınaklarını bozmalarına müsaade etmeyin, vatanımızın mihrabını kurtarın. Gerekirse hayatınızı feda edin ki Büyük Don Ordusunun atamanı üç gün üç gece zarfında Çaritsin’i size teslim etsin...</p>

  <p class="ortayaz">***</p>

  <p class="normal">Uykusuzluktan yüzü esmerleşen, uzun boylu ve biraz kamburca olan bölük komutanı İvan Gora, stebin sınırında beliren Kazak süvarilerine alışmıştı; artık nasıl hareket edeceklerini biliyordu. Askerleri zorunluk olmadan toprağa yapışıp kalmıyorlardı. Bölük komutanı geri dönmeden yollarına devam etmelerini emrediyordu.</p>

  <p class="normal">Ağırlık kollarının arabaları, önden poyra poyraya sıkışık bir düzende gidiyorlardı. Arabaların arkasından da muharipler ağır ağır yürüyorlardı: Gözleri yerdeydi hepsinin. Elbiseleri yırtık pırtık, yorgunluktan bitkindiler.</p>

  <p class="normal">İvan Gora sarhoş bir insan gibi yürüyüş kolunun en arkasından sallana sallana geliyordu. Altı ay önce güçlü kuvvetli bir adamdı. Ama başından aldığı yara canını çok acıtıyordu. Yazın, azık ve gereç tahmini için yapılan seferde, ambarın birinde baltayla öldürmek istemişlerdi İvan’ı, Likaya önlerindeki muharebede aldığı bere de hissettiriyordu kendini. Şöyle bir silkiniyor kendine gelmek için, sonra her tarafı gene uyuşuveriyordu. Buğulu gözlerinin önünde tatlı bir hatıra canlanıyordu: Bir yaz gününün alacakaranlığında kapılarının önünde serinleyen insanları düşünüyordu; başlarının üzerinde bir yarasa uçuşuyordu... Ya da yeşil otlar, pamuk bir yastık canlanıyordu gözlerinin önünde, Agripin başını yastığa dayamış katılısıya gülüyor... İvan Gora bu hayalleri kafasından uzaklaştırmaya çalışıyor, duraklayıp tüfeğini düzeltiyor, ağırlaşmış göz kapaklarını açıyor, yürüyen erlere, terk edilmiş halleriyle arabalara yüklenmiş yaralılara, içine sıkıntı veren, sıcak, uçsuz bucaksız stebe bakıyordu: Dolaşın isterseniz her tarafını, en ufak bir çalıya, en ufak bir telgraf direğine rastlayamazsınız. Uzanıp giden, dalgalanan, esmer, donuk, renksiz step... İvan Gora sendeliyor, burnunu havaya kaldırıyor... Ah! Bir dakikacık için de olsa bir arabanın kenarına tutunup arabayı izleyerek bir kestirse!</p>

  <p class="normal">Dur gene başlıyor! Süvarilerin minik siluetleri ufkun sınırında beliriyor ve sonra silahlar patlayıp mermiler zararsız bir şekilde ıslık çalmaya başlıyor.</p>

  <p class="normal">— Cesaret arkadaşlar, dikkatli olun! Hey oradakiler, ağırlık kolundakiler, uyumayın!..</p>

  <p class="normal">Karısı Agripin kolundan yaralandığı için arabalardan birinde yatıyordu. Daşa ile Kuzma Kuzmiç arabayı izliyorlardı.</p>

  <p class="normal">Sürüp giden uğultular karanlıkta yankılanıyordu. Ağırlık kolu durdu. Daşa, hemen başını ellerinin arasına alıp arabanın kenarına dayandı. İçini saran uyuşukluk arasında İvan Gora’nın yaklaştığını duydu. İvan Gora arabanın içine yatmış olan Agripin’le alçak sesle konuşuyordu.</p>

  <p class="normal">— Ah! Bir sigara içebilseydim. Ayakta duracak halim kalmadı.</p>

  <p class="normal">— Neden durduk?</p>

  <p class="normal">— Saat beşe kadar mola verdik.</p>

  <p class="normal">— Kim dedi sana bunu?</p>

  <p class="normal">— Bir emir eri geçti.</p>

  <p class="normal">— Koy buraya başını İvan’cığım, uyu biraz.</p>

  <p class="normal">— Yok olmaz! Uykusuzluktan bitkin erler hemen oldukları yerde kıvrıldılar... Peki sen neden uyumuyorsun Agripin, kolun ağrıyor mu?</p>

  <p class="normal">— Evet.</p>

  <p class="normal">Araba hafifçe gıcırdadı. İvan Agripin’i kendine doğru çekti. Bitkin bir at gibi derin derin içini çekti.</p>

  <p class="normal">— Emir eri beyazların bütün kuvvetleriyle geldiklerini söyledi. Kalaç ve Nijne-Çirskaya hizasında Don ırmağını geçmişler. Papazlar bayraklarıyla alayları takip ediyorlarmış. Hatta votka fıçılarını da getiriyorlarmış. Kazaklar körkütük sarhoş olduktan sonra gerçek birer kasap oluyorlarmış...</p>

  <p class="normal">— Biraz ekmek ye İvan’cığım...</p>

  <p class="normal">İvan Gora yavaş yavaş ekmeği çiğnemeye başladı. Lokmaları güçlükle yutarak, belli belirsiz bir sesle:</p>

  <p class="normal">— Hepimiz Don yakınındayız, dedi. Buralarda bir araba vapuru olacaktı; Kazaklar öteki sahile götürmüşlerdi. Herhalde bu yüzden durmuş olacağız.</p>

  <p class="normal">Araba yeniden sarsıldı. İvan Gora arabadan ayrılıp ağır adımlarla yürüdü. Her şey sakindi: Hayvanlardan da insanlardan da çıt çıkmıyordu. Daşa yüzünü, koluna, dirseklerinin içine dayamış, kımıldamıyordu. Sevdiği insanın bir dakikalık sert okşayışına her şeyi verebilirdi. Kıskançmış, başkalarının mutluluğunu çekememişti! Neden eski günlerini düşünüyordu? Ne bekliyordu o günlerden? Candan bağlandığı adam, savgilisi yanındaydı o zaman, ama Daşa onu fark edememiş, tüm elinden kaçırmıştı. Seslen şimdi bakalım, bağır: İvan, İvan’cığım, nonoşum...</p>

  <p class="normal">... Kuzma Kuzmiç uyandırdı Daşa’yı. Arabanın üzerine yatmış, uyuyordu. Uzaktan silah sesleri geliyordu. Gökte sabah yeşilliği aydınlanmaya başlamıştı. Hava çok soğuktu. Daşa’nın dişleri birbirine çarpıyor, parmaklarının ucunu hohluyordu.</p>

  <p class="normal">— Daria Dimitrievna, çabuk, çantanı al! Gelin, yaralılar var...</p>

  <p class="normal">Sabah sessizliğinde patlayan silahların sesi, aşağıda ırmağın üzerinde yankılanıyordu. Daşa zorlukla kalktı. Buz gibi araba üzerinde kısa süreli uyku her tarafını uyuşturmuştu. Kuzma Kuzmiç hemşire başlığını Daşa’nın başına bağladı, koştu, sonra tekrar döndü:</p>

  <p class="normal">— Haydi şekerim, biraz daha çabuk ol... Bizimkiler orada, hemen yakında... Duyuyor musun? İnleyen biri var. Yanıldım mı yoksa?</p>

  <p class="normal">Koşuyor, duraklıyor, boynunu uzatıyor, etrafı görmeye çalışıyordu. Daşa, Kuzma Kuzmiç’in telaşına dikkat etmiyordu. Kuzma Kuzmiç’in korktuğunu görmek tiksinti veriyordu içine... Oysa ne ıslık çalan mermi vardı, ne bir şey: Hepsini hayalinde uyduruyordu. Yaralıların inlemesi de, mermi ıslıkları da hayalinin uydurmasıydı.</p>

  <p class="normal">Şafak söküyordu. İlerde, sanki ırmak taşmış gibi beyaz bir çarşaf yayılıyordu. Alçak, koyu bir sonbahar sisi Don ırmağı ile sahildeki çıplak söğütleri örtüyordu. İvan Gora, kemerine kadar yükselen süt beyaz sis yığınının içinde ayakta duruyordu. Daha ilerde, uzun tüylü boneli bir er, sonra bir başkası, bir üçüncüsü ve ötekiler yarı bellerine kadar sise gömülmüş görünüyorlardı. Sisin ulaşamadığı Don’un sarp sağ sahiline bakıyordu hepsi de. O tarafta siyah çalıların ötesinde küçük birçok duman sakin havada yükseliyordu.</p>

  <p class="normal">Kuzma Kuzmiç de görmüştü onları. Gözlerini iri iri açıyor, sevinçten etekleri zil çalıyordu:</p>

  <p class="normal">— Bakın Daria Dimitrievna, bakın ne oluyor! Yüz bin araba var orada. Orduyu izleyen yağmacılar... Çingeneler bunlar, göçebeler, Kumanlar... Bakın bakın: Atlar, çözülmüş arabalar var... Çizmelerinin yan tarafındaki bıçakları ile sakallı adamları görüyor musun? Ateşin çevresinde toplanmışlar... Ama baksanıza Daria Dimitrievna, insan hayatında böyle bir şeyi bir defa görür, o da ancak düşünde...</p>

  <p class="normal">Daşa ne arabaları, ne atları, ne de ateşin çevresinde yatan Kazakları görüyordu... Ama gene de yüreği sıkıntıyla burkuldu....</p>

  <p class="normal">İvan Gora döndü, sisin içinde diz çökmelerini işaret etti. Kuzma Kuzmiç şaşırtıcı bir hikâyeye kendini kaptırmışçasına mırıldandı:</p>

  <p class="normal">— Ah! Mümkün olsaydı da şu manzarayı bizim aydınlara gösterebilseydik! Yeniden görülemeyecek bir düş bu... Anayasa istiyorlardı! Rus halkını idare etmeyi istiyorlardı... Ay, ay, ay!.. Kendi hesaplarına masallar uyduruyorlardı: Rus halkı sabırlıdır, tembeldir, Tanrı’nın hamalıdır, diye... Ay, ay, ay!.. Bakın şuna: Sislerin içinde dimdik, pek korkunç ve zeki, alın yazısını kovalıyor, bakışlarını Kumanların kalabalığı üzerine dikmiş... Savaşa hazır güçlerini görün: Tarih böylesini daha görmedi...</p>

  <p class="normal">Piyade tüfekleriyle makineli tüfeklerin sesleri birden sustu. Kuzma Kuzmiç’in sesi kesildi. Hâlâ ayakta duran İvan Gora başını döndürdü. Irmağın alt tarafında iki patlama duyuldu ve hemen ardından sislerin arasında bir yangının alev sütunu yükseldi. Uzaktan haykırışlar duyuldu, daha sık bir şekilde silahlar patlamaya başladı.</p>

  <p class="normal">Kuzma Kuzmiç başını sisin arasından çıkardı:</p>

  <p class="normal">— Vallahi bizimkiler araba vapurunu ateşe verdiler, karşı sahilde. Oh! Kan gövdeyi götürüyor karşıda!</p>

  <p class="normal">Bir hat halinde yayılmış olan İvan Gora ile adamları eğildiler, bayırdan aşağı inip çalıların arasında kayboldular. Şafak olanca genişliğiyle stebin üzerinde alazlanıyordu. Sis çalkanıyor, sazların üzerinde aralanıp dağılıyordu. Aşağıda, sis tülünün altında, ırmağın yakınında öylesine korkunç çığlıklar yükseldi ki, Daşa elleriyle kulaklarını tıkadı. Kuzma Kuzmiç yere yatmıştı.</p>

  <p class="normal">Silah sesleri, tüfek şakırtıları, patlamalar, uğultular, su şarıltısı, el bombalarının patlamaları birbirine karışıyordu.</p>

  <p class="normal">İvan Gora çalıların arasından çıktı. Zorlukla nefes almaya çalışarak yürüyordu. Başı açıktı; elinde ise kırmızı kenarlı iki Kazak kasketini tutuyordu. Daşa’nın yanına gelince:</p>

  <p class="normal">— Size bir sedye göndereceğim, dedi. Çabuk ırmağa doğru koşun, yaralı arkadaşlara pansuman yapmak gerek...</p>

  <p class="normal">Elindeki kasketlere baktı, birini yere attı, ötekini sert bir hareketle başına geçirip alnının üzerine eğdi.</p>

  <p class="normal">— Kayıklarla etrafımızı çevirmek istiyorlardı namussuz herifler. Haydi, korkmayın bir şeyden, hepsinin hesabını gördük...</p>
</body>
</html>
