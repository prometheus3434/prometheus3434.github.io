<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">6</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Duff makinenin kolayca temizleneceğini düşünmekle hata etmişti. Pas epey derinlere işlemişti. Onun için somunlara kadar her parçayı ayrı kazımak, temizlemek yağlamak gerekti. Sonunda bütün parçalar pırıl pırıl oldu. Kaya öğüten makine artık çalışmak için parçalarının birleştirilmesini bekliyordu.
    </div>

    <div>
      Duff, «Makineyi temizlemek kaç günümüzü aldı?» diye sordu.
    </div>

    <div>
      «Yüz yıl gibi geliyor bana.»
    </div>

    <div>
      Duff şaşırmış gibi baktı. «O kadarcık mı? Öyleyse bir bayram yapmalıyız. İki gün düşünerek dinlenelim.» «Bu düşünmekten de iyi. Haydi, gidelim!» Candy’nin yerinde başladılar eğlenmeye. Fakat kadın üçüncü kavgadan sonra onları dışarı attı. İçki içecek belki bir düzine yer vardı. Teker teker hepsini denediler. Başkaları da Cumhuriyetin Başkanı Kruger’in altın madenlerini resmen tanımasına sevinmiş içmekteydiler. Devlet Başkanı sırf çiftçilerin sahip olduğu topraklarda altın arama hakkını tekeline alarak sans paralarının hazineye dolması için çıkarmıştı bu yasayı. Çiftçiler hariç bu yasa kimseyi endişelendirmiyordu. İçmek için bir bahaneydi bu.
    </div>

    <div>
      Taç ve Çıpa Meyhanesi de öteki yerler gibi iyi iş yapıyordu. Altın aramak için oraya gelenlerin bir kısmı da bu bara doluşmuştu. Yarı beline kadar soyunmuş, toz toprak içindeki adamlar içiyorlardı. Burada dinamitten dizanteri ilâcına kadar her türlü şeyi satan parlak renkli elbiseli, bağırarak konuşan adamlar, kumarbazlar, topraklarını zapteden yabancıları seyrederek sessiz sedasız içkilerini içen Boer’ler de vardı.
    </div>

    <div>
      Candy’nin zenci garsonu Martha ikinci gün öğleden sonra Sean’la Duff’u, Parlak Melekler Meyhanesi adındaki tuğla ve çamurdan yapılmış yerde buldu. Duff bir iskemle kapmış ortada dans ederken, Sean ve eli kadın müşteri peykeye vurarak tempo tutuyorlardı. Martha her çimdiklenişinde bağırarak Sean’un yanına erişebilmeyi başardı. «Madam hemen gelmenizi istiyor,» diye telâşla haber verdi.
    </div>

    <div>
      «Büyük bir belâ varmış.»
    </div>

    <div>
      Kız çıkınca Sean dansa fazla dalan Duff u zorla taşıyıp götürmek ve başını da at yalağına sokmak zorunda kaldı.
    </div>

    <div>
      Duff, «Bunu neden yaptın ulan?» diyerek Sean’un kafasına bir yumruk salladı. Sean eğilip bu yumruktan kurtulduktan sonra düşmemesi için Duff ı tuttu.
    </div>

    <div>
      «Candy bizi istiyor. Büyük bir belâ çıkmış.» Duff onu dinlemeyerek elinden kurtulup yine meyhaneye doğru gidecek oldu. Genç adam onu tekrar yakalayarak Otele doğru çevirdi. Candy yatak odasındaydı. Kapısında kol kola durmuş sallanan iki erkeğe dikkatle bakarak tatlı bir sesle, «Bu rezillikten zevk aldınız mı?» diye sordu.
    </div>

    <div>
      Duff bir şeyler mırıldanıp ceketini düzeltmeye çalıştı. Sean da ayakları birbirine dolaşan arkadaşını dik durması için tuttu.
    </div>

    <div>
      Kadın Sean’a «Gözüne ne oldu?» diye sorunca merakla elini yüzüne götürdü. Gözü şişmiş ve morarmıştı. Candy cevap beklemeden tatlı tatlı devam etti. «Güzellerim yarına bir madeniniz olmasını istiyorsanız ayılmalısınız.»
    </div>

    <div>
      İkisi de ona bakakaldılar. Sean, «Ne var?» diyebildi.
    </div>

    <div>
      «Ne olacak? Herkesin topraklarına saldıracaklar. Başkanın yeni yasası buradaki serserilere bekledikleri bahaneyi verdi. Yüzü bir araya gelip bir sendika kurmuşlar. Yasadan önce alınan hakların geçersiz olduğunu söylüyorlar. Sizin kazıklarınızı yerlerinden sökecekler. Yerlerine kendilerininkileri çakacaklar.» Duff hiç sendelemeden Candy’nin karyolasının yanındaki leğene gitti. Yüzünü iyice yıkayıp havluyla kuruladıktan sonra kadını öptü.
    </div>

    <div>
      «Teşekkür ederim güzelim.»
    </div>

    <div>
      Candy arkalarından seslendi. «Duff, lütfen dikkatli ol.» Sean, «Birkaç kiralık adam bulsak,» diye teklif etti.
    </div>

    <div>
      «İyi fikir. Candy’nin lokantasında belki birkaç ayık adam bulabiliriz.» Madene dönmeden François’in çadırına gittiler. Hava kararmıştı. Sırtında yeni ütülenmiş geceliğiyle çadırdan çıkan
    </div>

    <div>
      François, Sean’la Duffun yanında tepeden tırnağa silâhlı beş adamı görünce hayretle kaşlarını kaldırarak, «Ava mı gidiyorsunuz?» diye sordu.
    </div>

    <div>
      Duff çabucak durumu anlatınca da François telâşla zıplamaya başladı. «Benim maden arama hakkını aldığım topraklarımı çalacak alçaklar!» Hemen çadırına dalıp bir çifteyle döndü.
    </div>

    <div>
      «Bakalım, saçmaları yiyince ne hal alacaklar!»
    </div>

    <div>
      Sean şaşırarak onu susturdu. «François beni dinle. Bu adamların önce hangimizin topraklarına gireceğini bilmiyoruz. Adamlarını hazırla. Eğer bizim taraftan silâh sesleri duyarsan gel bize yardım et... Biz de senin için aynı şeyi yapacağız.» «Tamam... Tamam... Geleceğim. Pis hırsızlar.»
    </div>

    <div>
      François geceliğini havalandırarak adamlarını çağırmaya koştu.
    </div>

    <div>
      Mbejane’yle öteki Zulular üç ayaklı tencerenin çevresine toplanmış, yemek pişiriyorlardı. Sean atla onlara yaklaşarak, «Mızraklarınızı alın,» dedi. Yerliler hemen kulübelerine koşup döndüler.
    </div>

    <div>
      Yemeği unutarak, «Nkosi savaş nerede?» diye yalvardılar.
    </div>

    <div>
      «Gelin. Size göstereceğim.»
    </div>

    <div>
      Tuttukları silâhlı adamları kaya öğütme makinesinin parçalarının arasına yerleştiler. Bu adamlar o yönden gelenleri önleyeceklerdi. Zuluları da kazdıkları hendeklerden birine gizlediler. Eğer yumruk yumruğa kavga olursa sendikadakiler bir sürprizle karşılaşacaklardı.
    </div>

    <div>
      Duff’la Sean bayıra tırmanarak toprakları koruyacak adamların iyice saklanıp saklanmadığına baktılar.
    </div>

    <div>
      Sean düşünceli bir tavırla sordu. «Ne kadar dinamitimiz var?» Duff bir an ona baktıktan sonra gülerek, «Yeteri kadar var,» dedi. «Bu gece fikirlerin çok parlak.» Malzeme deposu olarak kullandıkları barakaya gitti.
    </div>

    <div>
      Tepenin birkaç yüz metre aşağısındaki yamaca bir sandık dolusu patlayıcı maddeyi gömüp yerini bel i etmek için de üstüne eski bir teneke koydular. Sonra barakaya dönerek bir saat uğraşıp dinamitlerden el bombaları yaptılar.
    </div>

    <div>
      Patlama kapsülü takılan el bombalarının fitilleri çok kısaydı. Bu iş bitince oturup kuzu postu ceketlerinin içine büzülerek, kucaklarında tüfekleriyle beklediler.
    </div>

    <div>
      Meyhanelerden zaman zaman şarkılar yankılanıyordu ama ayın aydınlattığı yolda kimse yoktu. Sean’la Duff yeni boyanmış kazana sırtlarını dayamış yan yana oturuyorlardı.
    </div>

    <div>
      Sean, «Candy bu işi nasıl öğrendi acaba? » dedi.
    </div>

    <div>
      «O her şeyi bilir. Oteli altın madenlerinin merkezi sayılıyor. Candy de her şeyi duyuyor.» Sean uzun bir sessizlikten sonra mırıldandı. «Candy fevkalâde bir kadın. Onunla evlenecek misin, Duff?» «Aman Tanrım!»
    </div>

    <div>
      Duff bıçaklanmış gibi doğruldu birden. «Sen çıldırmışsın oğlum. Ya da duyduğum en tatsız şaka bu.» Sean onun bu tepkisi karşısında rahatladı. Kadını değil arkadaşını kıskanıyordu. «Fakat Candy sana bayılıyor.
    </div>

    <div>
      Gördüğüm kadarıyla sen de ondan hoşlanıyorsun.» «Evet, onunla ortak bir şeyimiz olduğunu inkâr etmeyeceğim. Fakat ancak bir budala aynı hatayı iki defa yapabilir!» Sean hayretle ona döndü. «Yani sen daha önce evlendin mi?» «Hem de nasıl! Kadın, yarı İspanyol yarı Norveçliydi.&nbsp;
    </div>

    <div>
      Soğuk ateş ve kızgın buzdan olmuştu.
    </div>

    <div>
      Neyse bu anılar artık etkisini kaybettiği için onu hafif bir pişmanlıkla düşünebiliyorum.»
    </div>

    <div>
      «Ne oldu?»
    </div>

    <div>
      «Onu bıraktım.»
    </div>

    <div>
      «Neden?»
    </div>

    <div>
      «Birlikte iyi yapabildiğimiz iki şey vardı. Bunlardan biri de kavga etmekti. Gözlerimi kapattığım zaman o güzel dudaklarını kulağıma yaklaştırarak pis bir sözü tısladığını görür gibi oluyorum. Ondan sonra da barışmak için yatağa gidiyorduk.»
    </div>

    <div>
      «Belki kötü bir seçim yaptın. Etrafına bakacak olursan milyonlarca mutlu çift görürsün.»
    </div>

    <div>
      «Bir çiftin adını söyle.» Sean düşünürken sessizlik uzadı. Duff devam etti. «Evlilik için tek iyi neden çocuklardır.»
    </div>

    <div>
      «Dostluk da iyi bir nedendir.»
    </div>

    <div>
      Duff hayretle, «Kadınla dostluk mu?» diye onun sözünü kesti. «Bu sarmısaktan parfüm çıkarmaya kalkmak gibi bir şeydir. Kadınlar dostluk nedir bilmezler. Bana kalırsa anneleri onları öyle yetiştiriyor. Her hareketinden kuşkulanan biriyle nasıl dost olabilirsin? O her hareketini inceleyip daima ‘Beni seviyor mu, sevmiyor mu?’ diye sonuç çıkarmaya çalışacaktır. Her saat sevdiğini söylemen şartıyla devam edebilecek dostluk ömürlü olur mu?
    </div>

    <div>
      Evlilikte her an ‘Beni seviyor musun?’ sorusuyla karşılaşırsın. ‘Evet, seviyorum,’ sözleri inandırıcı olmalıdır.
    </div>

    <div>
      Yoksa gözyaşları canını sıkar.»
    </div>

    <div>
      Sean güldü.
    </div>

    <div>
      Duff acı acı, «Evet komik,» diye yakındı. «Başına gelene dek bu çok gülünçtür. Bir kadınla aşktan başka konuda konuşmayı denedin mi? Seni ilgilendiren şeyler onlara vız gelir. İlk defa ilginç bir şeyden söz ettiğin zaman onların ilgilenmediklerini sezerek afallarsın. Kadınların gözlerinde sabit bir bakış belirir. O anda ya yeni bir elbiseyi düşünmektedirler ya da bir ahbaplarını çaya çağırmayı. Konuşmayı kesersin ve bu da bir hata olur.
    </div>

    <div>
      Çünkü bu bir işarettir. Evlilik ancak bir kadının okuyabileceği işaretlerle doludur. Evlendiğin kadın önce seni yumuşak, sıcak vücuduyla sarar. Bu zevklidir ama sonra seni sıcak, yumuşak beyniyle de sarmaya kalkar.
    </div>

    <div>
      Oysa bu hiç hoş değildir. Kadın paylaşmaz. O sahip çıkar, yapışır ve boğar. Evliliğin tekdüzeliği beni çok sıkar.» «Beni korkutuyorsun.» «Bu işe seksi karıştırmamak gerekir. Yani bir erkek kendine bir dost seçtiği zaman kafasında seks arzusu yoktur. Dayanamayarak ilişki kurmaya kalkmaz. İstediği gibi bir seçim yapar.
    </div>

    <div>
      Her dostluk farklıdır. Değişik şekilde sonuçlanır ya da ölene dek sürer. İnsan dostu yüzünden isteklerinden vazgeçmez.» Duff ayaya kalktı. «Dünyada en iyi şeylerden biri de dostluktur. Saat kaç oldu?»
    </div>

    <div>
      Sean, «Gece yarısını geçiyor,» diye cevap verdi. «Gelmeye niyetleri yok galiba.» «Gelecekler. Burada altın var. Bu da dayanılmaz bir isteğe yol açar. Gelecekler. Yalnız sorun ne zaman?» Vadideki ışıklar birer birer söndü.
    </div>

    <div>
      Hendekteki Zulular da şarkı söylemiyorlardı artık. Birbirilerine sokulup oturmuş, kâh hafif sesle konuşuyor kâh uyukluyorlardı. Havanın rengi açılmaya başladı. Hastane Tepesinden bir köpek havladı, ona bir ikincisi katıldı.
    </div>

    <div>
      Sean ayağa kalkıp gerinirken aşağıya, Ferrieras Kampına baktı ve o anda da adamları gördü. Atlılar yola çıkmışlardı. Natal Spruit’den geçip öbür kıyıda toplaştılar. «Mr.Charleywood, dostlarımız geliyor.» Duff fırlayıp kalktı.
    </div>

    <div>
      «Bizden önce Jack ve Whistle madenine gidebilirler.»
    </div>

    <div>
      «Yolun çatalına gelince nereye gideceklerini anlarız. Bu arada hazırlanalım.» Sean, «Mbejane!» diye bağırdı.
    </div>

    <div>
      Zuku başını hendekten çıkardı. «Nkosi?» «Uyanık mısın? Geliyorlar.» Zulunun bembeyaz dişleri gözüktü. «Biz uyanığız.» «Öyleyse ben seslenene kadar hendekte hazır bekleyin.» Beş kiralık adam yüz üstü otların arasına yatmıştı. Hepsinin yanında da yeni açtıkları mermi kutuları vardı. Sean, Duff’un yanına koştu. Birlikte kazanın arkasına çömeldiler. «Teneke buradan iyi gözüküyor. Vurabileceğinden emin misin?» Sean, «Gözlerim kapalı olarak bile vururum,» diye cevap verdi.
    </div>

    <div>
      Atlılar çatala gelince hiç duraklamadan
    </div>

    <div>
      Candy Madeninin yoluna saptılar. Hem hızlanmışlardı. Sean tüfeğini kazanın üstüne dayayarak ilerideki tenekeye nişan aldı. «Yasaya göre durumumuz nedir, Duff?» «Sınırımızı aştılar ve yasayı çiğneyerek bize ait topraklara girdiler.» Öndeki atlardan biri tenekeyi devirdi ve Sean kutuyu dikmiş olduğu noktaya ateş etti.
    </div>

    <div>
      Patlama sessiz sabahta derin yankılar yaptı. Sendika kuran adamlar silâh sesini duyunca telâşla tepeye baktılar ve o anda ayaklarının altındaki topraklar havalandı. Tozlar yatıştığı zaman yere devrilmiş debelenen at ve adamları gördüler. Feryatlar tepeye kadar geliyordu. Sean bu durumu görünce, «Tanrım,» diye içini çekti.
    </div>

    <div>
      Kiralanan adamlardan biri seslendi. «Onları temizleyelim mi?» Duff cevap verdi. «Yok, yeteri kadar cezalandırıldılar. »
    </div>

    <div>
      Binicisiz atlar, yerden kalkan adamlar ve atlılar dönmüş kaçıyorlardı. Sean yerde kalan yarım düzine adamla birkaç atı görünce rahatladı. Duff kiralık adamlardan birine baktı. «Bu en kolay kazandığın beş altın oldu. Artık evine gidip kahvaltı edebilirsin.» «Dur, Duff.» Sean eliyle işaret etti. Patlamadan kurtulan adamlar yine yolun çatalına gelmişlerdi. Orada onları iki kişi durdurdu. «O ikisi kaçanları toplamaya çalışıyor.» «Fikirlerini değiştirelim. Hâlâ tüfek menzilimizdeler.»
    </div>

    <div>
      Sean, «Fakat bizim topraklarımızda değiller,» diye bunu reddetti. «Boynuna bir ip geçirilmesini ister misin?»
    </div>

    <div>
      Daha fazla çarpışmak istemeyen adamların uzaklaşmasını ve kalanların yolun çatalında toplaşmasını seyrettiler. Kiralık katillerden biri söylendi. «Fırsat varken onları vuracaktık. Şimdi geri gelecekler. Şu namussuza bak. Adamları kandırıp topluyor.» Adamlar atlarını bırakıp açılarak ilerlediler. Usul usul bayıra yaklaştılar. Bir an sınır kazıklarının önünde durakladılarsa da sonra koşup kazıkları sökmeye başladılar.
    </div>

    <div>
      Duff nazik nazik seslendi. «Haydi, beyler hep birlikte lütfen.» Yedi tüfek aynı anda ateş etti. Fakat saldıranlar dağılmıştı. Otuz kadar adam hemen eğilip iki yana kaçtı. Önce mermilerin etkisi olmadı ama biraz yaklaşınca saldıranlar devrilmeye başladılar. Yalnız bayırın hemen altında bir kaya vardı. Oraya erişenler siper aldılar ve Sean’un adamlarına mermilerle karşılık verdiler.
    </div>

    <div>
      Mbajene’nin Zuluları da bağırarak bu kargaşalığa karışıyorlardı.
    </div>

    <div>
      «Bırak üstlerine gidelim, Nkosi.»
    </div>

    <div>
      «Bize yakınlar... Bırak gidelim.»
    </div>

    <div>
      Sean kükredi. «Susun, deliler. O tüfekler yüz metre gidemeden sizi devirir.» Duff, «Sean,» diye fısıldadı. «Beni koru. O kayanın arkasından dolanıp serserilerin üstüne birkaç bomba atacağım.» Sean arkadaşını kolundan yakaladı. «Bir adım atarsan tüfeğimi kafanda kırarım. Sen de bu zenciler kadar ahmaksın. Ateşe devam et de biraz düşüneyim.» Sean öndeki kazana göz attı. «Birlikte gidip o serserileri dinamitle uçuracağız, Mbejane ve kana susamış vahşileri bu kazanı önümüzden yuvarlayacaklar. Ötekiler de bizi koruyacaklar. Bu işi fiyatlı şekilde yapacağız. »
    </div>

    <div>
      Sean, Zuluları hendekten çıkarıp ne yapacaklarını anlattı. Onlar bu plânı beğendiklerini bağırarak söylediler.
    </div>

    <div>
      Kazanı itmek için birbirilerrini dürterek kendilerine yer açtılar. Sena’la Duff da gömleklerinin içine dinamitten yaptıkları el bombalarını yerleştirdiler. Ellerine aldıkları katranlı küçük ipleri de tutuşturdular. Sean, Mbejane’ye işaret etti.
    </div>

    <div>
      Mbejane atalarından kalma sorunu tekrarlayarak bağırdı. «Zulu çocukları nerede?» Silindir biçimi kazana dayanmış olan savaşçıları cevap verdi. «Burada.»
    </div>

    <div>
      «Zulunun mızrakları nerede?»
    </div>

    <div>
      «Burada.»
    </div>

    <div>
      «Zulunun mızrakları ne kadar parlak?»
    </div>

    <div>
      «Güneşten de parlak.»
    </div>

    <div>
      «Zulunun mızrakları ne kadar aç?»
    </div>

    <div>
      «Çekirgeden de aç.» «Öyleyse mızraklarımızı doyurmaya gidelim. »
    </div>

    <div>
      «Yeh bo!» Zuluların ‘Peki’ sözü bir patlama gibi çıktı. Kazan da ağır ağır hareket etti. «Yeh bo!» Kara omuzların dayandığı kazan biraz hızlandı.
    </div>

    <div>
      «Yeh bo!» Ağır kazan bayırdan inerken daha da süratlendi. Hepsi kazanın arkasından koşuyordu artık. Kayanın arkasından yaylım ateş açılmıştı. Zuluların şarkısı da birden değişti. Kalın sesler heyecanla yükselip tizleşti ve tüyler ürpertici çılgınlığa dönüştü. Bu korkunç, çılgınca sesler Sean’un kanını dondurdu. Eski bir anı canlanır gibi oldu. Ama aynı zamanda heyecanlanmıştı. Ağzını açarak Zulularia birlikte bağırmaya başladı, ilk el bombasının fitilini elindeki yanar iple tutuşturup fırlattı. Kayanın hemen üstünde patladı bomba. Sean ikincisini de savurdu. Duff da aynı şekilde patlayıcıları atmaktaydı. Kazan gelip kayanın çıkıntısına dayanarak kaldı.
    </div>

    <div>
      Zulular kazanın iki yanından çıkarak saldırdılar. Artık mızraklarını kullanarak haykırıyorlardı. Beyazlar paniğe kapıldılar. Kayanın arkasından çıkarak kaçtılar. Zulular kaçan adamları mızraklıyorlardı.
    </div>

    <div>
      François de elli silâhlı madenciyle gelince çarpışma sona erdi.
    </div>

    <div>
      Duff ona, «Adamlarını al ve kampları teker teker tara,» dedi. «Kaçanların hepsini istiyoruz.
    </div>

    <div>
      Artık burada da yasa ve kurallar olmasının zamanı geldi.»
    </div>

    <div>
      François sordu. «Bu işe karışmış olanları nasıl ayıracağız?»
    </div>

    <div>
      «Soluk yüzlerinden ve terden yapışmış gömleklerinden tanıyacaksın onları.»
    </div>
  </div>
</body>
</html>
