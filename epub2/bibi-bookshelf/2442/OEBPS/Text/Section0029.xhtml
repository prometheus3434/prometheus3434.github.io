<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">29</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Garrick topallayarak koridorda ilerledi. Elindeki silâh çok ağırdı. Koridorun sonundaki çalışma odasının kapısının altından ışık sızıyordu. Kapı kilitli değildi. Garrick, açarak içeriye girdi.
    </div>

    <div>
      Sean dirseklerini masaya dayamış, başını avuçlarının arasına almış oturuyordu. Ama Garrick içeriye girince başını kaldırıp baktı. Yüzündeki tırmıkların kanı durmuştu. Fakat çevreleri iyice kızarmıştı. Garrick’in elindeki silâha baktı. «Sana anlattı demek.» Sesi ifadesizdi.
    </div>

    <div>
      «Evet.»
    </div>

    <div>
      Sean, «Anlatmayacağını ummuştum,» dedi.
    </div>

    <div>
      «Hiç olmazsa sana bu kadar acı vermemeliydi.»
    </div>

    <div>
      «Bana acı vermemeliydi ha? Ya Anna? Hiç onu düşündün mü?» Sean cevap vermeyerek yorgun bir tavırla omuz silkti.
    </div>

    <div>
      Garrick boğulur gibi, «Senin acımasız bir domuz olduğunu şimdiye dek anlamamışım,» dedi. «Seni öldürmeye geldim.» «Evet.» Sean yaklaşan tabancaya baktı. Garrick silâhı iki eliyle tutuyordu. Yumuşak sesle, «Zavallı Garry’ciğim,» diye mırıldanınca tabanca sallanmaya başladı. Sonra Garrick iki büklüm oldu. Ağlıyor ve kendisine engel olmak için dudağını ısırıyordu. Sean yanına gitmek için koltuğundan kalktı.
    </div>

    <div>
      Fakat Garrick gerileyip kapıya dayanarak kaldı. «Benden uzak dur!» diye bağırdı. «Bana dokunma.» Elindeki tabancayı fırlattı. Silâh Sean’un alnını sıyırarak geçti ve arka duvara çarpıp patladı.
    </div>

    <div>
      Garrick haykırıyordu. «Aramızda her şey bitti. Hepsi bitti.» Deli gibi dönerek sendeleye sendeleye koridora çıktı. Mutfaktan geçip bahçeye fırladı. Yağmurda takma bacağına dolaşan otlar yüzünden birkaç defa yere yuvarlandıysa da her seferinde kalkıp koştu. Hıçkıra hıçkıra ağlıyordu. Sonunda yağmurdan kabarmış Baboon Stroom Irmağına erişti. Karanlıkta, «Neden ben?» diye acıyla haykırdı. «Neden daima beni?
    </div>

    <div>
      Sonra gözlerinin gerisindeki kımıltıyı hissetti; etrafı gri sisler kaplarken çamurlara yuvarlanıp kaldı.
    </div>
  </div>
</body>
</html>
