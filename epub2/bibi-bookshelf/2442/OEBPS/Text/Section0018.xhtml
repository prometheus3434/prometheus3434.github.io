<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">18</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Sabah kahvaltısını güneş doğmadan alanda yaptılar. Erkekler karılarının yanında durmuş, küçük çocuklarını kucaklayarak vedalaşıyorlardı. Atlar eyerlenmişti. Tüfekler kılıflarına yerleştirilmiş, battaniyeler sarılmıştı. Garry, «Babam neredeyse gelir,» dedi. «Saat beş.» Sean başını salladı. «Herkes onu bekliyor.» Omzuna taktığı fişekliği düzeltti.
    </div>

    <div>
      «Mr.Niewebuizen beni arabalardan birine sürücü yaptı.» Sean, «Biliyorum,» diye cevap verdi. «Başarabilecek misin?» «Öyle sanırım.» Başını kaldırdı Garry.
    </div>

    <div>
      «İşte babam da geldi.»
    </div>

    <div>
      Sean at üstündeki Waite.’i görünce hemen atını çözdü. Alandaki adamlar da atlarına gidiyorlardı. Garry,
    </div>

    <div>
      «Daha sonra görüşürüz,» diyerek topallaya topallaya uzaklaştı.
    </div>

    <div>
      Waite en öne geçti. İki sıra olmuş on dört atlı onun peşindeydi. Geceki eğlencenin yapıldığı alandan geçerek anayola çıktılar. Kadınlar, yanlarında çocuklarıyla hareketsiz durmuş, onları seyrediyorlardı. Bu kadınlar, erkeklerin daha önce de kabilelerle savaşmaya gittiklerini görmüşlerdi. Ölümü bildikleri için neşelenemiyorlardı.
    </div>

    <div>
      Mezarda şan ve şerefe yer olmadığını anlamışlardı.
    </div>

    <div>
      Anna, Sean’a el salladı. Fakat o sırada atı huysuzlanan genç bunu fark etmedi. Anna elini indirip onun gidişini seyretti. Yeni deri ceketi giymişti.
    </div>

    <div>
      Ancak, Sean, Pye’nin dükkânının üst kat penceresindeki parlak bakır rengi saçlı kızı ve acele gönderilen öpücüğü gördü. Bunu umarak pencereye baktığı için görmüştü kızı zaten. Yaralanan gururunu unuttu, gülüp şapkasını sallayarak karşılık verdi.
    </div>

    <div>
      Güneş yükselmiş, çiğleri kurutmuştu. Atların ayaklarının altından toz bulutları kalkıyordu. Adamlar arkadaşlarıyla konuşmak için atlarını sürünce sıra bozuldu. Günlük ava çıkmış bir grup gibi kayıtsızdılar. Her erkek en uygun bulduğu kılığı giymişti. Steff Erasmus’un sırtında kiliseye giydiği siyah elbise vardı. Grubun tek ciddi kılıklısı da oydu. Asker olduklarını belirten tek şey yeşilli sarılı kurdeleydi. Ama kimi bunu şapkasına, kimi koluna, kimi de göğsüne takmıştı. Onlar savaşçı değil, çiftçiydiler. Fakat tüfeklerinin kılıfları fazla kullanmaktan eskimişti, fişeklikleri de rahatlıkla taşıyorlardı. Tugela’ya öğleden sonra vardılar.
    </div>

    <div>
      Sean, «Şuraya bakın!» diye bir ıslık çaldı. «Ömrümde hiç bu kadar kalabalık görmedim.» Karl atıldı. «Dört bin kişi olduğunu söylediler.»
    </div>

    <div>
      Sean gözlerini etrafta gezdirdi. «Dört bin kişi olacağını biliyordum. Fakat dört binin bu kadar çok olduğundan haberim yoktu.» Lord Chelmsford’un karargâhına yaklaşınca elinde süngü olan bir çavuş yollarını kesti.
    </div>

    <div>
      «Kim olduğunuzu sorabilir miyim?»
    </div>

    <div>
      «Albay Courteney ve Ladyburg Silâhlı süvarileri.»
    </div>

    <div>
      «Özür dilerim, efendim. Emir subayını çağırayım.»
    </div>

    <div>
      Emir subayı soylu ve kibardı. Gelip onlara bakarak, «Albay Courteney?» derken sesinde bir hayret vardı.
    </div>

    <div>
      Waite dostlukla gülümsedi. «Merhaba. Eğlenceye geç kalmadığımızı umarım.»
    </div>

    <div>
      «Hayır, geç kalmadınız.» Subayın gözleri Steff Erasmus’a takıldı. Steff silindir şapkasını nezaketle çıkararak selâm verdi. Afrikaan dilinde konuştu. «More, Meneer.» Kuyruklu siyah ceketin üstüne astığı fişekliğin bu kılıkla hiç ilgisi yoktu.
    </div>

    <div>
      Subay gözlerini ondan zorla ayırabildi. «Kendi çadırlarınızı getirdiniz mi, Albay?» «Evet, gerek duyduğumuz her şeyi yanımıza aldık.» «Çavuşu çağırayım da size nereye kamp kuracağınızı göstersin.» Waite, «Teşekkür ederim,» dedi.
    </div>

    <div>
      İyice şaşıran subay, çavuşa döndü ve rütbesini unutarak onu kolundan tutup çekti. «Bunları uzağa yerleştir.
    </div>

    <div>
      Mühendislerin öbür yanına...» Telaşla fısıldıyordu. «General onları görecek olursa...» Dehşetle ama yine de kibar bir tavırla titredi.
    </div>
  </div>
</body>
</html>
