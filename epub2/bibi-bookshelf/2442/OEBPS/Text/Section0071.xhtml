<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">19</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Karanlıkta Katrina’nin arabasında yanan ışığı görerek son yarım mili de aşıp kampa vardılar. Hırsız onları görünce sevinçle havladı. Mbejane başlarında durduğu adamların yanından ayrılarak koşup Sean’un yanına sokuldu. Sesi endişeliydi ama Sean’u gördüğü için rahatladığı da belliydi. «Nkosi, çok az zaman var... Sancılar başladı.» Sean atından atlayarak arabaya koştu. Genç kadın doğruldu. Parlak yeşil gözlerinin etrafı morarmıştı. «Tanrıya şükürler olsun, geldin.» Sean yatağın yanında çömelip karısına sarıldı. Ona türlü tatlı sözler söyledi. Katrina da dudaklarını kocasının yüzünde gezdiriyordu. O anda dünya kaybolmuş ve geriye bir lambanın aydınlattığı arabadaki iki kişinin, sevgisi kalmıştı. Sonra birden vücudu gerilen kadın acıyla inledi. Sean çaresizlikle onu tutarak, «Ne yapabilirim sevgilim?» diye sordu. «Sana nasıl yardım edebilirim?» Vücudu gevşeyen Katrina fısıldadı. «Rahibi buldun mu?» «Rahip!» Sean onu unutmuştu. Karısını bırakmadan başını çevirip gürledi.
    </div>

    <div>
      «Alphonso... Alphonso. Çabuk gel.»
    </div>

    <div>
      Arabanın arkasına gelen Rahip Alphonso’nun yorgunluktan solan yüzü toz toprak içinde kalmıştı.
    </div>

    <div>
      Sean, «Bizi hemen evlendir,» dedi. «Anlıyor musun?» Rahip arabaya çıktı. Cüppesinin etekleri yırtılmıştı.
    </div>

    <div>
      Deliklerden kemikli, sıska dizleri gözüküyordu. Portekizce, «Yüzük?» dedi.
    </div>

    <div>
      Sean cevap verdi. «Evet, kabul ediyorum.» Alphonso parmağını kaldırarak işaret etti.
    </div>

    <div>
      «Yüzük?»
    </div>

    <div>
      Katrina fısıldadı. «Bir nikah halkası istiyor sanırım.» Sonra gözlerini kapattı.
    </div>

    <div>
      Sean, «Tanrım,» diye inledi. «Bunu unutmuştum. Haydi,, çabuk bizi evlendir. Yüzüğün sırası olmadığını görmüyor musun?» Alphonso tekrarladı. «Yüzük.» Çok mutsuz gözüküyordu.
    </div>

    <div>
      «Pekâlâ. Sanal bir yüzük bulacağım.» Sean arabadan atlayıp Mbejane’ye bağırdı. «Hemen tüfeğimi getir.»
    </div>

    <div>
      Sean, Portekizliyi vurmak istiyorsa bu kendi bileceği işti. Mbejane’nin görevi de ona yardım etmekti. Sean’a tüfeğini verdi. Adam, kemerine takılı para kesesinden bir altın çıkarıp yere attı. Tüfeğin namlusunu dayayarak tetiği çekti. Mermi altında eğri büğrü bir delik açtı. Sean silahı Mbejane’ye atarak küçük altın halkayı alıp arabaya daldı.
    </div>

    <div>
      Neyse Alphonso nikâhı kıydı, Sean da yüzüğü karısının parmağına taktı. Tören sırasında Katrina’nın sancısını tutmuştu. Alphonso, son Latince sözleri söylerken kadın, «Oh, Sean, doğuruyorum,» diyebildi.
    </div>

    <div>
      Sean hemen eliyle Alphonso’ya çıkmasını işaret etti. Rahip bir şey demeden arabadan indi. Doğum uzun sürmedi ama Sean’a aradan bir sonsuzluk geçmiş gibi geldi. Tıpkı Garrick’in bacağını kestikleri zamanki gibi azap duydu. Sonra her şey bitti. Katrina sırt üstü yatıyordu. Rengi iyice solmuştu. Daha aşağıdaki yatakta da kanlar içindeki bebek duruyordu. Göbeği kesilmemişti henüz.
    </div>

    <div>
      Sean, «Ölmüş!» diye inledi. Terliyordu; korkuyla arabanın gerisine çekildi.
    </div>

    <div>
      Katrina birden öfkeyle bağırdı. «Hayır! Ölemez... Sean, bana yardım etmelisin.»
    </div>

    <div>
      Erkeğe yapacaklarını söyledi, sonunda bebek ağlamaya başladı.
    </div>

    <div>
      Katrina, «Erkek,» diye mırıldandı. «Oh, Sean... oğlumuz oldu.» Çok yorgun ve soluktu ama erkek onu ömründe bu denli güzel görmediğini düşünüyordu.
    </div>
  </div>
</body>
</html>
