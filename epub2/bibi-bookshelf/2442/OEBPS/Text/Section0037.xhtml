<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">7</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Madenleri işletenlerin bir araya gelip saldıranları cezalandırmaları sayesinde bölgede güvenlik sağlandı. Sean’la Duff da yine çalışmaya başladılar. Fakat sadece Hradsky’nin Jack ve Whistle madeninden altın çıkıyordu.
    </div>

    <div>
      Bunun ne kadar olduğunu da yine Hradsky’le François biliyorlardı tabii. Hradsky sermaye bulmak için gittiği Kap’dan dönmemişti. François de çıkan altınlardan Duff’a bile söz etmiyordu. Duff’la Sean dev makineyi beton platformuna oturttular. Makinenin ağzı kayaları öğütmek için açılmıştı. Terleyen, şarkı söyleyen yirmi Zulu kazanı kaidesinin üstünde döndürdüler. Bakır tablalar yerlerine takıldı. Artık ne kayayı, ne de Sean’un gitgide azalan parasını düşünerek üzülecek halleri vardı. Çalışıyor ve uyuyorlardı. Duff da çadırda yatıyordu. Candy’i kuş tüyü yatağında yalnız bırakmıştı.
    </div>

    <div>
      20 Kasımda kazanı ilk kez yaktılar. Vücutları fazla çalışmadan daha incelip sertleşmiş, elleri nasır tutmuştu. İki arkadaş kazanın önünde durarak kadrandaki ibrenin tepedeki kırmızıçizgiye erişmesini seyrettiler. Duff, «Hiç olmazsa makineyi çalıştıracak güç var,» diye homurdandı. Sonra Sean’un omzuna vurdu. «Neden burada duruyorsun? Kendini pazar günü okul pikniğinde mi sanıyorsun? İşimiz var oğlum.»
    </div>

    <div>
      2 aralıkta makinenin öğüttüğü kayaların karışım tablalarına dökülmesini seyrettiler. Sean sevinçle Duff’un omzuna sarıldı. İngiliz de yumruğunu onun midesine indirdi. Gece yemekte birer konyak içtiler. Fakat bu olayı kutlayamayacak kadar yorgundular. Artık birinin devamlı o demir canavarın başında kalması gerekiyordu. İlk gece nöbetini Duff aldı. Sean ertesi sabah makineye gidince gözleri çukura batmış olan arkadaşının ayakları üstünde sallandığını gördü. «Hesabıma göre makineden on ton kaya geçti.
    </div>

    <div>
      Artık tepsileri temizleyip ne kadar altın bulduğumuza bakmalıyız.» Sean, «Sen yat uyu,» dediyse de Duff oralı olmadı.
    </div>

    <div>
      «Mbajene, vahşilerinden ikisini buraya getir. Tepsileri değiştireceğiz.»
    </div>

    <div>
      «Dinle Duff. Bu iş bir iki saat bekleyebilir. Biraz uyu.»
    </div>

    <div>
      «Lütfen başımın etini yeme. Karımdan betersin. »
    </div>

    <div>
      Sean omuz silkti. «Nasıl istersen. Öyleyse bu işi nasıl yaptığını bana da göster.» İlk tepsideki öğütülmüş kayaları ikincisine geçirdiler. Duff çok geniş uçlu bir bıçakla ilk tablanın dibinde kalan cıvaları kazıdı. «Bu cıva altın taneciklerini tutar,» diye anlattı. «Kaya tozları da akıp gider. Ama cıva bütün altın zerrelerini tutamaz bazen.» «Peki altını cıvadan nasıl ayıracaksın?» «Bunu özel kabına koyarak kaynatınca altın altta kalır ve cıvadan ayrılır. Hem cıva da ziyan olmaz. Bunu tekrar tekrar kullanabilirsin.»
    </div>

    <div>
      Duff kazıdığı cıvayı özel kabına koydu. Kaptaki karışım kaynarken ikisi de sessiz sedasız baktılar.
    </div>

    <div>
      Sonunda Sean, «Altın nerede?» diye. sordu.
    </div>

    <div>
      Duff homurdandı. «Kes sesini,» Sonra üzüldü. «Özür dilerim, oğlum. Bu sabah biraz yorgunum.» Sonunda cıva buharlaşınca geriye parlak, kaynayan altın kaldı. Ama bir damla altın sadece bir nohut büyüklüğündeydi. Duff kabı kızdıran lambayı kapattı. Bir süre ikisi de konuşmadılar. Sonra Sean, «Hepsi bu kadar mı?» diye mırıldandı.
    </div>

    <div>
      Duff bitkin bitkin başını salladı. «Evet dostum bu kadar. Bununla ne yapmayı istersin. Dişini doldurmayı mı?»
    </div>

    <div>
      Bezgin bir tavırla döndü. «Makineyi çalıştır. Hiç olmazsa bayrağımızı dalgalandırarak batarız.»
    </div>
  </div>
</body>
</html>
