<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">12</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Artık Sean’un enerjisini harcayabileceği bir alan vardı. O koşturmak için yaratılmıştı. Waite Corteney onu zorlukla dayandığı hücreden çıkarıp kendi başına bırakmıştı. Sean gideceği yeri ve kazanacağı ödülü pek bilemiyordu ama bütün gücüyle ve neşeyle koşturuyordu. Şafak sökmeden babası ve kardeşiyle mutfakta kahve içen Sean, her yeni günün coşkusunu duyuyordu. Sabah erken saatlerden hava kararana dek çalışıyordu. Eve karanlıkta dönüyor ve yaptığı işin her dakikasını seviyordu. Sığırları iyi tanıyordu. Hayvanların renklerini, cüsselerini ve işaretlerini bildiği için sürülerden birine bakar bakmaz hangi hayvanların eksik olduğunu görüyordu.
    </div>

    <div>
      «Zama, boynuzu eğri olan yaşlı inek nerede?»
    </div>

    <div>
      «Nkosi, dün onu hasta »hayvan ağılına götürdüm.» Sean’a artık küçük efendi anlamına gelen Nkosizana demiyorlardı. Nkosi, yani efendiydi şimdi. «Hayvanın gözünde kurt var.» Sean hastalıkları başlamadan hemen önce tanımasını da öğrenmişti. Bir hayvanın yürüyüşü ve başının duruşundan anlaşılıyordu bu. Ayrıca hastalıkları tedavi etmesini de biliyordu.
    </div>

    <div>
      Yaralardaki kurtlar için gazyağı kullanılıyordu. Göz hastalıklarında permanganatlı suyla silmek gerekiyordu.
    </div>

    <div>
      Antraks hastalığında yapılacak şey bir kurşun ve leşi yakmaktı.
    </div>

    <div>
      İlk kez Tlega kıyısındaki akasyaların orada bir ineğin yavrulamasına yardım etti. Doğumu tek başına yaptıktan sonra anne yavrusunu yalarken, birden kendisini boğacak gibi hissettiği güçlü bir duyguya kapıldı.
    </div>

    <div>
      Bu arada ata binmekte daha usta olmaya çalışıyordu. Eğerden aşağıya kayıyor, yere iniyor, hayvanın yanında koşuyor ve öbür taraftan eğere alıyordu. Tüfek talimlerini de unutmuyordu. Bu sayede yüz elli adım öteden koşmakta olan bir çakalı iri mermiyle ortadan biçebiliyordu. Sean bu arada Garrick’in işinin çoğunu da yapmaktaydı...
    </div>

    <div>
      «Kendimi pek iyi hissetmiyorum, Sean.»
    </div>

    <div>
      «Ne var?»
    </div>

    <div>
      «Bacağım acıyor. Biliyorsun çok ata binersem fazla sürtünmeden canım yanıyor.»
    </div>

    <div>
      «Öyleyse neden eve dönmüyorsun?» «Babam üç numaralı hayvan daldırma tankının etrafındaki çiti onarmamı söyledi.» Garrick öne eğilip bacağını ovarak cesaretle gülümsedi.
    </div>

    <div>
      «İyi ama sen o çiti geçen hafta onardın.» «Öyle. Ama teller yine ayrılmış.» Garrick’în onarımları garip bir şekilde hiç bir zaman yeterli olmuyordu.
    </div>

    <div>
      Sean, «Tel kesen makas yanında mı?» diye sorunca, Garrick hemen hevesle eğer çantasından çıkarıp verdi.
    </div>

    <div>
      «Ben yaparım.» «Çok teşekkür ederim.» Garrick bir an durakladı. «Babama söylemezsin değil mi?» «Hayır.
    </div>

    <div>
      Bacağın acıyorsa senin ne suçun var.» Garrick hemen eve dönüp yatak odasına usulca girerek Define Adası’nı okumaya daldı.
    </div>

    <div>
      Sean çalışırken yepyeni bir duyguya kapılıyordu. Yağmurlar başlayıp etraf yeşil otlarla kaplanıp yüksek ovadaki çukurlar suyla dolunca, sadece kuşların yuva yapma mevsiminin geldiği anlaşılmıyordu. Artık sığırları ovalara götürebileceklerini ve Ladyburg’da satışa çıkarılacak hayvanların semireceğini de biliyordu Sean. Böylece bir kışın bittiği ve toprakların yaşam dolu olduğu anlaşılıyordu. Bu yeni duygusu sığırları da kapsıyordu. Güçlü, âdeta vahşice bir sahip olma duygusuydu bu.
    </div>

    <div>
      Bir gün akşam üzerine doğru Sean atına oturmuş, ileride otlayan küçük sürüye tembel tembel bakıyordu. Sığırların arasında ayaklarının üstünde kolay duramayan üç günlük bir de buzağı vardı.
    </div>

    <div>
      Rengi hâlâ soluk bej olan yavru, otların arasında koşmaya çalışıyordu. Sürüden bir inek başını kaldırıp bakınca, buzağı bacaklarını iyice açıp kulaklarını kaldırarak öylece kaldı. Sean gülerek eve gitme vaktinin geldiğini düşünüp dizginleri tuttu ve o anda gökyüzündeki kartalı gördü. Kartal kanatlarını açmış, saldırıya geçmek için alçalıyordu. Buzağıya doğru hızla inerken pençelerini uzatmıştı. Sean donmuş gibi kalarak baktı. Kartal buzağıya vurunca kemiğin kırılmasından çıkan sesi de duydu. Bu tıpkı kuru bir dalın çatırdayarak kopmasını andırıyordu. Sonra buzağı yere yığıldı. Kendisine saldıran kocaman kartala güçsüzce karşı koymaya çalışıyordu. Her şeyin bu denli hızlı olmasından şaşıran Sean bir saniye daha öylece kaldı. Sonra bir nefret duydu. Nefretin gücünden midesi kasıldı. Mahmuzlayınca atı ileri atıldı. Sean onu kartalın üstüne sürdü.
    </div>

    <div>
      Dörtnala giderken kuşa haykırıyordu. Nefretini açıklayan, tiz, hayvanımsı bir sesti bu.
    </div>

    <div>
      Kartal başını çevirip tek gözle baktı ve kocaman, sarı gagasını açarak Sean’un feryadına karşılık verdi. Sonra pençeleri buzağıyı bırakarak havalandı.
    </div>

    <div>
      Sean tüfeği kılıfından çekerek kendini yere attı. Namluya bir mermi sürdüğü sırada kartal epey yükselmişti. Onu vurmak zor olacaktı. Sean ateş etti, omzunda tüfek geri tepti. Rüzgâr dumanı dağıttığı için de merminin isabet ettiğini görebildi. Kartal havada çöktü sanki.
    </div>

    <div>
      İçi tüy dolu bir yastığın patlaması gibi ortadan ayrıldı. Yüz seksen santim uzunluğundaki kanatları gevşeyerek hafif hafif sallandı. Daha kuş yere düşmeden koştu Sean.
    </div>

    <div>
      Yetiştiğinde kartal ölmüştü. Ama tüfeğini namlusundan tutarak dipçikle hayvana vurmaya başladı. Üçüncü darbede dipçik kırıldı. Sean öfkesinden ağlıyordu.
    </div>

    <div>
      Durduğu zaman soluk soluğaydı, üstünden terler akıyordu. Kartal ezilmiş et, kemik ve tüyden pis bir yığın haline gelmişti. Buzağı hâlâ sağdı. Tüfek de sıkışmıştı. Sean hiddet yaşları gözlerini yakarken eğildi ve yavruyu av bıçağıyla öldürdü.
    </div>
  </div>
</body>
</html>
