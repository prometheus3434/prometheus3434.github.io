<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">19</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Garrick önce kokuyu duydu. Sonra kendisine gelerek gözlerini açtı. Ottan bir yatağın üstünde yatıyordu. Güneş pırıl pırıl parlıyordu ama onu gölgeye almışlardı. Garrick ayılmasına neden olan kokuyu düşündü. Ter, pislik, paralanmış barsaklar ve pıhtılaşmış kanın kokuşuydu bu. Birden ölüm kokusu olduğunu anladı.
    </div>

    <div>
      Etrafına bakındı, avluda duvarın önüne yığılmış cesetleri gördü. Depoyla hastane ateşi arasında kalan Zulular avluya devrilip kalmışlardı. Askerler gömmek için onları arabalara yüklüyorlardı. Genç hayretle mızrak ve kalkanlara bakarken, orada binlerle Zulunun ölmüş olduğunu düşündü.
    </div>

    <div>
      Sonra verandaya serilmiş olan öteki yataklara göz attı. Adamlardan bazıları ölmek üzereydi. Hepsinin sargıları kan ve tentürdiyotla boyanmıştı. Kendi sol kolu da çıplak göğsüne sarılmıştı. Başında da sargılar vardı. Şaşkın şaşkın, ‘Yaralanmışım,’ diye düşündü. «Nasıl oldu bu?» Neşeli bir ses duyarak kendisine geldi. «Demek bize dönmeye karar verdin ahbap? Senin kafanı tümüyle kaybettiğine inanmaya başlamıştık.»
    </div>

    <div>
      Garrick dönünce uzun fanila don giymiş, vücudunun üst tarafı mumya gibi sargılar içinde ufak tefek, maymuna benzer bir İngiliz gördü. Adam devam’ etti. «Doktor şok geçirdiğini ve kısa süre sonra kendine geleceğini söyledi. Hey doktor, kahraman aklını başına topladı.» Gözlerinin altı yorgunluktan morarmış, yüzü kırışmış bir adam dönüp yaklaştı. Garrick’i muayene ettikten sonra da mırıldandı. «İyi... Biraz dinlen. Seni yarın evine yol ayacaklar.» Bir an durup gülümsedi. «Bu can acını hafifletmez sanırım. Ama Generalin önerisi üzerine sana Victoria Nişanı verilmesi kararlaştırıldı.» Garrick doktora bakarken birden olanları anımsayarak, «Sean!» diye bağırdı. «Kardeşim! Kardeşime ne oldu? Ya babam?»
    </div>

    <div>
      O anda doktorun gözlerindeki hüznü gördü. «Üzgünüm. Ne yazık ki ikisi de öldü.» Garrick sırt üstü yattı ve gözlerinin önünde ırmağı geçen Chelmsford’un askerleri belirdi. Sean ve babası, en önde gidiyorlardı... ’
    </div>

    <div>
      Garrick onların gidişini içi rahatlayarak seyretti. Ordunun Tugela’yı geçmesinden bir gün önce dizanteriye tutulması ne talihti. Öteki hastalar, askerlere bakarken, «Talihli namussuzlar,» diye söylendiler. Fakat Garrick onlara hiç de haset etmiyor çünkü savaşa gitmek istemiyordu. Orada altmış askerin bırakıldığı garnizonda otuz hastayla birlikte savaşın bitmesini beklemeyi daha uygun buluyordu.
    </div>

    <div>
      Bunu günlerce bekleme izledi. Sonra hep birlikte depo ve hastaneyi kum doldurulmuş torbalar, bisküvi tenekeleriyle tahkim etmek için her gün çalıştılar.
    </div>

    <div>
      Sonunda bir gün Garrick karşıdan gelen haberciyi gördü. «Atlı geliyor!» diye haber verdi. Yanındaki arkadaşı,
    </div>

    <div>
      «Generalin unuttuğu diş fırçasını almaya geliyor herhalde,» diye güldü. İkisi de ayağa bile kalkmaya gerek görmeden düzlükten ırmağa doğru gelen noktanın gitgide büyümesini seyrettiler.
    </div>

    <div>
      Garrick doğruldu. «Dörtnala geliyor. En iyisi Yüzbaşıya haber ver.» Öbür nöbetçi, «Haklısın galiba,» diyerek deponun olduğu tepeye tırmandı. Garrick de suyun kıyısında bir aşağı, bir yukarı dolaşmaya başladı. Tahta ayağı çamurlara batıyordu.
    </div>

    <div>
      Nöbetçi gelerek yanında durdu. «Yüzbaşı gelen haberciyi hemen yanına yollamamızı istiyor.»
    </div>

    <div>
      Garrick, «Onun ata binişinde bir tuhaflık var,» diye mırıldandı. «Yorguna benziyor.» «Belki de sarhoştur.
    </div>

    <div>
      Cumartesi gecesindeymiş gibi eğerin üstünde sallanıyor.» Garrick birden dehşetle içini çekti. «Adam yaralı.
    </div>

    <div>
      Üstünden kan akıyor.» Atlı ırmağa daldı. Yaralı adam hayvanın boynuna kapaklanarak kaldı. Gömleğinde kuruyup siyahlaşmış kanlar parlıyordu. Garrick’le nöbetçi sudan geçen atı tuttular. Binici de bağırmaya çalıştı ama sesi bir hırıltıdan farksızdı. «Tanrı aşkına hazırlanın. Bizimkileri sarıp ortadan kaldırdılar. Onlar geliyor...
    </div>

    <div>
      Haykıran kara canavar sürüsü geliyor. Gece olmadan buraya varırlar.» Garrick atıldı. «Kardeşim... Kardeşime ne oldu?» «Öldü... Hepsi öldü.» Adam attan kayarak yere düştü.
    </div>

    <div>
      Zulu savaşçıları boğa başı biçimini alarak saldırdılar. Boğanın boynuzları sağ ve soldan ırmağı aşarak garnizonu iki yandan kuşattı. Yirmi bin ayak yerleri sarsarken on bin ağızdan aynı korkunç şarkı yükseliyordu.
    </div>

    <div>
      Zenciler yaklaşıyorlarken güneşte mızrakları ışıldıyordu.
    </div>

    <div>
      Hastanedeki nöbetçilerden biri, «Bakın!» diye bağırdı. «Öndekiler Husar miğferleri giymişler. Chelmsford’un ölen askerlerini soymuşlar.
    </div>

    <div>
      Biri de kuyruklu siyah bir ceket giymiş. Bazılarında da tüfek var.»
    </div>

    <div>
      Dam oluklu saçtan yapıldığı ve pencereler de kum torbalarıyla kapatıldığı için hastane çok sıcaktı. Tüfek deliklerinden içeriye biraz hava giriyordu. Bazıları pijamalı, bazıları yarı beline kadar soyunmuş adamlar tüfeklerin başında bekliyorlardı. «Demek bizim askerlerin öldürüldüğü doğru.» Çavuş, söylendi. «Yeteri kadar konuştunuz. Hepiniz yerlerinizi alın ve çenenizi kapatın.» Zulu savaşçıları suyu açtılar. Yan yana ilerleyen zenciler beş yüz metre genişliğinde sıralar oluşturmuşlardı. Garrick onların yaklaşmasını seyrederken inledi.
    </div>

    <div>
      «Tanrım! Tanrım! Çok fazlalar. Bu durumda kurtulma şansımız yok.» Onun yanında Gatling makineli tüfeğinin başında duran çavuş, «Kahrolası sesini kes!» diye gürledi.
    </div>

    <div>
      «İşte geliyorlar!»
    </div>

    <div>
      «Tüfek doldur!»
    </div>

    <div>
      Silâh şakırtıları hastanede yankılandı. «Emir vermedikçe ateş etmeyeceksiniz.» Boğa biçimi alarak saldıran Zululuların şarkısı birden kan donduran çığlıklar halini aldı.
    </div>

    <div>
      Garrick, «Oh Tanrım,» diye fısıldadı. «Tanrım ne olur ölmeme izin verme.»
    </div>

    <div>
      «Hazır ol»
    </div>

    <div>
      Savaşçılar hastane avlusunun duvarına erişmişlerdi.
    </div>

    <div>
      Duvardan atlarlarken başlarındaki tüyler sallanıyordu.
    </div>

    <div>
      «Nişan alın!» Altmış tüfek kalktı ve vahşilere doğru çevrildi. «Ateş!»
    </div>

    <div>
      Bunu gökgürlemesini andıran patlamalar ve vücutlara giren kurşunların tok sesleri izledi.
    </div>

    <div>
      «Nişan al! Ateş!»
    </div>

    <div>
      Garrick hıçkırarak olanları unutmak ister gibi ellerini gözlerine bastırdı. Yanında yatan ufak tefek adam dönerek ona baktı. «Ne oldu ahbap? Yoksa olayları anımsamaya mı başladın?»
    </div>

    <div>
      Garrick atıldı. «Kardeşim ve babam... Onlar sağ olmalı.» «Ne yazık ki öyle değil, ahbap. Doktor, tek bacağınla böyle kahramanlık göstermene hayran kalarak sana yakınlık duydu. Onun için de ailenle ilgili soruşturma yaptırdı..Onlar ölmüş.» Garrick umutsuzlukla, «Neden?» diye sordu. «General Cheimsford sağ kaldığına göre onlar da sağdır.» Ufak tefek adam dudak büktü. «Cheimsford, İsandhlwana adlı bir yerde karargâh kurmuş.
    </div>

    <div>
      Bütün araba ve malzemeyi orada bırakarak saldırıya geçmiş. Fakat Zulular onun etrafından dolanıp karargâhı basmışlar. Oradakileri öldürdükten iki gün sonra da buraya geldiler. Chelmsford’un adamları yardımımıza yetişene kadar onları iki gün burada oyaladığımızı biliyorsun.»
    </div>

    <div>
      «Ya kardeşimle baba... Onlara ne oldu?» «Baban İsandhlwana karargâhındaymış. Kurtulamamış. Kardeşin Chelmsford’la saldırıya geçen askerler arasındaymış. Çarpışmadan önce o ve bazıları birlikten ayrı düşerek öldürülmüşler.»
    </div>

    <div>
      «Sean öldü mü?» İnanmayarak başını salladı. «Hayır, olamaz. Onu öldüremezler.» Ufak tefek İngiliz, «Bunu ne kadar kolaylıkla yaptıklarını bilemezsin,» dedi. «Uygun yere bıçağı birkaç santim daldırmak yeterlidir.» «Fakat Sean... Sen onu tanımadın. Bunu anlayamazsın.» «O, öldü ahbap. O, baban ve yedi yüz kişi öldü. Bizim de ölmemiş olmamıza şaşmak gerek.»
    </div>

    <div>
      Doğrulup oturdu ufak tefek İngiliz. «Burada on beş kişiye madalya verilecek. Onlardan biri de sensin. Boynunda kocaman nişanla evine dönünce sevgilin ne diyecek acaba?»
    </div>

    <div>
      Garrick’e bakınca onun yanaklarından süzülen yaşları gördü. «Yapma ahbap. Sen eşsiz bir kahramansın.
    </div>

    <div>
      Burada yaptığını... yaptığını anımsamıyor musun?» «Hayır.» Garrick’in sesi boğuktu ve içinden de ‘Sean, beni yalnız bırakamazsın,’ diyordu. ‘Sen gittin. Şimdi ben ne yapacağım?’ Yüzü maymuna benzeyen ufak tefek asker devam etti. «Yanında olduğum için her şeyi gördüm. Sana bunu anlatmalıyım.» O konuşurken Garrick de olayları anımsamaya başladı.
    </div>

    <div>
      «İkinci gün oldu bu. Tam yirmi üç saldırıya karşı koymuştuk.» Yirmi üç saldırı mı? Garrick sayıları unutmuştu.
    </div>

    <div>
      Onun kafasında sadece süre gelen korkunç bir olay vardı. O anda da aynı korkuyu duyuyor, bu yüzden pis pis terlediğini hissediyordu.
    </div>

    <div>
      «Sonra Zulular hastanenin duvarına dalları istif edip ateşe verdiler. Ateş edip oradakileri öldürüyorduk ama yerlerini yenileri alıyordu. Hastane duvarı tutuşunca biz de arka duvarda bir delik açtık.
    </div>

    <div>
      Yaralı ve hastaları oradan çıkarıp depoya taşımaya başladık. Fakat Tanrının belâsı vahşiler hastaneden çıkmaya çalıştığımızı görünce bu yana geldiler.» Adam sarılı eliyle işaret etti. «Orada da tüfek başında sadece sen, ben ve iki kişi daha vardık. Kalan askerler yaralıları taşıyordu. Saldıranların önünde başına Induna kuşunun mavi tüylerini takmış birini gördük. Kalkanı kurutulmuş siyah beyaz benekli öküz derisindendi. El ve ayak bileklerine de savaş çıngırakları takmıştı. O
    </div>

    <div>
      Zulu yan dönüp savaşçılarına işaret edeceği sırada sen ateş ettin. Adamın gergin karnını yaran mermi barsaklarını deşti. Diz üstü çöktüğünü ve pembeli, morlu barsakların yere sarktığını gördüm. O sırada ötekiler hastane kapısına erişmişlerdi.
    </div>

    <div>
      Onlara pencereden ateş edip isabet ettiremezdik.»
    </div>

    <div>
      Garrick’in gözlerinin önünde o an canlandı. Yaralı Zulu ağzını oynatarak yerde sürüne sürüne kendisine yaklaşıyordu. Gözlerini Garrick’in yüzünden ayırmıyordu. Öteki Zulular kapıyı zorluyorlardı. Biri mızrağını kapının aralığından sokarak kol demirini kaldırdı ve kapı açılacaktı artık.
    </div>

    <div>
      Garrick tozlar arasında barsaklarını yerde sürüyerek kendisine yaklaşan Zuluya baktı. Terler çenesinden süzülüyor ve dudakları titriyordu. Tüfeğini kaldırıp Zulunun yüzüne nişan aldıysa da tetiği çekemedi.
    </div>

    <div>
      «İşte sen o zaman harekete geçtin, ahbap. Kol demirinin kalktığını gördüm. Bir an sonra vahşilerin içeriye doluşacaklarını biliyordum. Bu kadar yakınımıza gelirlerse onların mızraklarından kurtulamayacaktık.» Garrick tüfeğini bırakınca yere düşerek sert bir ses çıkardı. Yerde sürünen, yaralı korkunç yaratığa bakmaya dayanamamıştı. Kaçmak, saklanmak istiyordu. Evet gizlenmeliydi. Gözlerinin arkasındaki kıpırtıyı hissediyordu.
    </div>

    <div>
      Etraf sislenmeye başlamıştı.
    </div>

    <div>
      «Kapıya en yakın olan sendin. Bizi kurtarabilecek tek şeyi yaptın. Yalnız ben yerinde olsaydım bunu yapacak cesareti gösteremezdim. »
    </div>

    <div>
      Yer mermi kovanlarıyla doluydu. Garrick bunlara basarak sendeledi ve düşeceği sırada kolunu kaldırdı.
    </div>

    <div>
      Ufak tefek İngiliz, «Tanrım!» diye titredi.
    </div>

    <div>
      «Kol demirinin yatağına kendi kolunu soktun...
    </div>

    <div>
      Bunu ben yapamazdım.»
    </div>

    <div>
      Garrick vahşiler birden kapıya yüklenince kolunun kırıldığını duydu. Orada kalarak bükülmüş koluna, zencilerin zorlamaları yüzünden zangır zangır sallanan kapıya baktı. Acı duymuyordu ve bir süre sonra etrafını sisler kapladığı için güvene kavuştu.
    </div>

    <div>
      «Onları temizlemek için kapıya ateş etmemiz gerekti. Daha sonra kolunu kurtarabildik ama sen bayılmıştın. Biraz önce kendine gelene kadar da öyle kaldın. Madalyayı hakkettin doğrusu.»
    </div>

    <div>
      Garrick ırmağa baktı. ‘Acaba Sean’u gömdüler mi?’ diye düşünüyordu. ‘Yoksa kuşların gagalaması için otların üstünde mi bıraktılar?’ Madalya değil kardeşini istiyordu.
    </div>

    <div>
      <br />
    </div>

    <div style="text-align: center;">
      * * *
    </div>

    <div>
      <br />
    </div>

    <div>
      Doktor Van Rooyen, Ada Courteney’in arabadan inmesine yardım etti. Elli yılda insanların acıları karşısında duygusuzlaşmayı öğrenememişti. Yalnızca bunu gizlemesini biliyordu. Yüzünde duyduğu üzüntüyü belirten bir şey yoktu. «Garrick iyi Ada. Kolunu iyi sarmışlar. Yani askeri doktorlar iyi alçı yapmışlar. Kol kemikleri kaynayacak ve sakat kalmayacak.» Ada, «Onlar ne zaman döndüler?» diye sordu.
    </div>

    <div>
      «Dört saat kadar oluyor. Ladyburg’lü yaralıların hepsini iki arabayla göndermişler.» Ada başını sallayınca doktor kayıtsızmış gibi bir tavırla onu süzdü. Kadındaki değişikliği görünce çok afallamıştı. Ada’nın cildi solmuş, çiçek yaprakları gibi kurumuştu. Dudakları acısını saklamak ister gibi gerilmişti. Giydiği yas kılığı da onu birden yaşlandırmıştı. «Garrick seni içeride bekliyor.» Birlikte kilisenin basamaklarını çıkınca oradakiler yol vermek için açıldılar. Birkaç kişi hafif sesle Ada’ya başsağlığında bulundu. Orada gözleri şişmiş, siyahlar giymiş başka kadınlar da vardı. Ada’yla doktor, serin, loş kiliseye girdiler.
    </div>

    <div>
      Yataklara yer açmak için sıralar yanlara çekilmişti.
    </div>

    <div>
      Erkeklerin yattığı yatakların etrafında kadınlar dolaşıyordu.
    </div>

    <div>
      Doktor, «Ağır yaralıları göz önünde bulundurmak için burada tutuyorum,» dedi. «İşte Garry orada.» Garrick oturduğu sıradan kalktı. Kolu askıya alınmıştı. Topallayarak onlara yaklaşırken tahta ayağı zeminde tok sesler çıkardı. «Anne...» Durakladı. «Sean ve babam...» Ada bu iki adı duyunca acıyla irkildi, sonra hemen atıldı.
    </div>

    <div>
      «Seni eve götürmeye geldim.» «Onların orada öyle yatmalarına izin veremeyiz. Onlar... »
    </div>

    <div>
      Ada, «Lütfen Garry,» diye mırıldandı. «Eve gidelim. Bunu daha sonra konuşabiliriz.» Doktor da ilâve etti.
    </div>

    <div>
      «Hepimiz Garry’le gururlanıyoruz.»
    </div>

    <div>
      Ada, «Evet,» dedi. «Lütfen eve gidelim, Garry.» İçindeki acıyı bastırmaya çalışıyordu. Bu denli yoğun acı küçük bir yere hapsedilmişt i . Kapıya doğru döndü. Yüzünden duygularını okumamalıydılar. Onların önünde ağlamamalı, Theunis Çiftliğine dönmeliydi.
    </div>

    <div>
      Oradakiler Garrick’in eşyalarını seve seve arabaya taşıdılar. Ada dizginleri ellerine aldı. İkisi de ırmağı geçene kadar konuşmadılar. Sonra eve baktılar. Ada, «Artık Theunis Çiftliğinin efendisi sensin, Garry,» diye mırıldandı.
    </div>

    <div>
      Garrick onun yanında huzursuzlukla kımıldandı.
    </div>

    <div>
      O çiftliği istemiyordu. Madalyayı istemiyordu.
    </div>

    <div>
      Tek istediği Sean’du.
    </div>
  </div>
</body>
</html>
