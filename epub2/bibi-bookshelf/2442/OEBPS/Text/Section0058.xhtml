<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">6</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      O gece Sean yatmaya gittikten sonra Duff yine aynı rüyayı gördü. İçtiği şarap kafasının çalışmasını ağırlaştırmıştı, bu yüzden uyanamadı. Bu kâbustan kurtulmaya çalışıyor ama tam uyanacağı sırada yine dalıp aynı rüyayı görüyordu. Sean ertesi sabah erkenden Duff’u görmeye gitti. Kulübenin kapısında durup gözlerini karanlığa alıştırmaya çalışarak, «Haydi, kalk,» dedi. Yoksa mutluluğuna bir de fazla yatmaktan olacak yaralar eklenecek.» Duff güçlükle ayaklarını yere basıp inledi. «Dün gece o şaraba ne kattın?» Şakaklarını ovuşturdu.
    </div>

    <div>
      «Kafamın içinde cinler hora tepiyor.» Sean o anda paniğin ilk belirtilerini hissetti. Elini arkadaşının alnına dayadı ama ateşi yoktu. «Haydi, kahvaltı hazır.» Duff şekerli yulaf ezmesinden bir kaşık aldı. Kızarmış karaciğere de el sürmedi. Gözlerini güneşten korumak ister gibi durmadan kısıyordu.
    </div>

    <div>
      Kahvelerini bitirince iskemlesini itti. «Yatıp baş ağrımı geçirmeye çalışacağım.»
    </div>

    <div>
      Sean da ayağa kalktı, «Pekâlâ. Ben de gidip biraz avlanayım. Etimiz azaldı. Bakalım bir geyik vurabilir miyim?»
    </div>

    <div>
      Duff atıldı. «Yok kal ve benimle konuş. Birkaç el oyun oynayalım.» Günlerdir oyun oynamamışlardı. Sean razı olarak Duff’un yatağının ucuna oturdu ve bir saatte ondan otuz iki altın kazandı. «Bir ara bu oyunu oynamasını bana öğret,» diye güldü. Duff somurtarak elini çekti. «Daha fazla oynamak istemiyorum. Parmaklarını göz kapaklarına bastırdı. «Bu baş ağrısı yüzünden düşünemiyorum.»
    </div>

    <div>
      «Uyumak ister misin?» Sean kartları toplayıp kutuya koydu.
    </div>

    <div>
      «Hayır. Neden bana biraz kitap okumuyorsun?»
    </div>

    <div>
      Duff baş ucundaki raftan deri ciltli Kasvetli Ev’i alarak Sean’un kucağına attı.
    </div>

    <div>
      «Nereden başlayayım?»
    </div>

    <div>
      «Önemi yok onu ezbere biliyorum.» Duff yatıp gözlerini kapattı. «İstediğin yerden başla.» Sean yüksek sesle okudu. Yarım saat kadar ne okuduğunu anlayamadan devam etti. Bir iki kez de Duff’a göz attı. Fakat o gözlerini kapatmış yatıyordu. Yüzü terlemiş ama solukları düzgündü. Dickens sıcak bir sabahta insana uyku ilacı gibi etki yapıyordu. Sean’un da gözleri kapanmaya başladı. Sesi ağırlaştı ve durdu. Kitap kucağından kaydı.
    </div>

    <div>
      Duff ın zincirlerinin hafif şıkırtısıyla kendisine geldi. Birden uyanıp yatağa baktı. Duff bir maymun gibi eğilmişti.
    </div>

    <div>
      Gözlerinde çılgınlık ateşi yanıyor, yanakları seyiriyordu. Sarı bir köpük dişlerini kaplamış ağzından akıyordu.
    </div>

    <div>
      Sean, «Duff...» diyebildi. O anda elleri pençe halini alan Duff insan sesine benzemeyen bir hırıltıyla onun üstüne atladı. İşte bu korkunç ses Sean’un kanını dondurup bacaklarındaki gücü kaybetmesine neden oldu.
    </div>

    <div>
      Sean, «Yapma!» diye bağırırken zincir karyolanın tahta ayaklarından birine takıldı. Neyse zincir Duff’ı geri çekerek dişlerini Sean’un hareketsiz vücuduna geçirmesine engel oldu. Duff yatağa serildi.
    </div>

    <div>
      Sean koştu. Kulübeden kaçarak ağaçların arasına daldı. Korkudan bacakları titrer soluğu kesilirken yine de koşuyordu. Ancak bir dal kırbaç gibi yüzüne çarparak canını yakınca kendisini toplayabildi. Ağırlaşıp durdu, sonra kampa doğru baktı. Vücudunun titremesi geçene, içindeki dehşet korkunç bir mide bulantısı haline gelene dek kaldı. Sonra kampın arkasından dolaşarak Duff’ın kulübesinin öbür yanına, daha uzağına çıktı.
    </div>

    <div>
      Kamp boşalmış, bütün adamlar Sean’un kaçmasına neden olan dehşet yüzünden çil yavrusu gibi dağılmışlardı.
    </div>

    <div>
      Sean silahının Duff’ın yatanın üstünde kaldığını anımsayarak arabasına girdi. Kullanılmayan tüfeklerin durduğu sandığı açtı. Tüfeğe mermi koymaya çalışırken elleri titriyordu. O zincir kopabilirdi. Her an arkasından insan sesine benzemeyen korkunç hırıltıyı duyacağını sanıyordu. Ama silahı tutarken, çelik ve tahtanın avuçlarındaki ağırlığı ona cesaret verip yine erkek olmasını sağladı.
    </div>

    <div>
      Arabadan atlayarak usul usul yaklaştı. Zincir kopmamıştı. Duff yabani incirin gölgesinde durmuş, zincire saldırıyordu. Yeni doğmuş bir köpek yavrusu gibi sesler çıkarıyordu. Arkası Sean’a dönüktü ve çıplaktı.
    </div>

    <div>
      Paraladığı gömlek ve pantolonun parçaları yerdeydi. Sean, ağır ağır ona doğru giderek zincirin erişemeyeceği yerde durdu.
    </div>

    <div>
      Çekinerek, «Duff!» diye seslendi. Duff birden dönerek saldırmak için eğildi. Köpükler sarı sakalından akıyordu.
    </div>

    <div>
      Sean’a bakarken dişleri ortaya çıktı. Korkunç bir sesle bağırarak saldırdıysa da zincir gerilip onun sırt üstü düşmesine neden oldu. Duff kalkarak zincirle boğuşmaya başladı. Gözlerini açlıkla Sean’a dikmişti. Genç, adam geriledi. Tüfeğini kaldırarak Duffın iki gözü arasına nişan aldı.
    </div>

    <div>
      «Yemin et! Tüfeğini bana çevirmeyeceğine yemin et!» Sean’un eli titredi. Geri geri gitti. Duff ın üstünden kanlar akıyordu artık. Zincirin halkaları kalçalarının derisini soymuştu. Ama hâlâ Sean’un üstüne atılmak için zinciri çekiştiriyordu. Sean da verdiği söz yüzünden onun gibi zincirle bağlıydı. Buna son veremiyordu. Tüfeğini indirerek iktidarsız bir acımayla arkadaşına baktı. Sonunda Mbejane onun yanına geldi. «Gidelim, Nkosi. Bu işi bitiremeyeceksen buradan uzaklaş. Artık sana ihtiyacı yok onun. Seni gördükçe daha öfkeleniyor.» Duff zincirini çekiştirerek bağırdı. Parçalanan belinden akan kan bacaklarının tüylerine sızıyor, yapışıp pıhtılaşıyordu. Başını her sollayışında ağzından dökülen köpükler kol ve göğsüne saçılıyordu.
    </div>

    <div>
      Mbejane, Sean’ı kampa götürdü. Öteki yerliler de oradaydılar. Sean kendisini biraz toplayarak emir verdi.
    </div>

    <div>
      «Herkesin buradan uzaklaşmasını istiyorum. Battaniye ve yiyecek alın. Gidin, suyun öbür yanında konaklayın.
    </div>

    <div>
      Bu iş bitince size haber yollarım.» Adamlar eşyalarını toplayıp giderlerken Mbejane’yi geri çağırdı. «Ne yapmalıyım?» diye sordu.
    </div>

    <div>
      «Bir at bacağını kırarsa?»
    </div>

    <div>
      Sean umutsuzlukla başını salladı. «Ona söz verdim.» Mbejane, «Sadece bir ahlaksız ve cesur bir adam sözünden dönebilir,» dedi. «Seni bekleyeceğiz.» Dönüp ötekilerin peşinden gitti Zulu. Sean yalnız kalınca arabalardan birinin içine gizlenip brandanın yırtığından Duff’ı seyretti. Arkadaşı bir budala gibi başını sallayıp ayaklarını sürüyerek zincirin çevresinde dolaşıyordu. Sonra acıyla yerde yuvarlanarak kafasındaki saçları yolmaya, yüzünü tırmalamaya başladı. Sean deliliğin seslerini de dinledi. Duff acıyla kükrüyor, budala gibi gülüyor, hırlıyordu. En korkuncu da bu hırlamaydı.
    </div>

    <div>
      Belki on kez tüfeği arkadaşına çevirdi. Ama alnından akan terler gözüne girince hedefi göremez oldu, silahı indirdi. Orada bir zincirin ucunda çıplak vücudu güneşte kızaran adamla birlikte Sean’un da bir parçası ölüyordu. Gençliğinin, kahkahasının, yaşam sevgisinin birazı orada ölüyordu. Bu yüzden yine usulca arabaya girerek seyretmeye devam etti.
    </div>

    <div>
      Güneşin batmasından bir saat önce Duff ihtilaçla sarsılmaya başladı. İlk krizdi bu. Tam Sean’un arabasının karşısında duran Duff başını iki yana sallamaya başladı. Ağzı durmadan oynuyordu. Sonra vücudu ihtilaçla gerildi, dişleri sırıtırmış gibi ortaya çıktı. Gözleri yuvalarında dönerek ortada sadece akları kaldı. Vücut geriye doğru bükülmeye başladı. O uzun bacaklı, bir delikanlınınki gibi hâlâ ince ve biçimli olan vücut gitgide geriye bükülüyordu; sonunda kuru bir çatırtıyla bel kemiği kırıldı. Adam yere yığıldı. Orada yatarak hafif sesle inlemeye, kıpırdanmaya başladı. Bel kemiği kırıldığı için gövdesinin üst kısmı tersine dönmüştü.
    </div>

    <div>
      Sean, arabadan atlayıp ona koştu. Duff’un hemen önünde durarak onu başından vurup arkasını döndü. Fırlatıp attığı tüfeğin sert toprağa vururken çıkardığı ses geldi kulaklarına. Yine kendi arabasına giderek bir battaniye aldı. Parçalanan başına bakmamaya çalışarak battaniyeyi Duff’a sardı. Onu götürüp kulübesindeki yatağına yatırdı. Battaniyeyi ıslatan kanlar çarşafa yayılmaya başladı. Sean yatağın yanındaki iskemlede oturuyordu.
    </div>

    <div>
      Dışarıya karanlık çöktü. Suyun gerisinde bir yerde aslanlar avlanıyorlardı. Hayvanlar avlarını şafak sökmeden iki saat önce öldürdüler. Sean karanlıkta otururken aslanların zaferle kükrediklerini duydu.
    </div>

    <div>
      Sabah bitkin bitkin kalkarak arabasına gitti. Mbejane ateşin yanında bekliyordu. Sean, «Ötekiler nerede?» diye sordu.
    </div>

    <div>
      Zulu ayağa kalktı. «Yolladığın yerdeler. Bana ihtiyacın olacağını düşünerek yalnız geldim.» «Evet. Arabadan iki balta al.» Odun yardılar. Bir dağ kadar kuru odunu Duff’un yatağının etrafına yığdılar. Sonra Sean odunları tutuşturdu. Mbejane onun için bir atı eğerledi. Sean ata binince Zulu’ya baktı. «Arabaları daha ilerideki suya getir. Seni orada bekleyeceğim. »
    </div>

    <div>
      Sean kamptan hızla ayrıldı. Sadece bir kez başını çevirip baktı arkaya. Rüzgâr yanan odunların dumanlarını ta uzaklara kadar sürüklüyordu.
    </div>
  </div>
</body>
</html>
