<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">13</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Bu yeni duygu öyle güçlüydü ki, Sean kardeşinden bile nefret edebiliyordu. Fakat nefreti uzun sürmüyordu.
    </div>

    <div>
      Sean’un nefret ve hiddeti tutuşan kuru otların alevi kadar çabuk geçiyordu. Nasıl alevler birden yükselir ve dayanılamayacak denli yakıcı olduktan sonra geriye sadece küller kalırsa, Sean’un duyguları da böylece çabucak ortadan kayboluyordu.
    </div>

    <div>
      Sean’un kardeşine kızdığı gün Waite evde yoktu. Üç yıldan beri Sığır Yetiştiriciler Birliğine başkan adayı gösterilmiş ve her seferinde de bunu reddetmişti Waite Courteney. Fakat o da bu görevin vereceği onuru isteyecek kadar insandı. Ancak görev yüzünden sık sık çiftliğinden ayrılırsa işlerin aksayacağını da biliyordu. Başkan seçimi zamanı geldiğinde, Sean ve Garrick iki yıldan beri çiftlikte çalışmaktaydılar.
    </div>

    <div>
      Waite, Pietermaritzburg’daki toplantıya gitmeden önce Ada’yla konuştu. Yatak odasında aynanın önünde durup sakalını düzeltirken, «Geçen hafta Bernard’dan bir mektup aldım, sevgilim,» dedi. «Bu yıl başkan olmamda ısrar ediyorlar.» «Çok da akıllılık ediyorlar. Senin kadar fevkalade bir başkan daha olamaz.» Waite sakalının uçlarını keserken karısının kendisine tam anlamıyla güvendiğini düşündü. Durup aynaya bakarken, kendi kendine,
    </div>

    <div>
      ‘Başarımın çoğunu karıma borçluyum sanırım,’ diye düşündü.
    </div>

    <div>
      «Bunu başarabilirsin, Waite.» Kadın ne soru sormuş, ne de kuşkulanmıştı. Ada’nın söylediği sözlere inanıyordu adam.
    </div>

    <div>
      Waite makası bırakarak karısına döndü.
    </div>

    <div>
      Ada, beyaz geceliğini giyip yatağın üstüne bağdaş kurmuştu. Siyah, gür saçları omuzlarına dağılmıştı. «Sean, çiftliği yönetebilir sanırım.»
    </div>

    <div>
      Ada telâşla ilâve etti. «Garry de tabii.»
    </div>

    <div>
      Waite başını salladı. «Sean her şeyi çabucak öğreniyor.»
    </div>

    <div>
      «Bu işi kabul edecek misin?»
    </div>

    <div>
      Waite durakladıysa da sonra başını salladı.
    </div>

    <div>
      «Evet.»
    </div>

    <div>
      Ada gülümseyerek, «Buraya gel,» diye elini uzattı.
    </div>

    <div>
      <br />
    </div>

    <div style="text-align: center;">
      * * *
    </div>

    <div>
      <br />
    </div>

    <div>
      Waite ve Ada’yı Ladyburg’deki istasyona Sean götürdü. Babası son anda bu başarısını paylaşması için karısının kendisiyle gelmesini istemişti.
    </div>

    <div>
      Sean onların bavullarını kompartımana koyduktan sonra trenin kalkmasını bekledi. Ada onu öpüp vagona girdi.
    </div>

    <div>
      Waite de bir an durdu. «Sean, eğer yardım gerekirse Lion Kop’da Mr.Erasmus’u ara. Ben perşembe döneceğim.» «Yardıma ihtiyacım olmaz, baba.» Waite’in dudakları gerildi. Sert sert. «Öyleyse sen Tanrısın,» diye söylendi. «Tek yardıma ihtiyaç duymayan o’dur. Budalalık etme. Başın derde girerse Erasmus’a git.»
    </div>

    <div>
      Ada’nın arkasından trene bindi. Tren sarsılıp hareket etti, sonra hızlanarak uzaklaştı. Bir an trenin arkasından bakan Sean dönüp arabaya doğru gitti. Artık Theunis Çiftliğinin efendisiydi ve bu duygu hoşuna gidiyordu.
    </div>

    <div>
      Platformdaki küçük kalabalık dağılırken birden Anna ortaya çıktı.
    </div>

    <div>
      «Merhaba, Sean!» Kız yıkanmaktan solmuş yeşil bir elbise giymişti, ayakları çıplaktı. «Merhaba Sean!» Küçük beyaz dişlerini göstererek gülerken gencin yüzüne bakıyordu.
    </div>

    <div>
      «Merhaba, Anna.»
    </div>

    <div>
      «Pietermaritzburg’a gitmiyor musun?»
    </div>

    <div>
      «Hayır, çiftliğe bakmam gerekiyor.»
    </div>

    <div>
      «Ya... »
    </div>

    <div>
      Kalabalık istasyonda rahatsız olarak ses çıkarmadan karşılıklı durdular.
    </div>

    <div>
      Ağabeylerinden biri bilet gişesinin önünden seslendi. «Anna, Haydi, gel. Eve gidiyoruz.» Kız, «Seni pazara görecek miyim?» diye fısıldadı.
    </div>

    <div>
      «Mümkün olursa gelirim. Ama bilemiyorum.
    </div>

    <div>
      Çiftlikle ilgilenmem gerekiyor.» «Ne olur gayret et, Sean.» Anna’nın yüzü ciddiydi. «Seni bekleyeceğim. Yanıma yemek alıp seni bütün gün bekleyeceğim. Kısa süre için de olsa lütfen gel.»
    </div>

    <div>
      «Peki geleceğim.»
    </div>

    <div>
      «Söz mü?»
    </div>

    <div>
      «Söz.» Anna rahat bir soluk alarak gülümsedi, sonra koşarak ailesinin yanına gitti. Sean da çiftliğe döndü.
    </div>

    <div>
      Garrick yatağına uzanmış kitap okuyordu.
    </div>

    <div>
      «Babamın çarşamba günü aldığımız sığırları dağlamanı söylediğini sanıyordum.» Garrick, «Hayvanları dağlamaktan nefret ediyorum,» diye mırıldandı. «Onları dağlayıp yakarken bağırmalarından nefret ediyorum.
    </div>

    <div>
      Yanan tüy ve derinin kokusundan tiksiniyorum. Bu yüzden başım tutuyor.» «Belki öyle ama birinin bu işi yapması gerek. Ben yapamam. Gidip hayvanların dalması için tanklardaki sulara ilâç katacağım.» Sean, öfkelenmeye başlamıştı. «Allah kahretsin. Garry neden hep böyle acizsin?» «Sadece... sadece tek bacağım varsa ne yapabilirim?» Garry ağlamak üzereydi. Bacak sözü istenen etkiyi yaptı ve Sean hemen sakinleşti.
    </div>

    <div>
      Genç gülümsedi. Bu son derece çekici ve dayanılmaz bir gülüştü. «Dinle. Ben hayvanların sağrılarını dağlarım.
    </div>

    <div>
      Sen de tanklara dezenfekte ilâcını katarsın. İlâç varillerini al ve arabaya yükle. Sana yardım etmeleri için de iki seyis götür. İşte malzeme deposunun anahtarları da burada.» Desteyle anahtarı yatağa attı. «Hava kararmadan işi bitirmiş olursun.» Kapıda durup döndü. «Garry, yalnız evin yakınındakilere değil, öteki altı tanka da ilâç katacağını unutma.» Garrick altı varil ilâcı arabaya yükleyerek tepeden indi ve hava kararmadan çok önce de geri döndü. At pantolonunun önü koyu renk, katranlı ilâçtan ıslanmıştı. Hattâ ilâç tek çizmesinin içine de girmişti.
    </div>

    <div>
      Mutfaktan geçip koridora dalınca çalışma odasından Sean seslendi.
    </div>

    <div>
      «Hey Garry, işi bitirdin mi?»
    </div>

    <div>
      Garry şaşırdı. Waite’in çalışma odası kutsal bir yer sayılırdı. Ada bile içeriye girmeden kapıya vururdu. İkizler de oraya sadece cezalandırılmak için giderlerdi. Garrick topallayarak gidip kapıyı açtı. Sean babasının koltuğuna oturup ayaklarını da yazı masasına dayamıştı. Garry titreyen bir sesle, «Babam seni öldürür,» diyebildi.
    </div>

    <div>
      «Babam Pietermaritzburg’da.»
    </div>

    <div>
      Garrick eşikte durup odaya baktı. Burasını gerçekten ilk kez görüyordu. Daha önceleri tek gördüğü, canının yanacağını düşünerek arkasını kamçıya verip koluna dayandığı büyük koltuktu. Bu sefer dikkatle baktı. Duvarlar tavana kadar koyu sarı, cilâlı bir tahtayla kaplanmıştı.
    </div>

    <div>
      Tavanda kartonpiyeden yapılmış meşe yaprakları vardı. Tam ortadan bakır bir zincirle kocaman bir lamba sallandırılmıştı. Bir tür küçük kahverengi taşlardan yapılmış şömineye yakılmak için kütükler dizilmişti. Duvardaki çengellere türlü silâhlar asılmıştı.
    </div>

    <div>
      Kitaplıktaki yeşil ve bordo deri ciltli kitapların arasında roman yoktu. Raflar da ansiklopediler, sözlükler yolculuk ve çiftçilikle ilgili kitaplar duruyordu. Karşı duvara da Ada’nın bir portesi asılmıştı. Bir Kap yaban öküzünün şahane boynuzları şöminenin olduğu duvara takılmıştı. Burası tam bir erkek odasıydı.
    </div>

    <div>
      Sean’un oturduğu koltuğun yakınındaki dolap açıktı. Üstünde bir şişe konyak duruyordu ve Sean’un elinde de bir balon kadeh vardı. Garrick, «Babamın konyağını içiyorsun,» diye suçladı.
    </div>

    <div>
      «Pek fena değil.» Sean kadehi ışığa tutup içkiye baktıktan sonra bir yudum aldı. Yutmadan önce bekledi.
    </div>

    <div>
      Garrick onu dehşetle seyrediyordu. Sean da içki boğazını yakarken gözlerini kırpmamaya çalıştı. Garrick tekrarladı.
    </div>

    <div>
      «Babam seni öldürür.»
    </div>

    <div>
      Sesi konyaktan boğuklaşan Sean, «Otur,» dedi. «Babam yokken yapacaklarımızı planlamak istiyorum.» Garrick önce o çok iyi bildiği büyük koltuğa doğru gittiyse de, orada kamçılandığını anımsayarak döndü ve divanın ucuna ilişti.
    </div>

    <div>
      Sean saymaya başladı. «Yarın, evin yakınındaki hayvanların hepsini tanklara sokacağız. Zama’ya onları erken getirmesini söyledim.
    </div>

    <div>
      Tanklara ilâçları döktün değil mi?» Garrick başını
    </div>

    <div>
      sallayınca da devam etti. «Cumartesi de hendeğin oradaki otları yakacağız. Orada otlar çok kuru. Pazar...» Sean durakladı. Pazar günü Anna vardı.
    </div>

    <div>
      Garrick hemen atıldı. «Pazar günü kiliseye gitmek istiyorum.»
    </div>

    <div>
      «İyi. Sen kiliseye git.»
    </div>

    <div>
      «Sen gelmeyecek misin?»
    </div>

    <div>
      Sean, «Hayır,» diye cevap verdi.
    </div>

    <div>
      Garrick yeri kaplayan kaplan postlarına baktı. Sean’u gelmesi için iknaya çalışmamıştı. Anna pazar günü kilisede olacaktı. Sean orada olup kızın aklını çelmezse, belki kendisi onu arabaya alıp evine bırakabilirdi. Hayal kurmaya başlayan genç kardeşinin sözlerini duymaz oldu. Sabah Sean ilâçlı su tankına baktığında güneş yeni doğmuştu. Önüne küçük bir sürü katarak gelmişti. Garrick o sırada öteki hayvanların teker teker tanka girmelerini sağlıyordu. On kadar hayvan tanktan çıkmış, ıslak ve bezgin duruyordu. Vücutları ilâçlı sudan çok koyu bir renk almıştı.
    </div>

    <div>
      Sean getirdiği sürüyü zaten hayvanların dolu olduğu etrafı çitle çevrili alana soktu.
    </div>

    <div>
      N’duti kapıyı kapatıp sürgüyü de çekti. «Seni iyi görüyorum, Nkosi.»
    </div>

    <div>
      «Ben de seni, N’duti. Bu gün iş çok!»
    </div>

    <div>
      N’duti bunu kabul etti. «Çok... Daima çok iş var.»
    </div>

    <div>
      Sean atını ağaçlardan birine bağlayarak dönüp tanka yaklaştı. Garrick korkuluğun yanında durmuş, damı tutan sütunlardan birine dayanmıştı. «Merhaba Garry. Nasıl gidiyor?»
    </div>

    <div>
      «İyi.»
    </div>

    <div>
      Sean da kardeşinin yanına çıkarak korkuluğa dayanıp aşağıya baktı. Tank altı metre uzunluğunda üç metre genişliğindeydi. İçindeki sıvı da toprak düzeyinin altında kalıyordu. Tankın etrafında alçak bir duvar ve üstünde de yağmurun ilâcı sulandırmasını önleyen bir dam vardı.
    </div>

    <div>
      Çobanlar sürüyü tanka yaklaştırdılar. Her hayvan tankın önüne gelince duraklıyordu. Çobanlar, «E’yapi, E’yapi,» diye bağırarak sığırları itip tanka atlamaya zorladılar. Hayvanlardan inat eden olunca, Zama parmaklığın üstünden eğilip onun kuyruğunu yakalayarak ısırıyordu. Sean, «Onların durmamalarını sağla, Zama!» diye seslendi.
    </div>

    <div>
      Zama ona gülerek duraklayan bir hayvanın kuyruğunu beyaz dişlerinin arasında sıktı. Sığır birden tanka dalınca etrafa sular sıçradı. Sean’ın yanağına da bir damla geldi. Ama aldırmayarak kardeşine döndü.
    </div>

    <div>
      «Gelecek satışta bu hayvanlar en yüksek fiyata satılmazlarsa alıcılar iyi sığırdan anlamıyorlar demektir.» Garry, «Hayvanlar fena değil,» diye kabul etti.
    </div>

    <div>
      «Fena değil mi? Bu çevrenin en besili hayvanları.» Sean bu konudaki fikirlerini daha iyi belirtmek üzereyken, yanağına damlayan ilâçlı suyun derisini yaktığını hissetti. Elini yanağına götürüp ilâca parmağını sürdü. Sonra parmağını kokladı. İlâcın kokusu genzini de yaktı. Bir an aptal aptal parmağının ucuna bakarken yanağı ateş dökmüş gibi acı veriyordu.
    </div>

    <div>
      Sonra telâşla başını kaldırdı. Üstlerindeki suların süzülmesi için tanktan çıkan hayvanlar etrafı çitle çevrili bir yere alınmışlardı. Oraya bakarken sığırlardan birinin sendeleyerek çite çarptığını gördü.
    </div>

    <div>
      «Zama!» diye haykırdı. «Hayvanları durdur, kalanları tanka sokma! Hemen tahtaları yerine tak! Sığırlar tanka girmesin!» Sean aşağıya atlayarak hayvanların önünde durdu. Öküzler ona doğru gelmeye çalışıyorlardı.
    </div>

    <div>
      Arkadaki hayvanların ittiği öküzler karşılarına dikilen Sean’dan ürkmüşlerdi ve paniğe kapılan biri parmaklığın üstünden atlamaya kalktı. Başını sal arken boynuzları Sean’un gömleğini parçalayıp göğsünü çizdi. O sırada arkada tahtaların yerlerine geçirilirken çıkardığı ses duyuldu. Sonra Zama onu yakalayarak hayvanların boynuz ve ayaklarından kurtardı. Çobanlardan ikisi de onun parmaklığın üstünden atlamasına yardım ettiler. Sean ayaklarını yere basar basmaz, «Gelin!» diye emrederek atına koştu.
    </div>

    <div>
      «Nkosi, üstünden kan akıyor.»
    </div>

    <div>
      Kan Sean’un yırtılan gömleğini boyuyordu ama acı duymuyordu. Tanktaki ilâca girmiş olan sığırların çok acı çektikleri belliydi. Hayvanlar çitle çevrili yerde koşarken acı acı bağırıyorlardı. Biri yere düşüp kalktı ve titreyen bacaklarının üstünde durmaya çalıştı. Sean, haykırdı. «Onları ırmağa sürün! Irmağa! Zama, çitin kapısını aç ve hayvanların üstündeki ilâcı yıkamaya çalışın.» Baboon Stroom bir mil uzaktaydı. Daha çitle çevrili yerden çıkamadan sığırlardan biri öldü. Onu da ırmağa erişemeden devrilip kaldılar. Gözleri yuvalarında fırıl fırıl dönen, vücutları zangır zangır titreyen hayvanlar büyük acı çekerek öldüler.
    </div>

    <div>
      Sean kalanları ırmağa soktu. Sığırların girdiği berrak su bir anda koyu kahverengi oldu. Hayvanların üstlerindeki boyalı ilâç çıkıyordu. «Sen burada dur Zama. Onların sudan çıkmalarına izin verme.» O sırada suya girmiş genç bir öküz sarsıldı ve birden dibe çöktü. Sean onu kurtarmaya koştuysa da boşuna uğraştı.
    </div>

    <div>
      N’duti’nin yardımıyla hayvanı kıyıya çektiler ama ölmüştü.
    </div>

    <div>
      Sean öküzün yanında çamurlara oturarak güçlükle soluk aldı. «Zama, kalanı sudan çıkar.
    </div>

    <div>
      Kaçı... Kaçı öldü?»
    </div>

    <div>
      «Sen sudayken ikisi daha gitti, Nkosi. Hepsi on üç hayvan.»
    </div>

    <div>
      «Atım nerede?»
    </div>

    <div>
      «Kaçtı. Herhalde eve dönmüştür.»
    </div>

    <div>
      Sean başını salladı. «Kalan hayvanları hasta ağılına getir. Onlara birkaç gün bakmamız gerekecek.» Sean kalkıp yürüye yürüye ilâçlı su tankına gitti. Garrick ortada yoktu. Büyük sürü de çitle çevrili alanda duruyordu.
    </div>

    <div>
      Sean çitin kapısını açarak hepsini çayıra salıverdi. Ondan sonra kendisini daha iyi hissetti. Gücüne kavuşunca birden büyük bir öfke ve kin duydu. Garrick’den nefret ediyordu. İlâcı tanklara o dökmüştü.
    </div>

    <div>
      Garrick onun sığırlarını öldürmüştü. Sean bu yüzden kardeşinden nefret ediyordu.
    </div>

    <div>
      Sean evin bulunduğu tepenin yamacına gelince,
    </div>

    <div>
      Garrick’in avluda durduğunu gördü. Fakat mutfağa girip gözden kayboldu. Sean koşarak mutfak kapısından daldı ve az kalsın uşaklardan birini yere deviriyordu. Olanca sesiyle, «Garrick!» diye haykırdı. «Kahrolasıca... Neredesin?»
    </div>

    <div>
      Evi aradıysa da kardeşini bulamadı. Sonra yatak odasının açık penceresini ve çıkıntıdaki tozlu ayak izini fark etti. Garrick oradan kaçmıştı. Sean, ‘Tanrının belâsı korkak!’ diye söylenerek pencereden dışarıya atladı.
    </div>

    <div>
      Ahırlara doğru koşarken süthanenin kapısının kapalı olduğunu fark etti. Kapıyı yoklayınca içeriden kilitlenmiş olduğunu anladı. Geri geri gidip birden atılarak kapıyı omuzladı. Kilit yerinden çıkarak kapı ardına dek açıldı.
    </div>

    <div>
      Sean o hızla kayarak karşı duvara kadar gitti. Garrick yukarıda kalan küçük bir pencereden kaçmaya çalışıyordu. Sean onu pantolonunun arkasından yakalayıp aşağıya çekti. «İlâcı ne yaptın, ha? Tanktaki ilâca ne yaptın?» «Bunu bilmiyorum. Hayvanların bu yüzden Öleceği aklıma gelmedi.» Sean kardeşini gömleğinin önünden yakalayarak kapıya sürükledi. «Bana ne yaptığını anlat.»
    </div>

    <div>
      «Bir şey yapmadım. İnan bilmiyordum.»
    </div>

    <div>
      «Pestilini çıkaracağım. Onun için bir an önce söylesen iyi edersin.»
    </div>

    <div>
      Sean kardeşini kapıya dayayıp sağ yumruğunu havaya kaldırdı.
    </div>

    <div>
      «Yapma, Sean. Ne olur yapma.»
    </div>

    <div>
      Sean’un öfkesi birden geçti. Ellerini indirerek söylendi. «Peki, bana yaptığını anlat.» Öfkesi sönmüş fakat kini geçmemişti.
    </div>

    <div>
      Garrick, «Yorgundum ve vakit geç olmuştu,» diye fısıldadı. «Bacağım da acıyordu. Daha dört tanka ilâç katmam gerekiyordu. Varillerin boş olup olmadığına bakacağını biliyordum. Onun için kalan bütün ilâcı bir tanka boşalttım...
    </div>

    <div>
      Fakat bunun hayvanları öldüreceğini bilmiyordum.»
    </div>

    <div>
      Sean dönerek ağır ağır eve doğru yürüdü.
    </div>

    <div>
      Garrick topallayarak onun arkasından gitti. «Çok üzgünüm, Sean. İnan çok üzgünüm.» Sean mutfağa girip kapıyı onun yüzüne vurarak kapattı. Sonra Waite’in çalışma odasına giderek kitaplıktan deri kaplı ağır defteri çekti. Bunda hayvanlar kayıtlıydı. Defteri açıp kalemi hokkaya batırarak ‘Ölenler’ sütununun altına 13 sayısını yazdı ve yanına da ‘İlâçtan zehirlenme’ diye belirtti.
    </div>

    <div>
      Sean ve çobanların hepsi o gün akşama dek çalışıp tankı boşalttılar. Temiz su doldurup yeniden ilâç karıştırdılar. Sean kardeşini öğle ve akşam yemeğinde gördüyse de konuşmadı. Ertesi gün pazardı. Garrick kilisedeki ayin sekizde başladığı için erkenden kasabaya gitti. Ancak o zaman Sean hazırlığa başladı. Yüzünü aynaya iyice yaklaştırarak usturayla traş oldu. Sonra babasının yatak odasına geçti. Onun briyantininden alarak saçlarına sürdü. Temiz beyaz bir gömlek ve yeni at pantolonuyla saçları kadar parlak olan siyah çizmelerini giydi. Anna’yla buluşacağı yere geldiği zaman vakit erkendi. Anna’nın kiliseden ancak yarım saat sonra çıkacağını biliyordu. Onun için atından inmeyerek ırmak boyunca gitti ve geri döndü. Ama Anna hâlâ ortalarda yoktu. Sabrı tüketmeye başlayan Sean, ‘Beş yüze kadar sayacağım,’ diye düşündü. ‘O zamana dek gelmezse beklemeyeceğim. ’
    </div>

    <div>
      Fakat beş yüzü sayıp bitirdiği zaman da gözükmedi Anna. Sean sabırsız sabırsız suya taş atmaya başladı.
    </div>

    <div>
      Sonra vuracağı bir hedef bulmak için başını çevirince yanında duran Anna’yı gördü. Kız pembe bir elbise giymişti. Bir elinde ayakkabıları, öbür elinde küçük bir sepet vardı. «Merhaba Sean. Yemek getirdim.» Sean ayağa kalktı. «Nerede kaldın? Gelmeyeceğini sandım.» «Özür dilerim. Her şey aksi gitti. Ayin bitmek bilmedi.
    </div>

    <div>
      Daha sonra da...» Sean onun dudaklarını bir öpücükle kapattı. Anna hemen kollarını gencin boynuna doladı.
    </div>

    <div>
      Öpüşme uzadı ve aralarındaki gerilimin artmasına neden oldu. Anna vücudunu ona yapıştırmış hafif hafif inliyordu. Sean dudaklarını boynuna kaydırınca da içini çekti. «Oh, ne kadar çok bekledim... Tam bir hafta.»
    </div>

    <div>
      «Biliyorum.»
    </div>

    <div>
      «Seni çok özledim... Her gün düşündüm.»
    </div>

    <div>
      Yüzünü Anna’nın boynuna gömen Sean ses çıkarmadı.
    </div>

    <div>
      «Beni özledin mi?»
    </div>

    <div>
      «Hımm.» Sean onun kulak memesini dişlerinin arasına aldı.
    </div>

    <div>
      «Çalışırken beni düşündün mü?»
    </div>

    <div>
      «Hımm.»
    </div>

    <div>
      «Sean, doğru dürüst söyle.»
    </div>

    <div>
      Sean, «Seni özledim. Daima seni düşündüm,» diye yalan atarak genç kadını dudaklarından öptü. Anna, sıkıca sarılınca da delikanlının eli dizlerine ve oradan da elbisesinin içine kaydı.
    </div>

    <div>
      Fakat Anna ona engel oldu. «Bazen bütün istediğinin bu olduğuna inanıyorum.» Sean öfkelenmeye başlamıştı ama kendisini tuttu. «Bu doğru değil. Anna. Sadece seni uzun süredir görmedim ve çok özledim.» Anna hemen yumuşayarak onun yanağını okşadı. «Oh, affedersin Sean. Bu umurumda değil... Sadece şey..., Bilemiyorum.»
    </div>

    <div>
      Uzanıp sepeti aldı. «Haydi, çağlayanlara gidelim.» Orada sazların çevrelediği ve büyük bir ağacın gölgelediği özel bir yerleri vardı. Sean oturmaları için eğer battaniyesini oraya yaydı. Çok yakında kalan fakat gizlenen ırmağın sesini duyuyorlardı. Sazlar hafif hafif hışırdıyordu. Anna battaniyenin üstünde diz çöküp sepeti açarken, «...ondan bir türlü kurtul am adım.» diye anlatıyordu. «Orada oturuyordu. Her konuşuşumda yerinde kıpırdanıp kızarıyordu. Sonunda kendisine, ‘Özür dilerim, Garry, gitmem gerek,’ dedim.» Sean’un kaşları çatıldı.
    </div>

    <div>
      Garrick’in adını duyunca ilâç olayını anımsamıştı. Henüz kardeşini bağışlamış değildi.
    </div>

    <div>
      «Eve girince babamla Frikke’nin kavga ettiklerini gördüm. Annem ağlıyordu ve çocuklar da yatak odasına kapatılmıştı.» Sean ilgilenerek, «Kim kazandı?» diye sordu. «Aslında kavga etmiyorlar, birbirilerine bağırıyorlardı. İkisi de sarhoştu.»
    </div>

    <div>
      Sean onun ailesinin sarhoşluğundan böyle kayıtsızca söz etmesine şaştı. Herkes Mr.Van Essen’le iki büyük oğlunun çok içtiğini biliyordu.
    </div>

    <div>
      Fakat Anna’nın bunun lâfını etmemesi gerekirdi. Onun hatasını düzeltmeye çalıştı. «Babandan söz ederken böyle şeyler söylememelisin.
    </div>

    <div>
      Ona saygı göstermelisin.»
    </div>

    <div>
      Anna sakin sakin onu süzdü. «Neden?» Bu soruya karşılık vermek güçtü. Zaten Anna hemen konuyu değiştirdi.
    </div>

    <div>
      «Yemek istiyor musun?»
    </div>

    <div>
      Sean, «Hayır,» diyerek ona uzandı. «Yok.» Anna ona yalandan karşı koyarak itti ve hafif sesle bağırdı. Ama sonunda kendisini yakalayıp öpen Sean’a teslim oldu. Sessiz sedasız yatarak onun öpücüklerine karşılık verdi.
    </div>

    <div>
      Sean, «Eğer beni şimdi durdurursan çıldırırım,» diye fısıldayarak genç kadının elbisesinin düğmelerini çözmeye başladı.
    </div>

    <div>
      «Hayır, Sean, sana engel olacak değilim. Bunu senin kadar ben de istiyorum.» Daha sonra battaniyeye uzanarak hareketsiz kaldılar. «Her sefer deha güzel oluyor değil mi, Sean?» «Ah!» Delikanlı gerinip kollarını açtı. «Sean, beni seviyorsun değil mi?» «Tabii. Seni seviyorum.» Gözleri yemek sepetine gitti ve uzanıp bir elma aldı. «Beni sıkıca tut ve sevdiğini doğru dürüst söyle.» «Aman Anna kaç kere söylemem gerekiyor?» Sean elmayı ısırdı. «Annenin kurabiyelerinden getirdin mi?»
    </div>

    <div>
      Sean, Theunis Çiftliğine döndüğünde akşam oluyordu. Atını seyislerden birine veren genç eve girdi. Vücudu güneşte yandığı için sıcaktı. Sevişmeden sonra gelen boşluğu ve hüznü duyuyordu. Fakat bu eski anıların hüznü gibi hoştu.
    </div>

    <div>
      Garrick yemek salonunda tek başınaydı.
    </div>

    <div>
      Sean içeriye girince birden irkildi.
    </div>

    <div>
      Sean, «Merhaba, Garry,» diye gülümsedi. Genç bu gülüş karşısında bir an afalladı. Sean onun yanına oturarak hafifçe koluna vurdu. «Bana yemek bıraktın mı?» Nefreti geçmişti.
    </div>

    <div>
      Garrick heyecanla başını salladı. «Yemek bol. Şu patateslerden ye. Çok lezzetli.»
    </div>
  </div>
</body>
</html>
