<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">24</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Anna’yla Garrick, Theunis Çiftliğine döndüklerinde iki aylık evliydiler. Peter Hugo’nun doktoru sayesinde genç adamın kolundaki alçı da çıkarılmıştı.
    </div>

    <div>
      Kasabada arabaya binerek Baboon Stroom Irmağının üstündeki köprüden geçtiler. Garrick tepeye gelince dizginleri çekti ve atlar durunca ikisi de çiftliğe baktılar. Garrick, «Annemin kasabaya yerleşmesini anlayamadım,» dedi. «Bunu yapmasına gerek yoktu. Theunis Çiftliğinde herkes için bol yer var.» Anna onun yanında sesini çıkarmadan memnun memnun oturuyordu. Evlendiklerini bildiren telgrafı yolladıktan sonra Ada, Port Natal’e mektup yazmıştı. Anna çok genç olmakla birlikte Ada’nın kendisinden hiç hoşlanmadığını anlayacak kadar olgundu. Evet, karşılaştıkları zaman Ada çok iyi davranmıştı. Fakat kadının iri koyu renk gözleri Anna’yı telâşlandırmıştı. Bu gözler çok derinleri görüyordu ve kadın Anna’nın gizlemeye çalıştığı şeyi anlamıştı.
    </div>

    <div>
      Garrick devam etti. «İlk fırsatta annemi görmeye gitmeliyiz. Çiftliğe dönmeli. Neticede Theunis Çiftliği onun da evi.» Anna, yerinde hafifçe kımıldadı. ‘O Ladyburg’daki evde kalsın,’ diye düşünüyordu. ‘Orada çürüsün.’ Fakat konuşurken sesi yumuşaktı. «Theunis Çiftliği artık senin, Garry. Ben de karınım. Belki de üvey annen böyle yapmasının daha uygun olduğuna inanıyor.» Anna onun koluna dokunarak gülümsedi. «Neyse bunu başka zaman konuşuruz. Artık evimize gidelim. Çok uzun bir araba yolculuğu oldu bu. Bir hayli yoruldum.»
    </div>

    <div>
      Hemen endişelenen Garrick kadına döndü. «Çok üzüldüm, şekerim. Ne kadar düşüncesizlik ettim.» Atlara kamçının ucuyla dokundu ve bayır aşağı eve doğru gittiler.
    </div>

    <div>
      Theunis çiftliğindeki büyük evin etrafındaki çimenler yemyeşildi ve çiçekler de açmıştı. Anna, ‘Çok güzel,’ diye düşündü. ‘Ve burası benim. Artık yoksul değilim.’ Araba, bahçe yoluna girince de sivri damlı, pencereleri sarı panjurlu eve baktı.
    </div>

    <div>
      Verandanın gölgesinde bir adam duruyordu.
    </div>

    <div>
      Anna’yla Garrick onu aynı anda gördüler. Omuzları inanılmayacak kadar geniş olan, uzun boylu adam gölgeden çıkarak güneşli basamaklardan indi. Gülümsediği için güneşten iyice esmerleşmiş yüzünde bembeyaz dişleri parlıyordu. Hem gülüşü her zamanki gibi çekiciydi. Anna, «Sean,» diye fısıldadı.
    </div>
  </div>
</body>
</html>
