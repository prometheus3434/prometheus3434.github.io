<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">11</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      O gece yan yatıp ölen bir filin bacaklarıyla karnının arasına sığınıp mola verdiler. Baba oğlun arasında oturan Sean sırtını filin sert derili karnına dayamıştı. Kahvelerini içerlerken pek konuşmadılar. Ama Sean iki yanında oturan adamın duyduğu minneti hissediyordu. Battaniyelerine sarılıp yatmadan önce Jan Paulus boğuk bir sesle, «Teşekkürler, kerel,» dedi. «Bir gün sen de benim için aynı şeyi yapabilirsin.»
    </div>

    <div>
      «Böyle olacağını umarım. Evet, bunu umarım.»
    </div>

    <div>
      Sabah Oupa, «Bu dişleri kesmemiz üç, dört günümüzü alacak,» diye fikrini açıkladı. «Birimizin kampa giderek adam ve dişleri yükleyeceğimiz arabaları getirmesi gerek.» Sean hemen kalktı. «Ben giderim.» «Ben gitmeyi düşünüyordum.» Fakat Sean atını eğerlemesi için Mbejane’ye seslenmişti bile. Zaten bir gün önce olanlardan sonra Oupa onunla tartışamazdı. Duruma boyun eğerek, «Oupa’ya söyle,» diye mırıldandı. «Arabaları ırmağın öbür yakasına geçirsin. Irmak taşınca o tarafta kalamayız. Belki ona yardım etmeye bir şey demezsin.» Sean başını salladı. «Yok, bunu memnunukla yaparım.» Atı bir gün önceki avdan hâlâ yorgundu. Onun için ırmağa ancak üç saat sonra erişebildi.
    </div>

    <div>
      Hayvanı bir ağaca bağlayıp soyunarak suya girdi. Vücudunu kıyıdan aldığı sert, kaba kumla iyice ovuşturdu.
    </div>

    <div>
      Sudan çıktığı zaman iyice zindeleşmişti. Gömleğine kurulanıp giyindi. Kıyı boyunca giderken atı dörtnala sürmemek için kendisini zor tutuyordu. Dayanamayarak haline güldü. ‘İstediğim gibi fırsat var,’ diye düşündü.
    </div>

    <div>
      ‘Hoş kuşkucu ihtiyar Hollandalının peşime takılabileceğini de unutmamalıyım.’
    </div>

    <div>
      Kızın nane likörü rengi gözlerini, bluzunu iten göğüslerini unutamıyordu.
    </div>

    <div>
      Önce kendi arabasına giderek terli gömleğini ve tozlanan deri pantolonuyla çizmelerini çıkardı. Temiz bir gömlek, pamuklu bir pantolon ve cilalı çizmelerini giydi. Dişlerini tuzla ovup saç ve sakalını taradı. Yüzündeki kavga izlerinin hafiflemekte olduğunu da fark etti. Aynadaki hayaline göz kırptı. «Sana dayanabilir mi?» Bıyığını tekrar büküp arabadan atladı. O anda midesinde çok rahatsızlık veren bir şey hissetti. Waite Courteney onu kamçıyla cezalandırmak için odasına çağırdığı zaman da aynı şeyi hissederdi.
    </div>

    <div>
      «Bu çok garip,» diye mırıldandı. «Neden böyle hissediyorum?» Güvenini yitirerek durdu. «Acaba ağzım kokuyor mu? Gidip karanfil alayım.» Geri dönerken bunun korkaklık olduğunu anlayarak yine durdu. «Kendine hakim ol. O sadece eğitim görmemiş bir Hollandalı kız. Ondan çok daha olağanüstü elli kadınla ilgin oldu.»
    </div>

    <div>
      Yine durdu. «Hangi kadınlar? İkisinin adını söyle.» Birden kızarak kararlı adımlarla Leroux Kampına gitti.
    </div>

    <div>
      Genç kız arabaların oluşturduğu dairenin içindeki alanda, güneşte oturuyordu. Yeni yıkadığı gür saçları yüzüne düşmüştü. Koyu renk saçlarını fırçalarken kırmızımsı ışıklar çıkıyordu.
    </div>

    <div>
      Sean bu saçlara dokunmayı, bunları eline dolayıp koklamayı istedi. Usulca kıza yaklaşırken o birden saçlarını tutarak arkaya attı ve gözleri yeşil yeşil parladı. Umutsuzlukla, «Saçlarım böyleyken olamaz!» diyerek oturduğu tabureyi devirip arabaya kaçtı. Sonra içeriden seslendi.
    </div>

    <div>
      «Neden bu kadar erken döndünüz, meneer?»
    </div>

    <div>
      «Öbürleri nerede? Her şey yolunda mı?»
    </div>

    <div>
      «Evet, ikisi de iyi. Ben buraya fildişlerini taşıyacak arabaları almaya geldim.»
    </div>

    <div>
      «İyi.»
    </div>

    <div>
      O sırada Oupa başka bir arabadan gürledi. «Ne oldu? Oupa’ya bir şey olduğunu söylemeye kalkma sakın.»
    </div>

    <div>
      Araba iki yana sallandı ve kadının uykulu yüzü arkadan uzandı. Sean onu yatıştırmaya çalıştıysa da Oupa dinlemiyordu. «Oh böyle bir şey olacağını biliyordum. Onu yollamamalıydım.»
    </div>

    <div>
      «Paulus... Oh, Jan Paulus... Ona gitmeliyim. O nerede?» Henrietta arkada yemek pişirirken sesleri duyup telaşlanarak koşa koşa gelmişti.
    </div>

    <div>
      Köpekler bağırmaya başladı, yerliler de telaşlandı. Sean onların sesini bastırmaya çalışırken bir yandan da arabadan inen Katrina’ya bakıyordu. Saçlarını yeşil bir kurdeleyle arkaya toplamıştı. Genç kız gülerek Sean’un, Oupa ve Henrietta’yı yatıştırmasına yardımcı oldu. Ona kahve getirdiler.
    </div>

    <div>
      Sonra avın hikâyesini dinlediler. Sean, Jan Paulus’u nasıl kurtardığını anlatırken Henrietta’nın gözlerinde hafif bir yumuşama sezdi. Sözlerini bitirdiğinde arabaları ırmaktan karşıya geçiremeyecek kadar geç olmuştu.
    </div>

    <div>
      Onun için biraz daha konuştu. Ondan sonra da akşam yemeğini yediler.
    </div>

    <div>
      Oupa’yla Henrietta büyük bir incelik göstererek arabalarına çekildiler ve Sean’la Katrina’yı ateşin yanında bıraktılar. Hemen biraz ileride Oupa’nın arabası vardı. Kadın böylece onlara yapayalnız olmadıklarını hatırlatıyordu. Sean bir yaprak sigarası yakarak söyleyecek bir şey aradı ama sadece, «Şükürler olsun Oupa burada değil.» diyebildi. Gözlerini ateşe dikmiş oturan Katrina kızardı. Sean yine ağzını açtıysa da sesi çıkmadı.
    </div>

    <div>
      Kız mırıldandı. «İsterseniz İngilizce konuşabiliriz, meneer.»
    </div>

    <div>
      «Sen İngilizce biliyor musun?»
    </div>

    <div>
      «Her gece çalışıyorum. Yüksek sesle kitaplarımı okuyorum.» Sean sevinçle ona gülümsedi. Kızın onun dilini bilmesi birden çok önem kazanmıştı. O anda soracağı soruları engelleyen şey ortadan kalktı. Heyecanla konuşmaya başladı. Katrina aradığı sözü bulamayınca Afrikaan diline başvuruyordu. Zaman zaman durup çekinerek gülüyorlardı. Konuşurlarken birbirlerinin yüzüne bakmaktaydılar. Ay çıktı ve ateş de söndü. «Katrina, dürüst insanların uyuma saati çoktan geçti. Meener Courteney’in yorgun olduğundan da eminim.» Son dakikaları paylaşmak için seslerini hafiflettiler. «Şimdi gelip seni yatağına yatıracağım, kızım.»
    </div>

    <div>
      Sean, Katrina’yı arabasına kadar götürdü.
    </div>

    <div>
      Her adımda kızın etekleri bacaklarına sürünerek hışırdıyordu. Sean’un sandığı kadar uzun boylu değildi. Başı ancak Sean’un çenesine geliyordu. Kız arabanın önünde bir an durdu. Başını hafitçe havaya kaldırırken uzun kirpikleri gözlerini örttü.
    </div>

    <div>
      «İyi geceler Meneer Courteney.» Oupa’nın öfkeliye benzeyen sesini duyan Sean, suçlulukla irkildi.
    </div>

    <div>
      «İyi geceler, Mewrouw.»
    </div>

    <div>
      Katrina onun çıplak koluna dokundu. «İyi geceler, meneer. Sizi yarın sabah görürüm.»
    </div>
  </div>
</body>
</html>
