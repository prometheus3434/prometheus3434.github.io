<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">16</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Askeri kuvvetler Yeni Yılın ilk günü yola koyulacaktı. Yeni Yıl gecesi hem 1879, hem de beklenen başarının kutlanmasına karar verildi. Çevrede oturan herkes alanda yapılacak eğlencelere katılacaktı. Gönüllülere orada ziyafet çekilecek, şarkılar söylenecek, danslar edilecekti. Ondan sonra adamlar savaş için yola çıkacaklardı.
    </div>

    <div>
      Sean’la Garry, sabah erkenden kasabaya indiler. Ada ve Waite, öğleden sonra geleceklerdi. Natal yazının, bulutsuz, güzel günlerinden biriydi. Bu yüzden at arabalarının kaldırdığı toz bulutlarını çok uzaktan görmek mümkündü. İki kardeş, Baboon Stroom’u geçerek kasabaya giderlerken Ladyburg’a inen bütün yollardaki toz bulutlarını gördüler. Sean, «Bak geliyorlar,» dedi. «Şu Erasmus’un arabası, olacak. Karl da onların yanındadır.» Arka arkaya giden arabalar dizili boncuklar gibi gözüküyorlardı.
    </div>

    <div>
      Sean, bağırdı. «Haydi,!» Dizginin ucuyla hafifçe atının boynuna dokundu.
    </div>

    <div>
      Tepeden dörtnala indiler. Bindikleri, İngiliz av hayvanlarına özgü şekilde yeleleri kesilmiş tüyleri parlak, iri atlardı. Biraz sonra dört yol ağzında Erasmus’ların arabasıyla karşılaştılar. Sean seslendi. «Haydi, Karl! Gel Cetewayo’nun savaşçılarından birini yakalayalım!» O sırada öteki yol ardan da arabalar çıktı. Hepsi de âdeta yarışırcasına kasabaya girdiler.
    </div>

    <div>
      Kasaba kalabalıktı. Yollar arabalar, atlar, erkekler, kadınlar, genç kızlar ve köpekler yüzünden tıkanmıştı. Karl,
    </div>

    <div>
      «Pye’ın dükkânına uğramam gerekiyor,» dedi. «Benimle gel Sean. İşim uzun sürmez.»
    </div>

    <div>
      Atları bağlayarak dükkâna girdiler. Sean, Dennis ve Karl, yüksek sesle konuşuyor, ayaklarını yere vurarak yürüyorlardı. Hepsi de yüzleri güneşten esmerleşmiş, kasları ağır işten güçlenmiş, iri yarı erkeklerdi ama henüz erkek olduklarından pek emin değillerdi. Onun için de kasıla kasıla yürüyor, yüksek sesle gülüyor ve civarda babaları yokken küfrederek erkekliklerini kanıtlamaya çalışıyorlardı. «Ne alacaksın. Karl?» «Çizme.»
    </div>

    <div>
      «Bütün çizmeleri deneyeceksin ve bu yüzden bütün günümüz gidecek. Eğlencenin yarısını kaçıracağız.» Karl,
    </div>

    <div>
      «Yok,» diye itiraz etti. «Zaten iki saatimiz var. Bu arada eğlence filân başlamayacak. Beni bekleyin çocuklar.»
    </div>

    <div>
      Karl’ın oturup kocaman ayaklarına çizmeleri geçirmesi, Sean’u fazla oyalayacak bir şey değildi. Onun için Pye’ın dükkânında dolaşıp türlü eşyaya bakmaya başladı. Tam karşı duvarda asılı Lee Methord tüfeklerini inceleyeceği sırada biri,
    </div>

    <div>
      «Merhaba,» dedi. Sean bu çekingen sesin sahibine baktı.
    </div>

    <div>
      Sonra gülümsedi. «A, Çilekli Pastaymış! Okul nasıl?»
    </div>

    <div>
      «Okulu bıraktım artık. Son sömestrde bıraktım.» Konuşan genç kızın saçları da ailesininki gibi kızıldı. Fakat bu parlak.saçlar havuç rengi değil, bakırımsıydı ve pırıl pırıl parlıyordu. Yüzü geniş ve yassı olduğu için de pek güzel sayılmazdı. Fakat kızıl saçlılarda ender görülen çilsiz, pürüzsüz, beyaz bir cilde sahipti.
    </div>

    <div>
      «Bir şey almak istiyor musun, Sean?» ,
    </div>

    <div>
      Genç tuttuğu tüfeği bıraktı. «Sadece bakıyordum. Sen artık dükkânda mı çalışıyorsun?»
    </div>

    <div>
      «Evet.» Kendisini süzen Sean’dan çekinerek gözlerini yere indirdi kız. Delikanlı onu görmeyeli bir yıl olmuştu.
    </div>

    <div>
      Bir yılda da çok değişikliklerle karşılaşabilirdi insan. Audrey’in bluzunun duruşu da onun artık çocuk olmadığını açıklıyordu. Sean memnun memnun bakarken, kız başını kaldırıp onun gözlerini diktiği yönü fark etti ve yüzü birden kıpkırmızı kesildi. Hemen orada duran meyve tepsisine döndü. «Bir şeftali ister misin?» «Teşekkürler.»
    </div>

    <div>
      Sean bir şeftali aldı. Audrey, «Anna nasıl?» diye sordu.
    </div>

    <div>
      Sean’un kaşları çatıldı. «Neden bana soruyorsun?»
    </div>

    <div>
      «Onun sevgilisisin. Öyle değil mi?»
    </div>

    <div>
      «Bunu sana kim söyledi?» Gencin öfkelendiği belliydi.
    </div>

    <div>
      «Oh, bunu herkes biliyor.»
    </div>

    <div>
      «Öyleyse herkes yanılıyor.» Sean, Anna’nın malı olduğunun ima edilmesine sinirlenmişti.
    </div>

    <div>
      «Ben kimsenin sevgilisi değilim.»
    </div>

    <div>
      «Ya!» Andrey bir an durdu. «Anna bu gece dansa gelecek herhalde.» «Herhalde.» Sean şeftaliyi ısırarak Audrey’e baktı. «Sen dansa gidiyor musun, Çilekli Pasta?» Genç kız üzgün üzgün içini çekti. «Hayır, babam bırakmıyor.» Sean onun kaç yaşında olduğunu düşündü. Kendisinden üç yaş küçüktü. Demek on altısındaydı. Birden onun dansa gelmeyeceğine üzüldü. «Yazık. Çok eğlenirdik.»
    </div>

    <div>
      Audrey sıkılarak aklına gelen ilk şeyi söyledi. «Şeftaliyi beğendin mi? Bizim bahçemizden.»
    </div>

    <div>
      «Tadı tanıdığımı düşünüyordum.» Audrey dayanamayarak güldü. «Şeftalileri senin çaldığını biliyordum. Babam da çitin arasındaki geçide bir tuzak kuracağını söylerdi hep. Bazı geceler uykum kaçınca yatak odamın penceresinden dışarıya atlayıp meyve bahçesinden geçip çitteki aralıktan çıkıyorum. Geceleri orası karanlık ve korku verici ama hoşuma gidiyor.» Sean, «Bu gece uyuyamazsan.» diye mırıldandı. «Saat onda çitin oraya gel.
    </div>

    <div>
      Beni şeftali çalarken yakalayabilirsin belki.» Audrey onun ne demek istediğini birkaç saniye sonra anlayarak kızardı. Birden dönerek gencin yanından uzaklaştı.
    </div>
  </div>
</body>
</html>
