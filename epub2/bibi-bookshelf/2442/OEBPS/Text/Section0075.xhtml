<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">23</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Limpopo Irmağından ayrıldıktan ancak iki oy sonra Louis Trichard’daki Boer kasabasına geldiler. Sean, Mbejane’ye arabaları kilisenin önündeki alana çekmesini söyledikten sonra bir doktor bulmaya gitti. Orada bir tek hekim vardı. Onu alarak arabalara götürdü. Kır sakallı doktor, karısını muayene ederken de arabanın önünde bekledi.
    </div>

    <div>
      Doktor daha sonra Sean’un yanına gelerek, «Tanrınıza her an şükretmelisiniz, meneer,» dedi. «Karınız hem hummaya, hem de çocuğunun ölümüne dayanabilmiş. Bu inanılacak gibi değil. Kendisi şimdi tehlikeyi atlatmış sayılır.
    </div>

    <div>
      Fakat hâlâ hasta. Tümüyle kendisine gelebilmesi için bir yıl geçmesi gerek. Size verebileceğim hiç bir ilaç yok. Karınız sakin bir yaşam sürmeli. Onu iyi besleyin ve zamanın tedavi etmesini bekleyin.» Doktor durakladı. «Başka bir şey daha var.»
    </div>

    <div>
      Eliyle alnına vurdu. «Acı çekmek insana çok zarar verir. Onun sevgi ve yumuşaklığa ihtiyacı var. Altı ay sonra da kaybettiği bebeğin boşluğunu dolduracak bir yenisine ihtiyacı olacaktır. Bunu bu üçünü verin, meneer. Ama en önemlisi ona sevginizi verin. Hastalarım beni bekliyor. Artık gitmeliyim.» Elini uzattı. «Tanrı sizinle beraber olsun, meneer.» Sean onun elini sıktı. «Size borcum nedir?» Esmer yüzlü, mavi gözlü doktor gülümseyince birden gençleşir gibi oldu. «Sözler için para almam. Keşke daha fazlasını yapabilseydim.» Adam dönerek uzaklaştı.
    </div>

    <div>
      Sean, «Mbejane,» diye seslendi. «Arabadan büyük bir fildişi al ve doktorun evine götür.» Katrina’yla Sean ertesi gün kiliseye gittiler. Katrina ilahiler okunurken ayakta duramadı. Sessiz sedasız yerinde oturmuş, mihraba bakarken gözleri acı doluydu.
    </div>

    <div>
      Louis Tricahrd’da üç gün daha kaldılar. Sonra yolculuğun son kısmı başladı. Katrina da biraz gücüne kavuştu.
    </div>

    <div>
      Kısa süre içinde Dirk’i Zuluların elinden aldı. Adamlar buna üzüldüklerini zorlukla gizleyebildiler. Kısa süre sonra da sedyeden inip yine öndeki arabada yerine geçti Katrina. Vücudu dolgunlaşmış, sarı yanakları biraz renklenmişti. Fakat toplamasına karşılık sinir bozukluğu geçmiyordu. Sean’un bu konuda yaptıkları da bir sonuç vermedi.
    </div>

    <div>
      1895 Noel'inden bir ay önce Sean’un arabaları alçak tepeleri aşarak Pretoria’ya yaklaştı.
    </div>

    <div>
      Evlerin bahçelerindeki jakaranda ağaçları mor çiçekler açmıştı. Kalabalık caddeler Transvaal Cumhuriyetinin zenginliğini açıklıyordu. Sean arabaları kentin eteklerinde bırakarak tek iyi elbisesini giyip atına bindi. Fakat bu elbise dört yıl önceki modaya göre yapılmıştı. Witwatersrand’da ona iyi gelen elbisenin karın ve kalçaları iyice boldu artık. Buna karşılık ceket iyice kalınlaşmış, kaslı kollara dar geliyordu. Yüzü güneşten iyice yanıp kahverengimsi bir renk almıştı. Neyse uzun sakalı gömleğinin kapanamayan yakasını gizliyordu. Üstleri bile soyulan çizmeleri biçimlerini kaybetmişti. Terden şapkası leke içinde kalmıştı. Bu yüzden yanında dev gibi bir vahşi ve kocaman bir sokak köpeğiyle giden adama merakla bakanlar oldu. Sean, Duff’la kente uğradığında araba ve gereken her şeyi Goldberg mağazasından almıştı. Her türlü alım satım yapan dükkân sahibi .
    </div>

    <div>
      Goldberg altın, değerli taşlar ve fildişiyle de ilgileniyordu. Onun için yine doğru bu dükkâna gitti. Atından atlayıp dizginleri Zuluya atarak, Eğeri çıkar, Mbejane,» dedi. «Bu iş zaman alacak.»
    </div>

    <div>
      Sean kaldırımdan geçip Mr.Golberg’in türlü işlerini yönettiği binaya girdi. Adamın yardımcılarından biri tezgâhın arkasından çıkıp yaklaştı. Fakat Sean ‘Hayır’ der gibi başını salladı. Mr. Goldberg’in dükkânın arka tarafında iki müşteriyle konuştuğunu görmüştü. Onun için bekleyecekti. Bu arada dükkândaki mallara baktı. Mr.Goldberg müşterilerini uğurladıktan sonra Sean’a döndü. Ufak, tefek, şişman bir adamdı.
    </div>

    <div>
      Sean’a ifadesiz gözlerle bakarken kafası hızla çalışıyordu. Birden onun adını bularak tatlı tatlı gülümsedi. «Mr.Courteney... Öyle değil mi?» Sean sırıttı. «Doğru. Nasılsın, İzzy.» El sıkıştılar.
    </div>

    <div>
      «İşler nasıl?»
    </div>

    <div>
      Mr. Goldberg’in kaşları çatıldı. «Kötü, Mr.Courteney. Çok, çok endişeliyim.»
    </div>

    <div>
      Sean onun karnına vurdu. «Ama iyi gözüküyorsun. Şişmanlamışsın.»
    </div>

    <div>
      «Siz şaka ediyorsunuz, Mr.Courteney. Vergiler, sıkıntılar.» İçini çekti. «Şimdi de savaş çıkacağını söylüyorlar.»
    </div>

    <div>
      Sean’un kaşları çatıldı. «Ne?»
    </div>

    <div>
      «İngiltere ve Transvaal Cumhuriyeti arasında savaş.» Yüz hatları gevşeyen Sean bir kahkaha attı. «Saçma!
    </div>

    <div>
      Kruger bile böyle bir budalalık yapamaz! Bana bir fincan kahve ve bir puro ver. Sonra bürona geçip iş yapalım.» Mr.Golberg’in gözleri yine ifadesizleşti. «İş mi Mr.Courteney?» «Evet, bu sefer ben satıyorum, sen alıyorsun. Fildişi.»
    </div>

    <div>
      «Fildişi mi?»
    </div>

    <div>
      «Evet on iki araba dolusu fildişi.»
    </div>

    <div>
      Adam hafifçe içini çekti. «Fildişi para etmiyor.» İyi rol yapıyordu. Sean daha önce fiyatları sormamış olsaydı ona inanırdı.
    </div>

    <div>
      «Bunu duyduğuma üzüldüm,» diye mırıldandı. «İlgilenmediğine göre gidip başkasını arayayım bari.» Goldberg,
    </div>

    <div>
      «Büroma gel,» diye davet etti. «Hiç olmazsa konuşuruz. Konuşma bedavadır.» Aradan iki gün geçti ve hâlâ konuşuyorlardı. Sean arabalarını getirip fildişleri dükkânın arkasındaki avluya boşaltmıştı. Mr.Goldberg her dişi kendi elleriyle tartmış, ağırlıklarını bir kâğıda yazmıştı. Sean’la sayıları toplamışlardı ve artık pazarlığın son safhasındaydılar. Sean, «Haydi, İzzy, bu işi bitirelim,» diye homurdananca adam durakladı, sonra uzatılan eli sıktı. Birbirilerine gülümsediler. İkisi de bu alım satımdan memnundu. Mr.Golberg’in yardımcılarından biri altınları saydı. Sean da bunları brandadan yapılmış iki torbaya doldurdu. Dostlukla Mr. Goldberg’in omzuna vurarak bankaya gitmek için dükkândan çıktı.
    </div>

    <div>
      Goldberg onun arkasından seslendi. «Tekrar ne zaman ava gideceksin?» «Kısa süre sonra.»
    </div>

    <div>
      «Malzemeni buradan almayı unutma.» Sean, «Geleceğim,» diye cevap verdi. Torbalardan birini Mbejane birini Sean taşıyordu.
    </div>

    <div>
      Sean kendi kendine gülümsemekteydi.
    </div>

    <div>
      İnsanın elindeki altın torbasının ağırlığı çok etkileyiciydi. Bu yüzden sanki boyu birden uzayıp üç metre olmuş gibi geliyordu ona. O gece arabalarında karanlıkta yatarlarken Katrina, «Çiftliği alacak kadar paramız oldu mu, Sean?» diye sordu.
    </div>

    <div>
      «Evet. Kap burnunun en güzel çiftliğini alacak kadar paramız var... Bir sefer daha yaptık mı evi, ahırları da kurarız. Hayvanları alırız. Bağlarımız olur ve üstüne para da kalır.» Katrina bir an sustu. «Sean, yine o ıssız topraklara mı gideceksin?» Adam, «Bir sefer daha,» diye cevap verdi. «İki yıl sonra Kap’a yerleşiriz.» Karısına sarıldı.
    </div>

    <div>
      «Buna üzülmüyorsun ya?»
    </div>

    <div>
      «Yok... Hoşuma bile gidecek. Ne zaman buradan ayrılacağız?»
    </div>

    <div>
      Sean, «Hemen değil,» diye güldü. «Önce biraz eğleneceğiz.» Yine karısına sarıldı. Katrina biraz toplamıştı fakat hâlâ kemikleri pek örtülememişti. «Sevgilim, sana süslü kılıklar alacağız. Bana da temiz bir takım elbise.
    </div>

    <div>
      Ondan sonra seninle gezer, bu kentte ne gibi eğlenceler olduğuna bakarız. Tamam! Ne yapacağımızı buldum.
    </div>

    <div>
      Bir araba kiralar Johannesburg’a gideriz. Büyük Otelde bir daire tutar, keyfimize bakarız. Porselen bir banyoda yıkanır, kuş tüyü bir yatakta yatarız. Sen saçlarını yaptırırsın ben de sakalımı düzelttiririm. Seninle Istakoz ve penguen yumurtası yeriz... En son ne zaman domuz ya da koyun eti yediğimi anımsamıyorum... Bu arada şampanya içeriz. İyi bir orkestra çalarken vals yaparız...» Katrina, «Vals günah sayılan bir dans mıdır?» diye fısıldadı.
    </div>

    <div>
      Sean karanlıkta gülümsedi. «Öyledir tabi!»
    </div>

    <div>
      «Ömrümde bir kez böyle günah işlemek isterim... Fazla değil. Bunun nasıl olduğunu anlamak için seninle biraz vals yaparım.»
    </div>
  </div>
</body>
</html>
