<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">15</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Sean alçıya alınmış iki parmağı yüzünden ertesi gün öğle yemeğinde bıçağını zorlukla kullandı ama iştahına bir şey olmamıştı. Gereken şekilde konuşmaları dinliyor ve ancak bir şey sorulursa cevap veriyordu. Garry’le masanın sonunda bir yere oturmuşlardı. Konuklar yaşlarına göre Waite’in iki yanına sıralanmışlardı. Yaşı bir hayli ileri ve çok zengin olan Erasmus, Waite’in sağındaydı. Karşısında da kendisi kadar zengin, fakat on yaş küçük olan Tim Hope Brown oturuyordu. Gunther Niewenhuizen. Sam Tingle ve Simon Roussea’u da onun yanına sıralanmışlardı. Bütün adamların varlığı toplanacak olursa, Waite Courteney’in masasında yarım milyon dönüm toprak ve yarım milyon altın sahibi kimselerin bulunduğu söylenebilirdi.
    </div>

    <div>
      Yüzleri güneşten iyice esmerleşmiş ve karışmış olan adamlar yemeğin sonuna yaklaştıkları için gevşemişler, daha rahat konuşuyorlardı. Bunun nedeni Waite’in sunduğu nefis şaraplar ya da yemekler değildi. Adamlar gizleyemedikleri bir coşkuya kapılmışlardı. Waite’in karşısında oturan Ada, «Uşaklara sofrayı toplamalarını söyleyebilir miyim?» dedi.
    </div>

    <div>
      «Evet, şekerim. Teşekkür ederim. Kahvelerimizi de burada içeceğiz.» Waite kalkıp büfenin üstünden puro kutusunu alarak sırayla konuklarına tuttu. Adamlar sigaraların ucunu kesip yaktıkları sırada önlerindeki kadehlerin yerlerine yenileri konulup dolduruldu ve kahveler de geldi. Ada usulca odadan çıkınca, Waite herkesin susması için hafifçe öksürdü. «Beyler, geçen salı iki saat Valinin yanında kaldım. Rugela’daki son gelişmeleri konuştuk.» Waite kadehini kaldırıp şaraptan bir yudum aldıktan sonra devam etti. «İki hafta önce Zulu Kralının topraklarındaki ingiliz temsilci geri çağrıldı. Buna çağrıldı demek doğru olmayacak. Zulu Kralı, üstüne bal sürüp bir karınca yuvasının üstüne bağlamayı teklif edince, Kraliçemizin temsilcisi bunu teşekkürlerinle reddetti. Temsilci kısa süre sonra da bavullarını toplayıp sınırın yolunu tuttu.» Masadakiler gülüştüler.
    </div>

    <div>
      «O zaman Zulu Kralı Cetewayo, Tugela’ nın yakınında otlayan sürülerini toplayarak kuzeye sürdü. Sonra bütün adamlarına, yani yirmi bin mızraklıya gerek duyulan bir yaban öküzü avına çıkacağını açıkladı. Bu av en son yaban öküzünün on yıl önce görüldüğü Tugela kıyılarında yapılacaktı. Ayrıca Zulu Kralı, bütün yaralanan yaban öküzlerinin sınırın öbür tarafında da izleneceğini söyledi.» Masadakiler içlerini çektiler. Bunun Zulu’ların töresel savaş ilânı olduğunu biliyorlardı. Erasmus, Waite’e bakarak öne eğildi. «Sir Bartle Frere, Cetewayo’nun adamlarıyla bir hafta önce konuştu. Onlara ültimatom verdi. Kralın savaşçılarını dağıtıp Kraliçenin temsilcisini yine Zulu topraklarına kabul etmesi için bir haftası olduğunu belirtti. Cetewayo’nun bu ültimatomu dinlememesi halinde de, Lord Chelmsford, yedeklerle birlikte askerlerin başına geçirilecek.
    </div>

    <div>
      Kuvvetler toplanmaya başladı. On gün içinde askerler Pietermaritzburg’dan ayrılacaklar. Lord Chelmsford, Rorkes’de Tugela Irmağını aşarak Zulu savaşçılarına saldıracak. Böylece sınırlarımızı daima tehdit eden bu güç ortadan kaldırılacak.» Erasmus, «Bunun zamanı çoktan gelmişti,» diye söylendi.
    </div>

    <div>
      «Ekselans bana albay rütbesi verdi. Ladyburg’den asker toplamamı emretti. Ona en az kırk silâhlı, atlı, kumanyalı askerin Tugela’da Chelmsford’la buluşmak üzere hazır olacağına söz verdim. Eğer itirazınız yoksa sizleri yüzbaşılarım olarak görevlendireceğim. Ekselansa verdiğim sözü tutmam konusunda sizlere güveniyorum.»
    </div>

    <div>
      Waite ciddi halinden sıyrılarak birden güldü.
    </div>

    <div>
      «Hepiniz bunun karşılığında her zamanki gibi
    </div>

    <div>
      sığır alacaksınız.»
    </div>

    <div>
      Hope Brown sordu. «Cetewayo’nun sürüleri kuzeyde nereye varmış acaba?»
    </div>

    <div>
      Stephen Erasmus sırıttı. «Pek uzağa gidememiştir herhalde.» Simon Rousseau ayağa fırlayıp kadehini kaldırdı.
    </div>

    <div>
      «Şerefe içelim. Kraliçe, Lord Chelmsford ve Zulu topraklarındaki Kral sürülerinin şerefine.» Hepsi de ayağa kalkıp içtikten sonra bu gösterilerinden utanarak yerlerine oturup öksürerek duygularını gizlemeye çalıştılar.
    </div>

    <div>
      Waite, «Artık işin ayrıntılarına geçelim,» dedi. «Steff, sen, iki büyük oğlunla geleceksin değil mi?» «Evet. Biz üçümüz.» Erasmus ilâve etti.
    </div>

    <div>
      «Kardeşim ve oğlu da var. Onun için beş Erasmus yaz.»
    </div>

    <div>
      «İyi. Ya sen Gunther?»
    </div>

    <div>
      Böylece plân yapmaya başladılar. Adamlar, atlar, kumanya arabaları kâğıtlara kaydedildi. Her yüzbaşıya belirli görevler verildi. Sorular, cevaplar ve tartışmalar yüzünden konuklar ancak saatler sonra Theunis Çiftliğinden ayrılabildiler. Waite ve oğulları verandanın alt basamağında durup onları geçirdiler.
    </div>

    <div>
      Sonra Garry, «Baba,» diye mırıldandı. «Onlarla neden savaşacağız, baba? Vali onlarla konuşacak birini yollarsa savaşmamıza gerek kalmaz.»
    </div>

    <div>
      Waite hafifçe kaşlarını çatarak oğluna baktı . «Sahip olduğun her şey için savaşmaya değer,
    </div>

    <div>
      Garry. Cetewayo bütün bunları elimizden almak için yirmi bin savaşçı topladı.» Eliyle çiftliği işaret etti. «Bunun için savaşmaya değer sanırım. Sen de öyle düşünmüyor musun, Sean?»
    </div>

    <div>
      Sean hevesle cevap verdi. «Tabii.»
    </div>

    <div>
      Waite peşinde oğullarıyla oturma odasına girerek koltuğuna yerleşti ve bacaklarını uzatarak Ada’ya gülümsedi.
    </div>

    <div>
      «Yemek pek nefisti şekerim.» Sonra oğullarına baktı. «Birkaç gün çok işimiz olacak. Her birimiz iki at ve bir araba alacağız.» Sean atıldı. «Baba düşünüyorum da...» Waite, «Yine başlama,» diye homurdandı. «Al ah kahretsin, işte kendi sığırlarını kazanman için bir fırsat çıkıyor önüne.»
    </div>

    <div>
      Sean onun sözünü kesti. «Ben de bunu düşünüyordum. Herkesin çok fazla hayvanı olacak.
    </div>

    <div>
      Bu yüzden fiyatlar çok düşecek.»
    </div>

    <div>
      Waite, «Önce böyle olacak,» diye kabul etti . «Ama bir, iki yıl sonra hayvan fiyatları yine yükselecek.» «Şimdi sığırları satamaz mıyız? Sadece boğalarla yavrulayan inekleri saklasak olmaz mı? Savaş bitince onları yarı fiyatına tekrar satın alabiliriz.» Waite afallayarak oğluna baktı. «Tanrım, bu hiç aklıma gelmemişti.» Sean pek heyecanlanmıştı. «Baba, daha fazla toprak gerekecek bize. Sürüleri Tugela’dan getirince yeteri kadar otlağımız olmayacak. Mr.Pye, Sinai ve Mahoba Kloof’daki ipotekli topraklara el koymuş. Bu topraklardan yararlanmıyor.
    </div>

    <div>
      Herkes otlak aramaya başlamadan bu toprakları ondan kiralayamaz mıyız?» Waite, «Sen konuşmadan önce yapılacak işimiz çoktu,» diye mırıldandı. «Ama artık daha fazla çalışmamız gerekiyor.» Sakin davranmaya çalışıyordu ama yüzünden gururu okunuyordu. «Böyle düşünmeye devam edersen günün birinde zengin bir adam olursun.» Waite bu sözlerinin doğru çıkacağını bilmiyordu. Sean’ın Theunis Çiftliğinin bedeli kadar parayı kumar masasına atacağı ve bunu kaybedince güleceği günler henüz uzaktaydı.
    </div>
  </div>
</body>
</html>
