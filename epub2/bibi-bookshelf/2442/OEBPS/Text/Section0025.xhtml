<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">25</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      Sean, yerliyi ilk defa atlara su vermek için durdukları zaman fark etti. Bir gün önce Chemsford’un askerlerinden ayrılarak Kuzeydoğuya doğru gitmişlerdi. Küçük keşif kolunda dört atlı beyazla Natal’ın sadık yerlisi olan yarım düzine Nongaai vardı.
    </div>

    <div>
      Adam Sean’un elinden dizginleri alarak. «Sen su içerken ben atı tutayım,» dedi. Sesi çok ahenkliydi ve bu da Sean’un ilgisini çekti. Yerlinin yüzüne baktı. Bu çehre de hoşuna gitti. Gözlerin aklarında hiç sarılık yoktu.
    </div>

    <div>
      Burun da zencilerinki gibi geniş değil araplarınki gibi inceydi. Koyu kehribar rengi cildi sürdüğü yağdan pırıl pırıldı.
    </div>

    <div>
      Sean başını salladı. Zulu dilinde Teşekkür ederim’ gibi ‘Üzgünüm’ sözü de yoktu. Genç adam derenin yanında diz çökerek su içti. Kalktığı zaman dizleri ıslanmış, çenesinden de sular akıyordu. Tekrar atını tutan yerliye baktı. Adam misk kedilerinin kuyruklarından yapılmış küçük bir eteklik giymişti. Ne çıngırakları, ne pelerini, ne de başında süsleri vardı. Elindeki kalkan siyah deriydi ve iki kısa mızrak taşıyordu.
    </div>

    <div>
      Sean adamın göğsünün pek geniş olduğunu farketmiş ve kasları çok güçlü karnını da görmüştü. «Sana ne derler?» diye sordu.
    </div>

    <div>
      «Mbejane.» Yani Gergedan’dı adı.
    </div>

    <div>
      «Boynuzundan dolayı mı?»
    </div>

    <div>
      Erkeklik gururu okşanan adam neşeli neşeli güldü.
    </div>

    <div>
      «Sana ne derler Nkosi?»
    </div>

    <div>
      «Sean Courteney.»
    </div>

    <div>
      Mbejane bu ismi içinden tekrarlamaya çalışarak dudaklarını oynattı ama sonra başın salladı. «Zor bir isim.»
    </div>

    <div>
      Bunu izleyen yıllarda da Sean’un adını hiç bir zaman söyleyemedi. Steff Erasmus seslendi. «Atlarınıza binin de gidelim.» Onlar atlarına atlayınca kıyıya uzanmış dinlenen Nogaii de ayağa kalktı. Steff atının dizginlerini çekti.
    </div>

    <div>
      «Gelin.» Suyu geçti ve öteki erleri onu izlediler. Otluk topraklarda ilerlerken Sean’ın sağında iri yarı Zulu koşuyordu. Büyük adımlar atan yerli kolaylıkla atla başa baş gidebiliyordu. O gece otlarla kaplı küçük bir vadide konakladılar. Ateş yakamadıkları için tuzlu, kurutulmuş et yiyip su içtiler. Bester Klein, «Boşuna vakit kaybediyoruz,» diye söylendi. «En iyisi dönüp Generalin kuvvetlerinin yanına gidelim.
    </div>

    <div>
      Gittikçe olay yerinden uzaklaşıyoruz. Bu gidişle başlayacak eğlenceyi kaçıracağız.»
    </div>

    <div>
      Gece serin olduğu için Steff Erasmus battaniyesine sıkıca sarıldı. «Eğlence ha? Bırak onlar eğlensinler. Bize sığırları bulmak yeter.»
    </div>

    <div>
      «Yani sen dövüşe katılamayacağına üzülmüyor musun?»
    </div>

    <div>
      «Beni dinle. Karro’da ve Kalahari’de vahşileri avladım. Fish
    </div>

    <div>
      Nehrinin orada Xhosas ve Fingo’larla savaştım. Moshesh ve yanındaki savaşçıların peşinden dağlara tırmandım. Her seferinde de eğlendim. Ama dört ya da beş yüz seçme sığır, kaçıracağımız eğlencenin iyi bir karşılığı sayılır.» Steff başını dayadığı eğeri düzeltti «Hem sürüleri bulduğumuz zaman hayvanların başında muhafız olmayacağını mı sanıyorsun?» Sean sordu. «Sığırları buraya getirdiklerini nereden biliyorsun?» Steff, «Buradalar,» diye cevap verdi. «Onları bulacağız. İlk nöbet sende. Gözlerini dört aç. İyi geceler.» Ay yoktu ama iri yıldızlar sayesinde etrafı seçebiliyordu Sean. Kalkıp kampı dolaşınca iki muhafızın ayakta olduklarını gördü. Mbejane’yi kuzey tarafa dikmişti. Usulca o yana gitti. Mbjane’yle aralarında elli metre kadar kalınca yere yatıp sürünerek yaklaştı. Ses çıkarmadan gidiyordu. On metre kala başını kaldırıp Mbejane’nin yanında durduğu bodur ağaca bakacak oldu. O anda kulağının arkasına bir mızrağın sivri ucu dayandı. Sean donup kaldı,. Sonra yanında çömelmiş mızrağı tutan Mbejane’yi gördü.
    </div>

    <div>
      Mbejane ciddi ciddi, «Nkosi beni görüyor mu?» diye sorarken sesinde bir neşe vardı. Sean oturup mızrağın hafifçe battığı yeri ovuşturdu. Sonra, «Ancak bir gece maymunu karanlıkta görür,» diye itiraz etti.
    </div>

    <div>
      Mbejane güldü. «Ve sadece yeni tutulan bir kedi balığı karnının üstünde zıplar.» Sean, «Sen Zulu’sun,» derken adamın kendini beğenmişliğini fark ettiğini açıklıyordu. Zaten daha önce de adamın yüzünden ve vücudundan, Zulu dilini konuşan fakat aslında nereden geldiği belli olmayan Natal Kabilesinden olmadığını anlamıştı. Gerçek bir Zulu kaplansa, onun yanında bir Natalli ancak kedi sayılabilirdi. «Chaka’nın kanındanım.» Eski kralın adını söyleyen Mbejane’nin sesinde gurur vardı. «Şimdi de kralın Cetewayo’ya karşı mızrak mı taşıyorsun?» «Kralım mı?» Mbejane’nin sesindeki neşe kayboldu. Aşağı gören bir tavırla tekrarladı. «Kralım mı?» Derin bir sessizlik oldu ve Sean bekledi. «Kral olması gereken bir başkası vardı. Fakat o vücudunun gizli deliğine sokulan sivri uçlu bir kazıkla öldürüldü. Sopanın sivri ucu onun barsaklarını parçalayıp kalbine değdi. O adam benim babamdı.» Kalkıp bodur ağaçların arasına gitti Mbejane.
    </div>

    <div>
      Sean da onu izledi. Yan yana çömelip etrafı gözetlemeye koyuldular.
    </div>

    <div>
      Zulu fısıldadı. «Bazı çakallar iki bacaklıdırlar.»
    </div>

    <div>
      Sean tüylerinin ürperdiğini hissetti. «Zulular mı?»
    </div>

    <div>
      Mbejane karanlıkta omuz silkti. «Öyle de olsa gece yanımıza yaklaşmayacaklardır. Şafak sökerken evet ama gece asla. Yüksek şapkası ve kır sakalı olan yaşlı adam bunu biliyor. Yıllar onu akıllı yapmış. Onun için de şimdi tatlı tatlı uyuyor ama her sabah şafaktan önce kalkıp atına binerek etrafa bakıyor.»
    </div>

    <div>
      Sean biraz rahatlar gibi oldu. Yan gözle Mbejane’ye baktı. «O yaşlı adam sürülerin burada bir yerde saklı olduğuna inanıyor.»
    </div>

    <div>
      Mbejane tekrarladı. «Yıllar onu akıllı yapmış. Yarın tepeleri ve sık dikenlikleri göreceğiz. Sığırlar onların arasına gizlenmiş olacaktır. »
    </div>

    <div>
      «Sürünün yanında fazla muhafız var mıdır dersin?» Mbejane, «Öyle olacağını umarım,» derken sesi son derece tatlı çıktı. Etini mızrağına götürüp okşadı. «Hem de çok sayıda muhafız olacağını umarım.» «Kendi insanlarını, kardeşlerini, kuzenlerini öldürecek misin?» «Babamı öldürdükleri gibi öldüreceğim onları. «Zulunun sesi birden vahşileşmişti. «Onlar benim insanlarım değil. Benim insanlarım yok. Kardeşlerim yok... Hiç bir şeyim yok.»
    </div>

    <div>
      Aralarında yine bir sessizlik oldu. Fakat Mbejane’nin korkunç öfkesi geçti ve onun yerine aralarında rahat bir dostluk doğdu. İkisi de birlikte olmaktan huzur duyuyorlardı. Gece öylece oturarak beklediler.
    </div>
  </div>
</body>
</html>
