<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h3 style="margin-left:0;margin-right:0;text-indent:18.859844px;">14</h3>

  <div style="margin-left:0;margin-right:0;text-indent:18.859844px; text-align: justify;">
    <div>
      «Söylediklerine göre vali, Pietermaritzburg’da babanla iki saat konuşmuş.» Stephen Erasmus ağzından piposunu çekerek demiryoluna tükürdü. Eski kahverengi elbisesi ve geniş kenarlı şapkasıyla hiç de zengin bir sığır yetiştiricisine benzemiyordu. «Onun babana ne söylediğini bilmek için peygamber olmaya gerek yok, değil mi?» Sean dalgın dalgın başını salladı. Tren geç kalmıştı ve yanındaki adamı dinlemiyordu. Babasına deftere kayıt ettiği ölen sığırları nasıl açıklayacağını düşünüyor, söyleyeceği sözleri hazırlıyordu.
    </div>

    <div>
      «Evet, durumu biliyoruz. Gingindhlovu’daki İngiliz Temsilcisinin Cetawayo’nun köyünden geri çekilmesinin üzerinden tam iki hafta geçti.
    </div>

    <div>
      Eskiden olsaydı Güney Afrika Birliklerini çoktan toplamıştık. Sen bu birliklere hiç katılmadın, değil mi?»
    </div>

    <div>
      «Hayır, efendim.»
    </div>

    <div>
      Erasmus, «Öyleyse katılma çağın çoktan gelmiş,» diye başını salladı. O sırada bir düdük sesi yankılandı. «İşte tren geliyor.» Erasmus oturdukları tahta sıradan kalktı. Sean midesinin korkuyla büzüldüğünü hissetti.
    </div>

    <div>
      Tren buhar çıkararak önlerinden geçti ve frenin sert gıcırtısını duydular. Tek yolcu vagonu tam tahta platformun önünde durdu. Erasmus ilerleyip Waite’in elini tuttu.
    </div>

    <div>
      «Goeie More, Steff.»
    </div>

    <div>
      «More, Waite. Senin yeni başkan olduğunu söylediler. İyi basardın dostum.» «Teşekkürler. Telgrafımı aldın mı?» Waite Afrika dilinde konuşuyordu.
    </div>

    <div>
      «Evet, aldım. Diğerlerine de yarın Theunis Çiftliğinde toplanacağımızı söyledim.» Waite başını salladı. «İyi. Sen öğle yemeğine kalırsın tabii. Konuşacağımız çok şey var.» Erasmus sinsi sinsi güldü. «Sandığım şey mi?»
    </div>

    <div>
      Tütün yüzünden sakalının ağzı yanındaki bölümleri sararmıştı; Kahverengimsi bir renk almış, yüzü de kırışık içindeydi.
    </div>

    <div>
      Waite ona göz kırptı. «Bunu sana yarın anlatırım, Steff. Fakat bu arada eski tüfeğini naftalinlerin arasından çıkarsan iyi edersin.»
    </div>

    <div>
      İki erkek gülüştüler. Waite, «Bavulları al da eve gidelim, Sean,» dedi. Sonra Ada’nın kolunu tutup Erasmus’la birlikte arabaya kadar yürüdüler. Ada kolları büzgülü yeni mavi bir elbise ve geniş kenarlı bir şapka giymişti.
    </div>

    <div>
      Kadınların savaşı erkekler gibi hevesle karşılamaları garipti doğrusu.
    </div>

    <div>
      «Sean!» Waite Courteney’in kükremesi çalışma odasını aşıp kapısı kapalı oturma odasında duyuldu. Ada elindeki örtüyü kucağına bıraktı ve yüzünde doğal sayılmayacak bir sakinlik belirdi. Garrick hafif sesle, «Ona olanları daha önce anlatmalıydın,» diye mırıldandı.
    </div>

    <div>
      «Öğle yemeğinde söylemeliydin.»
    </div>

    <div>
      «Fırsat olmadı.»
    </div>

    <div>
      «Sean!» Çalışma odasından yankılandı ses. Genç kalkarak kapıya giderken kardeşi telâşla, «Sean, şey durumu söylemeyeceksin, değil mi?» diye atıldı. Gözleriyle yalvarıyordu. «Üzülme Garry. Her şeyi halledeceğim.» Waite Courteney masasının önünde durmuş, sığır kayıt defterini kocaman elleriyle tutuyordu.
    </div>

    <div>
      Sean içeriye girip kapıyı kapatınca başını kaldırdı. «Bu nedir?» Parmağıyla bir sayfayı işaret ediyordu. Sean ağzını açıp kapattı. «Haydi, konuş. Dinliyorum. Bana bir haftadan biraz uzun bir süre içinde bu çiftlikteki hayvanların yarısını nasıl geberttiğini anlat!» Bu abartma Sean’u sinirlendirdi. «Sığırların yarısı değil... Sadece on üç hayvan.» Waite, «Sadece on üç!» diye haykırdı.
    </div>

    <div>
      «Tanrım! O hayvanların kaç para ettiğini sana söyleyeyim mi? Onları yetiştirmek için ne kadar çok çalışıldığını, giden zamanı ve çekilen sıkıntıları anlatayım mı?»
    </div>

    <div>
      «Bunu biliyorum, baba.»
    </div>

    <div>
      Waite soluk soluğaydı. «Demek biliyorsun. Evet sen her şeyi biliyorsun. Sana kimsenin öğretebileceği bir şey yok, değil mi? Hatta seçme on üç sığırı nasıl öldüreceğini anlatmaya bile gerek yok.»
    </div>

    <div>
      «Baba...»
    </div>

    <div>
      «Baba diyip durma!» Waite ağır defteri öfkeyle kapattı. «Bana bunu nasıl başardığını anlat. İlâçla zehirlenme de ne oluyor. Bu ne demek? İlâcı hayvanlara içirdin mi? Yoksa popolarına mı soktun?» Sean, «İlâç çok kuvvetliydi,» diye cevap verdi.
    </div>

    <div>
      «Tanka ne kadar ilâç koydun?»
    </div>

    <div>
      Sean bir soluk aldı. «Dört varil koydum.» Bir sessizlik oldu ve sonra Waite, «Ne kadar?» diye mırıldandı.
    </div>

    <div>
      «Dört varil.»
    </div>

    <div>
      «Deli misin? Sen aklını mı kaybettin?» Sean önceden hazırladığı sözleri unutarak farkına varmadan Garrick’in sözlerini tekrarladı. «Bunun hayvanlara zarar vereceğini bilmiyordum. Yorgundum ve vakit geç olmuştu Bacağım da...» Birden sustu ve kendisine bakan Waite’in yüzündeki şaşkınlık da kayboldu. Adam, «Garry!» dedi.
    </div>

    <div>
      Sean bağırdı. «Hayır! Bunu o yapmadı! Ben yaptım.»
    </div>

    <div>
      «Bana yalan söylüyorsun.» Waite masasının arkasından çıktı. Sesinden duruma inanamadığı belliydi. Böyle bir şey ilk defa oluyordu. Sean’a bakarken öfkesi daha da korkunç bir hal aldı. Öküzleri unutmuştu. Artık onu yalan ilgilendiriyordu. «Tanrının üstüne yemin ediyorum. Sana doğruyu söylemesini öğreteceğim.» Masadaki kamçıyı kaptı.
    </div>

    <div>
      Sean gerileyerek, «Bana vurma, baba,» diye ihtar etti. Waite kamçıyı sallayınca ıslık gibi bir ses çıktı. Sean kaçacak olduysa da kamçı omzuna geldi. Genç acıyla içini çekerek elini omzuna attı.
    </div>

    <div>
      Waite, «Yalancı küçük piç!» diye gürleyerek kamçısını tekrar salladı. Bu sefer kamçı kollarını kaldırmış olan gencin göğsüne sarıldı ve gömleğini bir ustura gibi kesti. Böylece kaburgalarının üstünde ve sırtının altında kıpkırmızı kabarık çizgiler ortaya çıktı.
    </div>

    <div>
      «Al bakalım!» Waite kamçıyı kaldırdı. Kollarını açmış, dengesini kaybedecek şekilde durduğu için de birden hata yaptığını anladı. Sean ellerini vücudundaki kamçı izlerine bastırmıyordu artık. Aşağıya indirdiği elleri birer yumruk halini almıştı. Gözlerinin kenarları yukarıya doğru çekildiği için yüzü öfkeli, korkunç bir maskeye benziyordu. Rengi solmuş, dudakları gerildiği için dişleri ortaya çıkmıştı. Gözleri de artık mavi değil, ateş gibi yanan bir siyahtı. «Bana saldıracak!» Adam şaşkınlığı yüzünden reflekslerini yitirir gibi oldu. Daha kamçıyı tutan elini indiremeden Sean atıldı. Ağırlığını iki ayağına vererek yumruğunu Waite’in öne doğru çıkmış göğsüne indirdi.
    </div>

    <div>
      Bu darbe yüzünden gücünü kaybeden Waite sendeleyerek masaya doğru geriledi. Elinden kamçı düştü. Sean da saldırdı. Waite o anda kendisini pekmeze batmış bir böcek sandı. Her şeyi görüyor, hesaplıyor ama hareket edemiyordu. Sean’un üç küçük adım atarak yaklaştığını ve sağ yumruğunu korunmasız yüzüne doğru salladığını da gördü.
    </div>

    <div>
      O anda vücudu çok ağır hareket ederken kafası hızla çalışan adam, babalara özgü körlükten sıyrıldı. Karşısında boyu ve gücü kendisininkine eşit biri olduğunu anladı. Hem kendisiyle dövüşen adam çok daha hızlı ve çevikti.
    </div>

    <div>
      Waite’in tek avantajı yıllardır girdiği kavgalardan edindiği tecrübeydi. Sean yumruğunu sallayınca bu darbeyi yüzüne yerse dayanamayacağını anladı. Birden çenesini göğsüne dayadı ve Sean’un yumruğuna kafasıyla karşı koydu. Yumruğun şiddeti yüzünden gerileyerek masaya doğru gitti ama yere düşerken Sean’ın parmak kemiklerinin kırılırken çıkardığı sesi de duydu.
    </div>

    <div>
      Waite kendini zorlayarak masanın köşesine tutunup doğruldu. Oğluna baktı. Sean can acısıyla iki büklüm olmuş, parmakları kırılan elini midesine dayamıştı. Waite kendisini toplayarak derin bir soluk aldı.
    </div>

    <div>
      «Pekâlâ,» dedi. «Madem dövüşmek istiyorsun... Öyleyse dövüşürüz.» Masanın arkasından çıkarak ağır ağır yaklaştı. Artık karşısındaki genci küçük görmüyordu. «Senin canına okuyacağım.» Sean doğrulup ona baktı. Yüzünde acıdan başka öfke de vardı. Waite onu süzerken garip bir duyguya kapıldı.
    </div>

    <div>
      ‘Dövüşebiliyor,’ diye düşündü. ‘Hem kaçmıyor.
    </div>

    <div>
      Bakalım dövülmeye razı olabilecek mi?’ Waite için için sevinerek yaklaştı. Bir yandan da Sean’un sol eline bakıyordu. Kırık olan ve büyük acı verdiğini bildiği sağ ele aldırmıyordu. Hiç bir erkeğin bu durumdaki bir eli kullanamayacağının farkındaydı.
    </div>

    <div>
      Sol yumruğunu sallayarak Sean’un üstüne gelmesini sağlamak istedi. Fakat oğlu yana çekilip birden babasının karşısına geçti. Waite’in yüzü Sean’un sağ yumruğu, kırık olan sağ eli karşısında korumasızdı. Ama gencin bu eli kullanması olanaksızdı. Yine de Sean kırık elini kullanarak olanca gücüyle Waite’in yüzüne vurdu. Waite’in gözlerinin önünde türlü renkler belirdi ve sonra etraf karardı. Adam yere düşerken omzunu vurdu, kaplan postuyla şöminenin önüne kadar kaydı. Sonra karanlıklarda vücudunu yoklayan Sean’un elini hissederek sesini duydu.
    </div>

    <div>
      «Oh, Tanrım... Baba. Bir şeyin yok ya?» Karanlıklar biraz sıyrılınca Sean’un yüzünü gördü. Oğlunun yüzündeki öfkenin yerini panik derecesinde bir endişe almıştı. «Oh, baba! Tanrım... Ne olur, baba!» Waite doğrulmaya çalıştıysa da başaramadı. Sean’un ona yardım etmesi gerekti. Genç yanına çömelerek alnını sildi. Karışan sakalını düzeltmeye çalıştı. «Özür dilerim, baba. Gerçekten üzgünüm. Koltuğa oturmana yardım edeyim. »
    </div>

    <div>
      Waite koltuğuna oturup çenesinin yanını ovuşturdu. Sean kendi elini unutmuş onun etrafında döneniyordu. Waite sitem eder gibi, «Ne yapmak istiyordun?» diye sordu. «Beni öldürmek niyetinde miydin?» «Böyle bir şey yapmak istemezdim. Sadece öfkelendim.» Waite, «Bunu fark ettim,» dedi.
    </div>

    <div>
      «Sezdim.» «Baba... Garry... Ona bir şey söylemeyeceksin, değil mi?» Waite elini yüzünden çekerek dikkatle oğluna baktı. «Seninle bir anlaşma yapacağım. İki şeye söz verirsen Garry’e ilişmeyeceğim.
    </div>

    <div>
      Birincisi bir daha bana yalan söylemeyeceksin.»
    </div>

    <div>
      Sean hemen başını salladı.
    </div>

    <div>
      «İkincisi de... Eğer biri sana kırbaçla vurmaya kalkarsa bana yaptığın gibi onun da canına okuyacağına yemin edeceksin.» Sean gülümseyince, Waite duygularını gizleyerek aksi aksi devam etti. «Şimdi eline bir bakalım.»
    </div>

    <div>
      Sean elini uzatınca adam bunu inceledi. Parmakları tutup oynatınca gencin yüzü acıyla kırıştı.
    </div>

    <div>
      Waite, «Acıyor mu?» diye sorarken, ‘Bana bu elle vurdu,’ diye düşünüyordu. ‘Tanrım, tam anlamıyla korkusuz bir yaratık yetiştirmişim.’ Sean’un rengi solmuştu. «Biraz acıyor.» Waite, «Bu el berbat durumda,» diye söylendi. «Hemen kasabaya git ve Doktor Van’a elini sardırt.» Sean kapıya doğru yürüyünce de koltuğundan kalkarak ilâve etti. «Dur. Seninle geleceğim.» «Bir şeyim yok, baba. Sen otur dinlen.» Waite bu sözlere aldırmayarak ona yaklaştı.
    </div>

    <div>
      «Gerçekten bir şeyim yok. Kendi başıma gidebilirim.» Waite sert sesle, «Seninle geleceğim,» dedi, sonra yumuşak ve güç duyulur sesle mırıldandı. «Allah kahretsin, gelmeyi ben istiyorum.» Sean’un omzuna sarılmak ister gibi kolunu kaldırdı. Fakat eli oğluna değmeden indirdi kolunu. Birlikte koridora çıktılar.
    </div>
  </div>
</body>
</html>
