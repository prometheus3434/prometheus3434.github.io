<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/eg0.3.css" rel="stylesheet" type="text/css"/>
</head>

<body>
  <h3 title="3.BÖLÜM"><br/></h3>

  <p>Çok sonraları, Irene ile Francisco, yaşamlarındaki akışın nerede yön değiştirdiğini kendilerine sorduklarında, Los Riscos’un terk edilmiş madenine girdikleri o uğursuz pazartesi gününü anımsadılar hep. Kimbilir belki de daha önce Evangelina Ranquileo’yu tanıdıkları o pazar ya da Digna Ranquileo’ya kızını bulacakları konusunda yardım sözü verdikleri o akşam da sayılabilirdi, ama onların kaderi çoktan çizilmişti ve bunu izlemekten başka çareleri yoktu.</p>

  <p>Madene gitmek üzere, motosikletle yola çıktılar, o engebeli topraklarda motosiklet, otomobilden daha rahattı. Yanlarına bazı aletler, sıcak kahve dolu bir termos ve fotoğraf makinelerini aldılar, her ikisi de bir çılgınlık yaptığının bilincinde olduğundan bu geziden hiç kimseye söz etmediler. Madeni kazmak için bu tanımadıkları topraklara bir gece vakti gitmeye karar verdiklerinden beri yaşamlarına mal olabilecek bir olaya adım attıklarını biliyorlardı.</p>

  <p>Planları ezberleyene dek çalışmışlar, kuşku uyandırmamak için kimseye bir şey sormayacak kadar kesin bilgiyle yola çıkmışlardı. Bu tatlı tepelerin yükseldiği kırlarda aslında tehlikeli hiçbir şey yoktu, buralarda, gölgeler güneş batmadan çok önceden inmeye başlar, manzara ıssız hoş bir hal alır, yankı, onların düşüncelerini, devleşmiş biçimiyle uzak bir kartalın çığlığı olarak yansıtırdı. Huzursuz olan Francisco, arkadaşını, sonunu bilmediği bir serüvene sürüklemek istemiyordu.</p>

  <p>— Sen beni bir yere götürmüyorsun ki. Ben seni sürüklüyorum, diye şakalaşıyordu genç kız; belki de haklıydı.</p>

  <p>Pastan kıpkırmızı olmasına rağmen yazıları okunabilen bir tabelada, bu bölgenin gözetim altında olduğu ve girişin kesinlikle yasak olduğu belirtiliyordu. Giriş, dikenli tellerle ürkütücü bir biçimde çevrilmişti; gençler bir an için bunu bahane edip geri dönmeyi düşündülerse de vazgeçtiler, bu örümcek ağına benzeyen dikenli teller arasında, motosikletlerini sokabilecekleri bir boşluk aramaya koyuldular. Uyarı ve teller, burada keşfedilecek bir şeyler olduğu kanısını uyandırdı. Önceden de tahmin ettikleri gibi, yolun ancak yarısına geldiklerinde akşam karanlığı bastırdı; böylece onların burada ilerlemelerini kimse görmeyecekti. Madenin girişi, dağda sanki sessiz bir çığlık atar gibi açık duran bir ağıza benziyordu. Taşlar, topraklar ve bir çimento karışımı ile giriş engellenmişti. Buralardan yıllardır kimse geçmemişe benziyordu. Burada artık ıssızlık kesin olarak hissediliyordu, tüm izler silinmişti, yaşama ait hiçbir anı kalmamıştı. Motosikleti çalıların arasına gizlediler; peşlerinde kimse olmadığına emin olabilmek için dört bir yanı dolaştılar. Bundan sonra daha rahatladılar, çünkü çevrede hiçbir insan izi yoktu, sadece rüzgara ve otlara yenik düşmüş eski bir kulübe, madenden birkaç yüz metre ötede duruyordu. Çatının yarısını rüzgar uçurmuştu, duvarın biri de toprakta yatıyordu, bitki örtüsü de evin iç duvarlarını kaplamıştı. Los Riscos’a bu denli yakınlıkta böylesine yalnızlık ve terk edilmişlik, onlara tuhaf geldi.</p>

  <p>— Korkuyorum, diye fısıldadı Irene.</p>

  <p>— Ben de.</p>

  <p>Termoslarını açarak sıcak kahvelerinden yudumladılar, bu onların hem bedenlerini, hem ruhlarını rahatlattı. Bütün bunların bir oyun olduğu düşüncesiyle şakalaşarak, başlarına kötü bir şey gelmesinin olanaksız olduğunu, iyi bir ruhun onları koruduğunu söylediler birbirlerine. Ayın aydınlattığı bir geceydi, az sonra yarı karanlığa alıştı gözleri. Kazmayı ve feneri alarak madene yöneldiler. Böyle bir yeri içerden hiç görmemişlerdi; sanki derinlere çökmüş, toprağa batmış bir mağara gibi hayal etmişlerdi şimdiye kadar. Francisco geleneklere göre bir kadının madene girmesinin yeraltı afetlerine yol açacağını anımsattıysa da, Irene böyle bir batıl inanca karşı çıkarak onu her yerde izlemeye kararlı olduğunu söyledi.</p>

  <p>Francisco kazmasıyla girişi açmaya koyuldu. Böyle ağır işlere yatkın değildi, kazmayı bile ancak kullanabiliyordu, bu yüzden, işin umduklarından uzun süreceğini anladılar. Kız arkadaşı ona yardım etmeye yeltenmeyerek, bir kayanın üzerine oturdu, esintiden korunmak için hırkasına sarındı. Arada bir tuhaf sesler işitiyorlardı. Buralarda vahşi hayvanlar, daha da kötüsü askerler olmasından korkuyorlardı. Önce hiç gürültü çıkarmamaya çalıştılarsa da bunun olanaksız olduğunu anladılar, çünkü kazmanın kayalara vurunca çıkarttığı ses yakın tepelere çarpıyor, bin kez kırılarak yankılanıyordu. Tabelada yazıldığı gibi burada asker gözetimi olsaydı kaçma olanağı kalmazdı. Daha yarım saat geçmeden Francisco’nun parmakları dondu, avuçları kabardı, ama uğraşması boşa gitmeyerek bir delik açmayı başardı, sonra elleriyle çevresini genişlettiler. Irene ona yardım etmeye başladı ve içeriye sızmaya yetecek bir delik açabildiler.</p>

  <p>— Önce bayanlar, diye şaka yaptı Francisco, bir yandan da deliği göstererek.</p>

  <p>Yanıt vermektense Irene ona feneri uzattı ve birkaç adım geriledi. Delikanlı boşluğu aydınlatarak başını ve kollarını içeriye soktu. İğrenç bir koku geldi burnuna. Tam vazgeçmeyi düşünürken, daha başlamadan yarıda bırakmanın anlamsız olacağını anladı. Karanlıkta, fenerin ışığı ancak bir bölgeyi aydınlatıyordu; orada dar bir boğaz görünüyordu. Burası hiç de tahmin ettikleri gibi bir yer değildi; dağın damarları içine kazılmış iki dar galeri vardı ve bunların ağızları yıkıntılarla engellenmişti. Maden çıkarıldığı zamanlardan kaldığı anlaşılan tahta kirişler hâlâ duruyordu, madenin çökmemesi için yapılan bu direkler de zamanla çürümüştü; yerlerinde durmaları bile bir mucize gibiydi, sanki bir solukta devrilecek gibiydiler. Bütünüyle içeri girmeden, mağaranın tüm içini feneri dolaştırarak aydınlattı, iyice inceledi. Derken hızla hareket eden bir cisim yüzüne çok yakın geçerek kolundan yürüdü. Şaşırmaktan çok korku yüzünden bir çığlık atan Francisco, feneri düşürdü elinden. Irene dışarıdan onu duydu ve daha korkunç bir şey olduğunu sanarak, onu bacaklarından yakaladı, sarsmaya başladı.</p>

  <p>— Ne oldu? diye haykırdı yüreği ağzında.</p>

  <p>— Hiç, sadece bir fareydi.</p>

  <p>— Gidelim buradan! Bu iş hiç hoşuma gitmiyor.</p>

  <p>— Bekle, içeriye bir göz atmak istiyorum.</p>

  <p>Francisco, keskin taşlara dikkat ederek içeriye atladı ve dağın ağzında gözden yitti. Irene karanlık galerinin arkadaşını yutuşunu seyretti; içini bir kaygı dalgası sardı, aslında büyük tehlikenin mağaranın içinde değil, dışında olduğunu biliyordu. Yakalanacak olurlarsa, enselerine yiyecekleri bir kurşun onları bu gözden ırak mezara düşürecekti. Bundan çok daha önemsiz nedenlerle öldürülüyordu insanlar. Rosa’nın ona çocukluğunda anlattığı hayalet masalları geldi aklına: Kendini beğenmişleri ürkütmek için aynalara gizlenen şeytanlar, hapsettiği insanları çuvalında taşıyan kara adam, timsah derili, keçi ayaklı köpekler, ellerini çarşafın altına sokup uyuyan çocukları yakalayan, köşelere gizlenmiş iki başlı adamlar ... Bunlar hep karabasanlar gördüren masallardı, ama öyle bir büyüleri vardı ki, Irene bunları dinlemeye bayılırdı, korkudan tir tir titrerdi, gene de kulaklarını tıkayıp gözlerini yummaya çalışarak Rosa’ya anlatması için yalvarırdı, en ufak ayrıntıyı kaçırmamaya çalışırdı; şeytanın çıplak mı olduğunu, kara adamın pis mi koktuğunu, minik köpeklerin canavara dönüşüp dönüşmediğini, iki başlı adamın Meryem Ana’nın resmi olan odalara girip girmediğini sorardı hep. İşte o gece madenin ağzında, Irene gene o korkuları anımsadı, uzun yıllar öncesinde bakıcısının anlattığı masalların yarattığı ürpertiyi hissetti. Sonunda Francisco’yu izlemeye karar verdi, delikten içeri süzüldü; o daha ince ve kıvrak olduğundan, daha kolay girdi. Karanlığa alışması birkaç saniyesini aldı. Koku ona dayanılmaz gibi gelince ölümcül bir zehir soluduğunu sandı. Beline bağladığı çingene eşarbını çıkarttı, yüzünün yarısını bununla örttü. İki arkadaş, geçitlerin ikisini de inceleyerek içeriyi taradılar. Sağdaki, batak bir çamurla örtülüydü. Ötekine ise duvar örülmüştü. En kolay yolu seçerek taşları sökmeye başladılar, toprağı kazmayı deneyerek ilk geçidi açtılar. Burayı açtıkça içerden gelen dayanılmaz koku artıyordu; arada bir başlarını mağaradan çıkartıp temiz hava solumak zorunda kalıyorlardı. Dışarının soğuk havası onları duru bir suyla yüzlerini yıkarmışçasına rahatlatıyordu.</p>

  <p>— Biz burada tam olarak ne arıyoruz? dedi Irene ellerinin acıdığını hissettiğinde.</p>

  <p>— Bilmiyorum, dedi Francisco ve sessizlik içerisinde çalışmaya devam ettiler, çünkü seslerinin titreşimi bazı çürük şeyleri yerinden oynatıyordu.</p>

  <p>Korku her ikisine de egemen olmuştu. Omuzlarının arkasında kalan karanlığa bakıyorlar, derinden gelen fısıltıları, onları izleyen gözleri hisseder gibi oluyorlardı. Eski tahtaların çıtırtısını işitiyor, ayaklarının aralarında dolaşan kemirgenleri görüyorlardı. Hava çok yoğun ve ağırdı.</p>

  <p>Irene bir kayayı yakaladı, onu yerinden oynatmaya çalıştı. Biraz çabaladıktan sonra bunu başardı; kaya ayaklarının altına yuvarlandı. Hiç düşünmeden elini içeriye sokan kız o anda müthiş bir çığlık attı ve arkaya döndü. Mağaranın duvarlarında yankılanan sesi öyle korkunçtu ki, kendisi bile tanıyamadı. Francisco’nun göğsüne kapandığı an, delikanlı onu bir duvara dayadı ve tavandan düşen bir kirişten tam zamanında kurtuldular. Ses kesilene, yerden kalkan tozlar inene kadar gözlerini yumup soluk bile almadan, öylece durdular. Sonunda fenerlerini alınca çıkışın serbest kaldığını gördüler. Francisco, Irene’yi bırakmadan ışığı o kayanın koptuğu yere çevirdi ve korku dolu bu madenin ilk korkunç görüntüsü gözlerine çarptı. Bu bir insan eliydi, ya da elden geri kalan bir şeyler...</p>

  <p>Francisco, kızı madenden dışarı sürükledi; göğsüne bastırarak, temiz gece havasını birlikte içlerine çektiler. Biraz rahatlayınca termosu alıp Irene’ye kahve uzattı. Francisco bir hastaya verir gibi arkadaşına kahvesini içirdi, saçlarını okşadı, sonra ona, belki de aradıklarını bulduklarını, o elin belki de Evangelina’ya ait olduğunu, gene de gördüklerinin korkunç bir şey olmadığını, dayanılmaz bir görüntüyse de onlara bir zarar vermeyeceğini söylemeye çalıştı. Bu sözler, kıza anlamsız da görünse, arkadaşının ses tonu ona bir ninni gibi yatıştırıcı geldi. Çok sonra, daha rahatladıkları zaman Francisco, işi bitirmesi gerektiğini söyledi.</p>

  <p>— Beni burada bekle. Madene birkaç dakikalığına döneceğim. Burada yalnız kalabilir misin?</p>

  <p>Genç kız, sessizce kabul etti ve bir çocuk gibi yüzünü dizlerinin arasına saklayarak düşünmemeye, görmemeye, duymamaya, solumamaya çalıştı; az sonra arkadaşı fotoğraf makinesini aldı, kızın eşarbı ile yüzünü örttü ve yeniden o mezara girdi.</p>

  <p>Francisco oradaki taşları sökmeyi, toprağı eşelemeyi bitirince, Evangelina Ranquileo Sánchez’in bedenini gördü. Saçlarının renginden tanıdı onu. Çıplaktı, üzerinde bir panço ve geceliğe benzer bir şey vardı. Öylesine çürümüş, bozulmuştu ki, kurtlar, solucanlarla kaplı kızı görünce, Francisco kusmamak için kendini zor tuttu ve çalışmayı sürdürdü; aslında kolay yılgınlığa kapılan biri değildi; mesleği gereği çok ceset görmüştü, midesini de denetim altında tutabilirdi, ama şimdiye dek böylesine bir görüntü çıkmamıştı karşısına. Çevresindeki pislik, insanın içine işleyen koku ve korku, onu altüst etmeyi sürdürüyordu. Artık soluk alamaz olmuştu. Aceleyle birkaç fotoğraf çekti, ne ışığa, ne uzaklığa, ne de kareye oturtmaya özen göstermeyerek bitirdi işini, çünkü flaşın her patlamasında aydınlanan görüntü, içini bir kez daha kaldırıyordu. İşini tamamlayınca bu mezardan kaçtı.</p>

  <p>Temiz havaya çıktığında makinesini ve fenerini bırakıp yere çöktü, yüzünü toprağa dayayarak, midesinin kasılmalarını denetim altına almaya çalıştı. İğrenç koku üzerine yapışmıştı, gözbebeğine Evangelina’nın o görüntüsü takılıp kalmıştı. lrene ayağa kalkmasına yardım etti.</p>

  <p>— Şimdi ne yapacağız?</p>

  <p>— Madeni kapatalım, sonra bakarız. Francisco biraz yatıştıktan sonra bunları söyleyebildi.</p>

  <p>Aynı taşlarla madenin ağzını kapattılar, sinirden titreyerek işlerini bir an önce bitirdiler; sanki içerdekileri böylece örtebileceklerini, yaşadıklarını gömeceklerini; gerçeği bilmedikleri ana dönebileceklerini; bu bulduklarından önceki aydınlık gerçeğe kavuşabileceklerini sanarak didindiler. Francisco, arkadaşının elinden tuttu ve onu tepede görülen ve tek sığınak olan o kulübeye sürükledi.</p>

  <div>
    <br/>
  </div>

  <p>Ilık bir geceydi. Solgun ışıkta köyün çizgileri, dağların profili ve karanlığa sarmalanmış büyük okaliptüsler seçiliyordu. Kulübe, topraktan doğal bir bitki gibi yükselen tepenin üzerinde, bu yarı karanlıkta ancak görülebilen bir yerindeydi. Madenden sonra, evin içi gençlere bir yuva kadar iç açıcı geldi. Otların üzerine oturarak bir köşeye sokuldular, bembeyaz ayın parladığı gökyüzünü seyretmeye koyuldular. lrene başını Francisco’nun omzuna dayadı, içindeki kederi ağlayarak boşalttı. Delikanlı onu kollarıyla sardı, böylece uzun bir süre, belki de saatler boyunca oturdular, bu sessizlik içinde, gördüklerinden sıyrılmak, bundan sonra dayanmak zorunda kalacakları şeyler için güç topladılar. Hafif esintiyle kımıldayan yaprakların hışırtısına kulak verdiler, yakınlarındaki gece kuşlarının ötüşlerini, tarlalarda koşan tavşanların ayak seslerini dinlediler.</p>

  <p>Francisco’nun ruhunu daraltan o düğüm yavaş yavaş çözüldü. Göğün güzelliğinin, toprağın yumuşaklığının, kırların baygın kokusunun, Irene’nin kendi bedenine dayanarak atan yüreğinin sesinin tadına vardı. Kızın bedeninin çizgilerini, koluna dayadığı başının boynuna dolanan saçlarının buklelerini, kendi beline dayanan o belin inceliğini ve teni kadar yumuşak dokulu ipek gömleğinin hissini fark etti. Onu tanıdığı günü anımsadı. O gün kızın gülüşü aklını başından almıştı. O andan beri seviyordu Irene’yi. Onları bu mağaraya sürükleyen bütün çılgınlıkların nedeni, kızın sadece kendine ait olduğu şu mutlu ana ulaşabilmek içindi belki. İçindeki arzuyu ağır ve ısrarlı bir dalga gibi hissetti. Zaman göğsünde durdu, yüreği çılgınlar gibi atmaya başladı. Onun nişanlısını, Beatriz Alcántara’yı, belirsiz kaderini ve aralarındaki tüm engelleri unuttu. Irene onun olacaktı. Çünkü dünyanın kurulduğu andan beri bu böyle yazılıydı.</p>

  <p>Irene, delikanlının, solumasındaki değişimi fark etti, başını kaldırıp ona baktı. Ayın güzelim ışığında her ikisi de ötekinin gözlerinde aşkı keşfetti. Irene’nin sıcacık yakınlığı Francisco’yu sevecen bir pelerin gibi sarıyordu. Francisco gözlerini yumdu, onu kendine çekerek dudaklarını araladı, uzun, yakıcı bir öpücükle; bütün umutların bileşimi olan, ona vaatlerde bulunan, ölüme karşı koyan bir öpücükle kızı öptü, onu okşadı. Irene’nin ağzını ağzına aldı, onun tükürüğünü emdi, onun soluğunu içine çekti; bu anı ölene dek uzatabilmek için, içinde boranlar yaratan bu duygularının kölesi olarak, şimdiye dek sadece bu gece için yaşadığını düşündü; bu kadının varlığının derinliğine giderek daha çok battığını hissetti. Irene bal ve gölgeydi; Irene bembeyaz kağıttı, şeftaliydi, köpüktü; "Ah Irene, kulaklarının sarmalı, boynunun kokusu, ellerinin güvercini. Irene, bu aşkı hissetmek, ikimizi de aynı alevlerde yakan bu tutkuyu yaşamak, uyanıkken seni düşlemek, uyurken seni arzulamak, hayatım benim, kadınım benim, Irene’m benim." Daha başka neler söyleyebileceğini bilmiyordu, ne de kızın kendi kulağına, bir çağlayan gibi akan sözlerinde, o iç çekmeler ve hıçkırmalar arasında neler söylediğini anımsayamıyordu. Bunlar severek sevişen insanların sözleriydi.</p>

  <p>Aklını başına topladığı anda Francisco, onunla topraklarda yuvarlanmanın, içindeki arzunun kölesi olarak kızın giysilerini yırtmanın doğru olmayacağını hissetti. Gecenin çok kısa olduğundan, insanın aklını başından alan bu aşkı yaşamak için gereken yaşamın da böyle kısa olduğundan korkuyordu. Yavaşça ve biraz da titreyen elleri yüzünden beceriksizce, kızın gömleğinin düğmelerini birer birer çözdü, kol altlarının ılık çukurunu, omuzlarının eğimini, küçük göğüslerini, motosiklet üzerinde giderlerken sırtında hissettiği o meme başlarını keşfetti; sonra onu kollarının arasına gömerek, unutulamayacak bir öpüşle öptü. Ellerinin ayalarında iki sıcak ve gizli kırlangıç yuvalandı, genç kızın ay ışığı mavisi teni bu temasla ürperdi. Francisco onu ayağa kaldırdı, kendisi dizlerinin üzerindeydi, onun göğüsleri arasındaki gizli ateşi, ağaç, badem ve tarçın kokusunu aradı; onun sandaletlerinin bağcıklarını çözdü ve masum ve hafif olarak düşlediği o çocuk ayaklarını bulup okşadı. Fermuarını açıp onun pantolonunu indirdi; kızın karnının duru gölgesini, belinin kıvrımını, ateşli parmaklarıyla çizdiği sırt çizgisinin uzunluğunu, altın renkli tüylerle kaplı önünü buldu. Onu sonsuzluğun karşısında çıplak gördü, dudaklarıyla onun yollarını aştı, kendi coğrafyası için gerekli haritasını çizebilmek için derinliklerine indi, tepelerine tırmandı, vadilerini geçti. Derken kız da yere çömeldi, başını her oynatışında bukleleri sırtında dans ediyor, gecenin karanlığına karışıyordu. Francisco da giysilerinden soyunduğu zaman o ilk sırdan önceki ilk erkek ve ilk kadın gibiydiler. Başkalarına yer yoktu burada, dünyanın tüm çirkinliği uzaktaydı, şimdi sadece bu birlikteliğin ışığı parlıyordu.</p>

  <p>Irene şimdiye dek hiç böyle sevmemişti, kendini böylesine sınırsızca bırakışı, korkusuzca teslimiyeti tanımıyordu. Bunca haz tattığını, böylesine karşılıklı ve derin bir iletişim kurduğunu anımsamıyordu. Sersemlemiş bir durumda, arkadaşının bedeninin bu yeni biçimini, sıcaklığını, tadını, kokusunu tanımaya başlıyor, karış karış keşfediyordu. Şimdiye dek duyuları hiç böyle bir şölen yaşamamıştı. Al beni, sahip ol bana, sarıl bana, çünkü ben de seni alıyorum, seni sahipleniyorum, sana sarılıyorum. Teninin kokusunu içine çekerek yüzünü onun göğsüne bastırdı, ama delikanlı seyretmek için kaldırdı bu yüzü. Gözlerin kara ve parlak aynasında paylaşılan bu aşkın büyüsünü gördü. Birbirini izleyen adımlarda asla sona ermeyecek bir ayine başladılar. Genç kız, onu sahiplendi, onun özel bahçelerine dalarak, karşısındakinin her hareketini sezinleyerek, aynı hedefe doğru ilerleyerek kendini terk etti. Francisco bütün mutluluğuyla gülümsedi, çünkü ilk gençliğinden beri düşlerini kurduğu kadını, uzun yıllar boyunca aradığı gövdeyi bulmuştu: "Arkadaşı, kardeşi, sevgilisi, yoldaşıydı o. Uzun uzun, acele etmeden, gecenin huzuru içinde bu kadını yaşadı, hazzı esenleyerek, kendini ona terk ettiği anda onu sahiplenerek sevdi onu. Çok sonraları, kızın bedeninin hassas bir saz gibi titreştiğini duyduğunda, kızın dudaklarından onu beslemek için derin bir soluk çıktığında, belinde müthiş bir patlama oldu ve bu selin gücü onu yere yıktı, Irene’yi mutlu denizlerin dalgasına gömdü.</p>

  <p>Dingin bir dinlenmeye, birbirlerine sarılarak daldılar, aşkı dolu dolu hissettiler, aynı ritmle soluyarak, aşk onları yeniden sarmalayana dek yattılar. Sonra, kız, onun kendi bedeni içinde yeniden büyüdüğünü hissetti ve onun dudaklarını bularak sonsuza dek öptü. Aşklarına tanık olan gökyüzü, bedenlerini çizen taşlar, saran tozlar, sonsuz bir ateşle ödüllendirilerek, müthiş bir tutkuya esir düşerek, ruhları iniltiler ve terler arasında eriyene dek seviştiler, sonunda kolları, dudakları kenetlenerek öldüler, aynı düşü görerek uyudular. Yeni ve sonsuz bir yolculuğa başlamışlardı artık.</p>

  <p>Sabahın ilk ışıkları ile uyandılar. Kuşlar ötüşüyordu, bu bedenlerin ve ruhların kavuşması onları da çılgına çevirmişti. İşte o zaman madendeki cesedi anımsadılar ve gerçeklik duygusuna geri döndüler. Paylaştıkları bu aşkın verdiği cesaretle, ama hâlâ şaşkın ve titrek bir halde giyindiler, motosiklete atladılar, Ranquileolar’ın evine doğru yola çıktılar.</p>

  <div>
    <br/>
  </div>

  <p>Çamaşır tahtasına eğilmiş olan kadın, elindeki kıl fırçayla ovarak çamaşırlarını temizlemeye uğraşıyordu. Çamurlara batmamak için iri ayaklarını bir tahtaya basmış, ağır elleri enerjik bir biçimde çamaşırları çitiliyor, sıkıyordu, sonra bunları bir kovada biriktiriyor, ilerdeki dereye, akarsuda durulamak üzere götürüyordu. Yalnızdı, çocuklar bu saatte okulda oluyorlardı. Yaz mevsimi, çeşit çeşit yemişleri, renk renk çiçekleri, ağır öğlen sonrası sıcakları ve rüzgarın savurduğu beyaz mendiller gibi dört bir yanda uçuşan kelebekleriyle yavaş yavaş kendini gösteriyordu. Kuş sürüleri tarlalara üşüşüyor, onların cıvıltıları, arıların vızıltısına karışıyordu. Digna bunların hiçbirini görmüyor, duymuyordu, ellerini dirseklerine kadar suya gömmüş, kendi işi olmayan hiçbir şeye dikkatini vermeden didiniyordu. Motosikletin gürültüsü ve köpeklerin koro halinde havlamaları dikkatini çekince bakışlarını işinden kaldırdı. Gazeteci kız ile yanından hiç ayrılmayan fotoğraf makineli arkadaşını gördü, gençler köpeklere kulak asmadan avluda yürüyorlardı. Ellerini önlüğüne kuruladıktan sonra gülümsemeksizin onlara doğru ilerledi, çünkü daha onların gözlerine bakmadan kötü haberi sezinlemişti. Irene Beltrán ona çekingence sarıldı, aklına gelen tek avutma biçimi buydu. Anne, hemen anladı. Bunca acıya alışan kadının gözlerinde yaş yoktu. Dudaklarını çaresizce büzdü, içini çekti. Bu güçsüzlüğünü gizlemek ister gibi öksürdü, alnına düşen bir bukleyi kaldırarak gençleri eve davet etti. Üçü masanın çevresine oturdular, birkaç dakika sessizlik içerisinde beklediler, Irene gerçeği anlatacak söz bulamıyordu.</p>

  <p>— Sanırım onu bulduk... diye mırıldandı.</p>

  <p>Ve ona ayrıntılara girmeden, dehşet verici tanıklıklarını anlatmadan madende gördüklerini söyledi, gene de o kalıntıların bir başka insana ait olabileceği olasılığını da açıkta bıraktı. Digna bu olasılığı o anda aklından sildi. Kızını götürdükleri o geceden beri yüreğine çöken ağırlık yüzünden, mağarada yatanın kendi kızı olduğunu biliyordu. Bunca yıl süren diktatörlük, insanların böyle şeylere inanmalarını kolaylaştırmıştı.</p>

  <p>— Alıp götürdükleri insanları asla geri getirmiyorlar, dedi.</p>

  <p>— Bunun siyasetle hiçbir ilgisi yok, bayan; bu adi bir cinayet, diye araya girdi Francisco.</p>

  <p>— Aynı şey. Onu Teğmen Ramírez öldürdü, o da bu yasanın bir adamı, elden ne gelir ki?</p>

  <p>Irene ile Francisco da ondan kuşkulanıyorlardı. Evangelina, onu askerlerinin önünde küçük düşürmüştü. Belki de onu birkaç gün alıkoymak üzere götürmüştü, ama tutsağının kırılganlığını hesaplamamıştı; onu cezalandırayım derken eli fazla ağır kaçmıştı. Sonra da öldüğünü fark edince götürüp onu madene gömmeye ve kayıtlarda tahrifat yapmaya karar vermişti.Ama bunlar sadece varsayımdı. Bu gizin kaynağına varmak için çok uzun bir yol geçmek gerekiyordu. Gençler ellerini yüzlerini kanalın suyunda yıkarlarken, Digna onlara kahvaltı hazırladı. Ateşi canlandırmak, suyu kaynatmak, tabakları fincanları hazırlamak o kadar alışık olduğu işlerdi ki, kederini gizleyebiliyordu. Kendi heyecanlarını göstermekten çok utanırdı.</p>

  <p>Sıcak ekmeğin kokusunu duyan Irene ile Francisco dünden beri yemek yemediklerini, ne kadar aç olduklarını anımsadılar. Yavaş yavaş yediler. Birbirlerine dikkatle bakıyorlar, az önce yaşadıkları o şöleni anımsayıp gülümsüyorlar, birbirlerine dokunuyorlardı. Onları sarmalayan bu trajediye rağmen bencil bir huzur içindeydiler. Kendilerini her türlü kötülükten uzak, bu yeni aşkın büyüsü sayesinde korunmada sayıyorlardı.</p>

  <p>— Pradelio’yu uyaralım, kardeşini aramaktan vazgeçsin, dedi Irene.</p>

  <p>— Dağa ben çıkarım. Beni burada bekle, hem dinlenir, hem de Digna’la arkadaşlık edersin, diye karar verdi Francisco.</p>

  <p>Yemeğini bitirdikten sonra arkadaşını öptü, motosikletiyle uzaklaştı. Yolu anımsıyordu; şaşırmadan atları bıraktıkları ağaçlara kadar vardı. Motosikletini ağaçların arasına gizledi, tırmanmaya başladı. Fazla dolaşmadan sığınağı bulma konusunda yön yeteneğine güveniyordu, ama bunun pek de kolay olmayacağını zaman geçmeden kavradı, çünkü bugünlerde doğanın görüntüsü değişmişti. Yazın ilk sıcakları bitkileri yakmaya, toprağı çatlatmaya başlamıştı. Renkler solgun ve ölgündü. Francisco aklında tuttuğu o nirengi noktalarını bulamadı ve kendini içgüdüsüne bıraktı. Ne var ki yarı yolda, hedefi yitirdiğinden emin olarak kaygıyla durdu, sanki kaçıncı seferdir aynı yerden geçiyordu. Son günlerde yaşadığı heyecanların da birikmesiyle bitkin düşmüştü; dün gece madende yaşadıkları da onu altüst etmişti. Sinirlerine yenik düşüp saldırganlaşmak istemiyordu. Şimdiye dek gizliden yürüttüğü çalışmalarında tehlikelere ve risklere alışıktı, ama hep ayrıntılı, titiz önlemler almıştı. Sürprizlere alışık değildi. Gene de artık planlar yapmanın boşuna olduğunu, çünkü yaşamının bir kaosa sürüklendiğini görüyordu. Şiddetin, sıkıştırılmış gaz gibi havada sürekli asılı olduğunu hissetmeye alışıktı, tek bir kıvılcım, ortalığı her an yangına çevirebilirdi; ama pek çok değişik olayda olduğu gibi şimdi bunu düşünmemeye çalışıyordu. Varlığını belli bir olağanlığın sınırları içinde düzenlemeye uğraşıyordu. Ama orada dağın tepesinde, yapayalnızken, görünmez bir sınırı geçtiğinin, artık yeni ve korkunç bir boyuta girdiğinin bilincine varmıştı.</p>

  <p>Öğlene doğru sıcak dayanılmaz bir hal aldı. Altına sığınılacak tek bir bitki yoktu. Kayalar arasındaki bir çıkıntıdan yararlanarak biraz dinlenmek üzere oturdu, yüreğinin atışlarının yavaşlamasını bekledi. Bu Allah’ın cezası yerden sonsuzluğa yuvarlanmadan inmeliydi. Alnındaki teri kuruladı, kendini fazla yormadan, daha yavaş, daha çok dinlenme payı bırakarak tırmanmayı sürdürdü. Sonunda minicik bir akarsuya rastladı, derin bir nefes aldı, çünkü bu suyu izleyerek bile Pradelio Ranquileo’ya ulaşabileceğini biliyordu. Boynunu ve başını ıslattı, teninin yanmasını durdurmaya çalıştı. Son metreleri de tırmandı ve akarsuyun kaynağını buldu, sonra çalıların arasındaki mağarayı aradı. Yüksek sesle Pradelio’ya seslendi. Yanıt veren olmadı. Onun oturduğu yer kuruydu, toprak eşelenmişti ve her yer eski bir kil rengine bürünmüştü. Bir iki dalı çekerek mağaranın ağzını açtı, içeri girmeden de buranın boş olduğunu anladı. Çevreyi de araştırdıysa da hiçbir ize rastlayamadı; delikanlının birkaç gün önce buradan ayrıldığını, ne bir yiyecek, ne de toprakta bir iz bırakmadığını gördü. Mağaranın içinde birkaç boş teneke kutuyla birkaç çizgi roman vardı. Onun bir zamanlar burada kaldığını kanıtlıyordu bunlar, o kadar. Askeri düzene alışık bir insandan bekleneceği üzere bunlar da belli bir biçimde terk edilmişlerdi. Bu değersiz şeylerin arasında bir iz aradıysa da, bir mesaj bulamadı. Şiddet kullanıldığını belirten bir iz yoktu, demek ki askerler onu ele geçirememişlerdi; zamanında buradan inebilmişti, belki de vadiye gitmişti; bölgeden uzaklaşmaya çalışmıştı, kimbilir belki de dağlarda yeni bir serüvene atılarak, sınırı aşmayı denemişti.</p>

  <p>Francisco Leal, mağarada oturdu, çizgi romanları karıştırdı. Bunlar cep kitabı boyutunda, kaba saba resimli, kullanılmış kitaplar dükkânından ya da gazete bayilerinden satın alınan türden kitaplardı. Pradelio Ranquileo’nun entelektüel beslenme yöntemi karşısında gülümsedi: Yalnız kovboy, Popalong Cassidy ve Batı’nın öteki kahramanları; adaletin efsanevi koruyucuları; güçsüzleri kötülerden koruyan kahramanlar... Bir önceki görüşmelerinde, delikanlının belindeki silahla nasıl gururlandığını anımsadı. Tabanca, fişeklik, çizmeler, çizgi roman kahramanları ile onun ortak noktalarıydı; onu kimliksiz bir insandan, yaşamın ve ölümün efendisine dönüştürüyor, böylece bu dünyada bir yeri oluyordu. Bunlar senin için çok önemliydi Pradelio, bunları elinden aldıkları zaman sadece masumluğunun inancı ve kurtulma umudu seni ayakta tuttu. Seni bir gücün olduğuna inandırdılar, kışlanın hoparlörleri bütün gün beynini yıkadılar, sana vatan adına emrettiler, üzerine belli bir suç dozu yapıştırdılar, böylece sen ellerini yıkayıp çoban geçmişine geri dönemez oldun, zavallı Ranquileo.</p>

  <p>Mağaranın içinde otururken, Francisco Leal, kendi eline ilk kez bir silah aldığı günü anımsadı. İlk gençliğini, fazla heyecanlar yaşamadan, siyasi militanlıktansa edebiyatla uğraşarak geçirmişti; evdeki kaçak baskı makinesine ve babasının siyasi konuşmalarına bir tepki olarak böyle yapmıştı. Gene de liseyi bitirince, devrim ateşi onda da yanmaya başlamıştı. Genellikle belleğinde gerilere dönmüş, şiddetin büyüsünü araştırmış, savaşa ve ölüme insanları böylesine tutkuyla sürükleyenin ne olduğunu sormuştu. Gencecik bazı savaşçılarla güneye gittiğinde on yedi yaşındaydı; belli bir kampta eğitim görecekler, bir yerlerdeki büyük yürüyüşe katılacaklardı. Bir tüfektense, bir dadıya daha çok gereksinmesi olan yedi sekiz genç, kendilerinden üç yaş daha büyük bir önderin peşine takılmışlardı. Francisco, Mao’nun kuramlarını Latin Amerika’da yerleştirmek sevdasında değildi, çünkü Mao’yu okumamıştı bile, onu buralara sürükleyen, bir serüven heyecanıydı. Bir erkek olduğunu kanıtlamak için bir gece evdekilerle vedalaşmadan çıkmıştı yola. Cebinde bir kâşif bıçağı, bir çift yün çorap ve şiirlerini yazacağı bir defter vardı. Ailesi onu polis yardımıyla bile aramıştı; sonunda izini bulduklarında bu duruma razı olamamışlardı. Profesör Leal, ağzını kapamış, melankoliye gömülmüş, ona açıklamada bulunmadan evden ayrılan oğluna karşı bir kırıklık hissetmişti. Annesi ise Lourdeslu Meryem giysisini giyerek Tanrı’ya en sevdiği oğlunu geri göndermesi için yakarmıştı. Onun gibi dış görünümüne önem veren, modaya göre eteklerini kısaltıp uzatan, pililer yapıp söken bir kadın için bu büyük bir özveri demekti. Baba, ilk başlarda pedagojik yöntemleriyle, sükûnetle beklemeye karar vermişti, ama karısını beyaz Lourdes giysisi ve mavi kemeriyle görünce sabrı taşmıştı. Kendini tutamayarak, karısının sırtındaki giysiyi yırtmış, evden çekip gitmekle onu tehdit etmiş, ülkeden ve Amerika’dan da gideceğini sözlerine eklemişti. Sonra kederini ve öfkesini yüreğine gömerek kayıp oğlunu aramaya çıkmıştı. Günlerce eşeklerin geçtiği patikaları aşmış, karşısına çıkan herkesi sorgulamış, köyden köye, dağdan dağa giderken öfkesi katlanmış, oğluna gününü göstereceğini planlamıştı. Sonunda birisi ona ormanlarda silah sesleri işitildiğini söylemiş, buradan gelen gençlerin tavuk çaldıklarını, yiyecek dilendiklerini anlatmıştı, ama hiç kimse bunun ülkedeki ilk devrim denemeleri olduğuna olasılık vermemişti, onların Hindistandakiler gibi dini bir tarikat olduklarını, şimdiye dek buralarda böyle şeylere tanık olunmadığını anlatmışlardı. Bu veriler Profesör Leal’e yetmişti ve genç savaşçıların kampını bulmuştu. Üzerlerindeki yırtık, kirli giysilerini, uzun saçlarını, konserve fasulye ve bayat sardalye yediklerini, ellerinde birinci savaştan kalma silahlarını, yüzlerinde ve bedenlerindeki böcek sokmalarını görünce bütün öfkesi geçmiş, ruhunda egemen olan o acıma hissi kaplamıştı yüreğini. Disiplinli bir siyasi militanlık, ona şiddetin ve terörizmin stratejik bir yanlışlık olduğunu öğretmişti; özellikle sosyal değişimi başka türlü araçlarla da elde etmenin olası olduğu böyle bir ülkede bu yersizdi. Bu silahlanmış delikanlıların en ufak bir başarı şansları yoktu. Bu gençler sadece orduyu öfkelendirip üstlerine çekebilirlerdi, o kadar. "Devrim," derdi, "uyanan, kendi haklarının bilincine varan, kendi gücünü tanıyan bir halkça yapılır; özgürlüğünü seçen insanlar yürümeye başlarlar ve bunu elde ederler, yoksa savaşçılık oynayan yedi kentli çocuğun yapacağı iş değildir bu."</p>

  <p>Francisco bir gölgeliğe oturmuş, su ısıtırken, ağaçların arasından kim olduğu anlaşılmayan biri belirdi. Koyu renk kostümlü, kravatlı, üstü başı toz içinde, giysisine dikenler takılmış, sakalı üç gündür tıraş edilmemiş yaşlı bir adamdı bu. Saçları da karmakarışık olan bu yaşlının elinde küçük kara bir valiz, öteki elinde de baston niyetine kullandığı bir dal parçası tutuyordu. Çocuk şaşkınlıkla ayağa fırladı, çevresindeki arkadaşları da kalkıverdiler. Francisco işte o anda karşıdan gelenin kim olduğunu anladı. Babasını parlak gözleriyle, hatip sesiyle, iriyarı biri gibi anımsıyordu, şu karşısındaki bitkin, kederli, topallayarak yürüyen, omuzları çökük, ayakkabıları tozlu adamın o olacağı aklına gelmezdi.</p>

  <p>— Baba! hıçkırıkları sesini bölmeden bu kadarını söyleyebilmişti.</p>

  <p>Profesör Leal, elindeki derme çatma bastonu ve valizini atarak, kollarını açmıştı. Oğlu oturduğu yerden sıçramış, şaşkınlıkla olan biteni seyreden arkadaşlarının arasından koşarak babasıyla kucaklaşmıştı, bir yandan da artık babasından daha uzun boylu ve daha iri olduğundan, başını onun göğsüne gömemeyeceğini düşünüyordu.</p>

  <p>— Annen seni bekliyor.</p>

  <p>— Geliyorum.</p>

  <p>Delikanlı eşyalarını toparlarken, Profesör, oradaki öteki çocuklara bir söylev çekme fırsatını bulmuştu; bir devrim istiyorlarsa, bunu belli kurallar içinde yapmalarını, öyle kendiliğinden bir devrim uydurulamayacağını anlatmıştı.</p>

  <p>— Biz uydurmuyoruz, biz Pekinliyiz, dedi biri.</p>

  <p>— Siz delisiniz. Çinlilere uyan, bize uymaz ki, dedi Profesör, bilgili bir ses tonuyla.</p>

  <p>Daha sonraları bu gençler dağlara, ormanlara yayıldılar. Amerikan tarihinin unuttuğu köylere kurşun ve Çin kökenli bildiriler dağıttılar. Profesör, oğlunu kamptan uzaklaştırırken bunu düşünemezdi bile. Geride kalan çocuklar birbirlerine sarılarak uzaklaşan o iki kişiyi izledikten sonra, şöyle bir omuz silkmekle yetindiler.</p>

  <p>Eve dönmek üzere trenle giderlerken babası sessizce Francisco’yu izlemişti. İstasyona vardıklarında ise, yüreğinde biriktirdiği o birkaç sözcüğü oğlunun yüzüne fırlatıvermişti:</p>

  <p>— Umarım bu bir daha yinelenmez. İlerde annenin döktüğü her gözyaşını sana ödeteceğim. Anlaşıldı mı?</p>

  <p>— Evet, baba.</p>

  <p>Eninde sonunda, Francisco da evine dönmekten mutluydu. Bir süre sonra savaşçılık hayallerinden iyice sıyrılarak psikoloji çalışmalarına gömüldü, illüzyon oyunları, birbiri içine gömülü düşünceler, bunların tekrar içinde saklandıkları düşünceler gibi çalışmalara ağırlık verdi. Okulda aynı zamanda edebiyat dersleri de alıyordu ve onu Latin Amerikalı yazarların yapıtları büyülüyordu. Okudukça, yaşadığı ülkenin sadece bir minyatür olduğunu, coğrafi haritada bir lekeden başka bir şey olmadığını, bütün gelişmelerin yüzyıllarca gecikmelerle ancak vardığı bu uçsuz bucaksız anakara üzerinde, uraganların, depremlerin, denizler kadar geniş ırmakların güneş ışığının giremediği sık ormanların ülkesinde yaşadığını, toprağında hâlâ mitolojik hayvanların bulunduğu dünyanın yaratıldığı ilk günden bu yana değişmeden kalmış insanoğlunun burada barındığını, dünyanın her yöresinden kopuk kalmış bu ülkede insanların bir büyünün işareti olarak alınlarında bir yıldızla doğduğunu, burada esen havanın bir tül kadar hafif, çöllerin ıssız, ormanların gölgeli ve vadilerin sessiz olduğunu öğrendi. Burada, şiddet potasında her türlü ırk birbirine karışmıştı: Başlarında tüyleriyle Kızılderililer, uzak cumhuriyetlerden gelen yolcular, gezgin Zenciler, elma sandıklarının içinde gelmiş kaçak Çinliler, karışık Türkler, ateş gibi kızlar, rahipler, peygamberler ve tiranlar birbirlerinin yanında yaşamayı sürdürüyorlardı; her türlü tutkunun peşine düşüp bu topraklara ayak basmış her canlı ve her hayalet bir aradaydı. Şekerpancarı tarlalarında, kalay ve gümüş madenlerinde ateş içinde yanan, acı çeken, suyun altında inci ararken yitip giden ya da ancak hapiste de olsa ayakta kalabilen Amerikalı kadın ve erkekler her yandaydı.</p>

  <p>Francisco, çalışmaları sona erdiğinde, yeni deneyimler edinmek üzere yurtdışında kursa gitmeye karar vermişti. Bu ana babasını biraz ürkütmüştü, ama gene de ona paraca destek vermeye hazır olduklarını söylemişlerdi, yalnız başlarına yolculuk eden gençleri bekleyen tehlikeler hakkında ona hiçbir şey söylememe konusunda da hassas davranmışlardı. Birkaç yılını yurtdışında geçiren Francisco, sonunda bir diploma ve iyi derecede İngilizce’yle dönmüştü. Yaşamını kazanabilmek için bir lokantada bulaşıkçılık yapmış, göçmen mahallelerinde eğlencelerde küçük bir ücret karşılığında fotoğraflar çekmişti.</p>

  <p>Bu dönem içerisinde kendi ülkesinde, siyasi bir canlılık yaşanmaktaydı; o ülkesine döndüğü günlerde sosyalist bir aday seçimleri kazanmıştı. Pek çok kötümser öngörüye ve engelleme çabasına karşın, sosyalist önder, Kuzey Amerikalı büyükelçinin şaşkınlık dolu bakışları içerisinde başkanlık koltuğuna oturmuştu. Francisco, babasını hiç bu kadar mutlu görmemişti.</p>

  <p>— Gördün mü oğlum? Senin silahına gerek yoktu.</p>

  <p>— Sen bir anarşistsin baba. Senin partin değil ki hükümette olan, diye alay ediyordu oğlu onunla.</p>

  <p>— Bunlar boş sözler. Önemli olan şu ki, güç artık halkın eline geçti; kimse bunu onun elinden alamaz.</p>

  <p>Her zamanki gibi bunlar da hayal oldu. Askeri darbe günü, babası, isyankar bir avuç insanın ayaklandığını, anayasaya ve cumhuriyete sadık ordunun onları hemen bastıracağını sanmıştı. Tuhaf yöntemlerle, diktatörlüğe karşı savaş veriyordu. Baskının doruk noktasına ulaştığı, stadyumların ve okulların binlerce siyasi tutukluya hapisane olarak kullanıldığı o günlerde Profesör Leal, mutfağındaki baskı makinesinde bazı afişler basmış, genel postanenin en üst katına çıkarak bunları sokağa atmıştı. Hoş bir esinti vardı ve amacı başarıya ulaşmıştı, çünkü afişlerinden bazıları savunma bakanlığının avlusuna inmişti. Manifestosunda tarihsel ana uygun bazı görüşler yer almaktaydı:</p>

  <div>
    <br/>
  </div>

  <blockquote>
    <p><i>Askeri eğitim, en basit erden, en yüksek rütbeli subaya dek insanları sivil topluma ve halka düşman kılar. Askerler, üniformaları ve bütün o aşamaları gösteren gülünç süslemeleri ile varlıklarının her yönüyle çocuksu aptallıklar taşımaktadırlar; onları toplumdan uzak tutan o tehditkarlıkları olmasa görüntüleriyle bir palyaçodan farksızdırlar. O giysiler ve çocuksu törenler arasında tüm yaşamları, insan canına kıymak konusunda eğitim almakla, dünyayı yakıp yıkmayı öğrenmekle geçer; bunlarsa insanlık onurunu yitirmemiş insanlar için son derece aşağılayıcı durumlardır. Beyinleri yıkanmamış olsa, bunu bir övünç kaynağı yapmak onları utançtan yerin dibine geçirebilir. Edilgen bir uyum, onların en büyük erdemleridir. Despotik bir disiplin altında-özgürce davranan herkesten korku duyarlar. Kendilerinin de kurbanı oldukları o aptalca düzeni güç kullanarak halka uygulamaya kalkışırlar.</i></p>

    <p><i>Halktan nefret etmeden askerlik görevini sevmeye olanak yoktur.</i></p>

    <p style="text-align: right;"><br/></p>

    <p style="text-align: right;">-BAKUNİN</p>
  </blockquote>

  <p>Profesör Leal, bu manifestoyu havaya saçmadan önce bir kez daha düşünseydi, ya da daha deneyimli birine danışsaydı, onları elinden atmadan tutuklanabileceğini bilirdi. Ne var ki anarşi onun ruhuna işlemişti ve planlarından kimselere söz etmemişti... Karısı ve oğulları, olan biteni yirmi beş saat sonra basın, radyo ve televizyon askeri bir bülten yayınladıklarında ve babaları bunu albümüne koymak üzere kestiği zaman öğrendiler.</p>

  <div>
    <br/>
  </div>

  <blockquote>
    <p><b>19 NO.LU DUYURU</b></p>

    <p><i><br/></i></p>

    <p><i>1.Silahlı Kuvvetler’in her türlü bildiri dağıtımını yasakladığı yurttaşlara duyurulur.</i></p>

    <p><i>2.Silahlı Kuvvetler’in kutsal onuruna dil uzatan bildiriyi imzalayan yurttaş Bakunin, bugün saat 16.3O’a kadar kendi arzusu ile Savunma Bakanlığı’na başvurmalıdır.</i></p>

    <p><i>3.Başvurmaması, yönetimi elinde bulunduran komutanların gerekli gördükleri adımları atmaya izin vermesi anlamına gelmektedir.</i></p>
  </blockquote>

  <div>
    <br/>
  </div>

  <p>Aynı gün üç Leal kardeş, babalarının bu tutkulu idealizmi sonucunda bir tuzağa düşmemesi için mutfaktaki baskı makinesini yok etmeye karar verdiler. O ana kadar babalarını huzursuz edecek hiçbir davranışta bulunmamaya çalışmışlardı. Hiç kimse ona hükümete karşı örgütlerdeki çalışmalarını anlatmamıştı, ama gene de José, bazı rahipler ve rahibelerle gözaltına alındığında, Profesör Leal’in elinde bir pankartla kentin alanına oturmasını engelleyememişlerdi: <i>Şu anda oğluma işkence ediyorlar</i> yazılıydı elindeki karton pankartta. Eğer Francisco ve Javier zamanında yetişip onu oradan götürmeselerdi, babaları, üzerine bir bidon benzin döküp onu seyredenlerin gözü önünde kendini yakmaya karar vermişti.</p>

  <p>Francisco, bazı sığınmacıları bir sınırdan çıkartan, öteki sınırdan da dayanışmaya bağlı örgüt üyelerini içeri alma işini düzenleyen bir ekiple ilişki içerisindeydi. Gizlenen sığınmacılara yiyecek ve ilaç alabilmek için para toplama ve dağıtma işlerini yürütüyor, rahiplerin ayakkabılarına ya da oyuncak bebek peruklarına gizlenmiş haberleri yurtdışına göndermek üzere topluyordu. Neredeyse olanaksız sayılabilecek birkaç görevi başarıyla sonuçlandırmıştı: Siyasi polisin arşivlerinin bir bölümünün fotoğraflarını çekmiş ve işkencecilerin nüfus kağıtlarının mikrofilmlerini hazırlamış ve günün birinde bunların adaleti yerine getirmede kullanılacağını düşünmüştü. Bu gizini bir tek José biliyordu, o da hiçbir ad, yer, ayrıntı öğrenmek istememişti, çünkü bazı baskılar sonucunda konuşmamanın ne kadar zor olduğunu deneyimleriyle öğrenmişti.</p>

  <p>Bu tür yasadışı işlerde ortaklık ettiklerinden, Francisco şimdi Pradelio Ranquileo’nun mağarasında otururken ağabeyini düşünmüştü. Daha önceden onun yardımını istemediğine pişman olmuştu. Kaçak genç, dağların o ıssız kısımlarına girdiyse yolunu bulması olanaksız olacaktı, doğru yolu bulamayacaktı ve vadiye iner, kardeşinin öcünü almaya kalkışırsa, ona artık hiç kimse yardım edemezdi.</p>

  <p>Francisco yorgunluğundan sıyrıldı, serinlemek için giysilerini ıslattı, tepesinde kaynayan öğle güneşi altında dağdan inmeye koyuldu. Gözbebeklerinde bin bir renkten ışıklar oynaşmaya başlamıştı. Sonunda motorunu bıraktığı yere ulaştığında Irene’nin onu orada beklediğini gördü. Ranquileolar’ın evinde beklemekten sabrı tükenen arkadaşı, yoldan geçen bir sebze arabasına binerek buraya gelmişti. Birbirlerine heyecanla sarıldılar. Irene onu taşlarını ayıklayarak düzlediği bir gölgeliğe götürdü. Orada delikanlının uzanmasına yardım etti, Francisco bacaklarının titremesine engel olamıyordu. Genç kız mendiliyle onun terini sildi, Digna’nın armağan ettiği bir kavunu kesti ve her dilimi kendi dişleriyle kopararak ve bir öpücükle onun ağzına vererek yedirdi. Meyve aslında sıcak ve çok tatlıydı, ama delikanlıya, her lokması büyülü bir ilaç gibi geliyordu, tüm yorgunluğunu alıyor, onu canlandırıyordu sanki. Kavunun dişlenmiş kabuğundan başka bir yeri kalmayınca, Irene mendilini bir kaynakta ıslattı ve bununla temizlendiler. Saat üçe doğru eğikleşen güneşin altında bir gece önce fısıldadıkları yeminleri yenilediler, birbirlerini henüz edindikleri deneyimle okşadılar.</p>

  <p>Bu yepyeni aşkın neşesine karşın, Irene hâlâ mağarada gördüklerinin etkisinden kurtulamıyordu.</p>

  <p>— Acaba Pradolio, kardeşinin cesedinin gömülü olduğu yeri nereden biliyordu? diye sordu.</p>

  <p>Gerçekte Francisco bunu hiç düşünmemişti, ama şimdi de bunu düşünmenin sırası değildi. Öylesine bitkindi ki, başının dönmesini geçirmek için birkaç dakika olsun uyumak istiyordu, ama lrene buna fırsat tanımadı. Hint fakiri gibi bağdaş kurduğu bacakları ile, her zamanki gibi bir düşünceden ötekine atlayarak hızlı hızlı konuşuyordu. Ona bakılırsa bu ayrıntıda bazı temel gizlerin anahtarı gizliydi. Arkadaşı onu dinlenmeye çalışır ve zihnini arındırmaya uğraşırken, lrene, bazı kuşkuları eleyerek bu konunun içinde geziniyor, kendince yanıtlar arıyor, sonuçta Pradelio Ranquileo’nun, daha önceden Teğmen Juan de Dios Ramírez ile birlikte oraya gitmiş olduğu sonucuna varıyordu. Orayı, bir şeyler saklamak için kullanmış olmalıydılar. Askerler oranın güvenli bir yer olduğunu bilirlerdi, amirinin burayı gereksinme durumunda tekrar kullanabileceğini düşünmüş olabilirdi.</p>

  <p>— Hiçbir şey anlamıyorum, Francisco bunu söylerken, ayakta yakalanan bir uyurgezerin gözleriyle bakıyordu.</p>

  <p>— Çok basit. Madene gidelim ve öteki galeriyi de kazalım. Belki orada bir sürpriz çıkabilir karşımıza.</p>

  <p>Francisco daha sonraları o anı gülümseyerek anımsardı; çevrelerinde terörün çemberi daralmaya, kapanmaya başlamışken, onun o andaki tek isteği Irene’ye sarılmaktı. Topraktan vahşi dikenler gibi fışkıran ölüleri, oracıkta tutuklanabilecekleri, öldürülebilecekleri korkusunu aklından silmiş, çılgıncasına sevişme hayali kuruyordu. El yordamı ile ilerledikleri bu karmaşık işlerin içinde, onun aklı lrene ile oynaşabilecek rahat bir yer bulabilmekteydi, yorgunluğunu, sıcağı ve susuzluğunu unutmuştu; tek isteği onu kucaklayabilmekti. Ona sarılmak, onu solumak, onu kendi teninin altında hissedebilmek, ona yolun yakınındaki ağaçların altında sahip olmak, gelip geçenin de bunu seyredebilmesini istiyordu. Neyse ki Irene’nin aklı başındaydı. Onu otların üzerine yatırmaya çalışırken ateşi olduğunu fark etti. Onu giysilerinden sürükleyerek motora bindirdi ve arkasına geçerek, yola çıkmaları için yalvardı. Yolun sarsıntısı ve güneşin parlaklığı Francisco’yu daha fazla yormasın diye, onun kulağına tatlı sözler fısıldamayı sürdürdü ve gerçekten de arkadaşı sonunda kendine gelebildi. Böylece yeniden Los Riscos Madeni’ne gittiler.</p>

  <div>
    <br/>
  </div>

  <p>Irene ile Francisco, Lealler’in evine vardıklarında gece inmişti. Hilda, patatesli omleti ocaktan yeni indirmişti; az önce süzdükleri kahvenin kokusu mutfağı sarmıştı. Baskı makinesini çıkarttıktan sonra mutfak gerçek boyutlarına kavuşmuş, herkes buranın ne kadar güzel bir yer olduğunu yeniden görmüştü. Üzerinde mermerleriyle eski ahşap mobilyalar, içindeki buzla yiyecekleri saklayan antika dolap ve bin bir kullanımı ile aileyi çevresinde toplayan masanın güzelliği ortaya çıkmıştı. Kışın dünyanın en sıcak ve en çekici yeri burası olurdu. Orada dikiş makinesinin, radyonun, televizyonun yanında duran gaz sobası, fırın ve ocak, ışık ve sıcaklık yayardı. Francisco için buradan daha güzel bir yer yoktu. Çocukluğunun bütün güzel anıları, bu mutfakta oynayarak, çalışarak, saatlerce saçı örgülü sevgilileriyle telefonla konuşarak burada yaşanmıştı; annesi onun yanında genç ve güzel bir kadın olarak, uzakta kalan İspanyasına ait şarkılar söyleyerek işlerini yapardı. Oda her zaman taze ot ve baharat kokardı. Biberiye dallarının, defne yapraklarının, sarımsak dişlerinin, soğan köklerinin aroması, pasta ve bisküvi pişirilirken kullanılan tarçının, karanfilin, vanilyanın, anasonun ve çikolatanın daha ince kokusuna karışırdı.</p>

  <p>O akşam Hilda, Irene’nin armağanı olan gerçek kahveden süzmüştü. Bu buluşma, her biri değişik olan ve bir soluk kadar hafif olan fincan koleksiyonunun büfeden çıkması için yeterliydi. Kahvenin kokusu, çocukların odaya girdiklerinde duydukları ilk şey olmuş ve onları evin yüreğine, mutfağa çağırmıştı.</p>

  <p>İçeri girince Francisco, odanın sıcaklığına bürünüp oturuverdi; gözünde, o sıska ve güçsüz bir çocukken, mahallenin güçlü ve kaba çocuklarının acımasız oyunlarından canı yanıp geldiği günleri canlandı. Doğumundan birkaç ay sonra bacağındaki bir oluşum bozukluğu yüzünden ameliyat olmuştu, bu yüzden annesi, onun tüm çocukluğunun temel direği olagelmişti. Ona olağandan uzun süre meme veren annesi, oğlunu, eteklerinin altında, sırtında, belinin üzerinde kendi bedeninin bir uzantısı gibi, her yere taşımıştı. Kemikleri tümden iyileşip kendi başına yürüyene dek annesinden hiç ayrılmamıştı. Ağır çantasını sürükleyerek okuldan eve döndüğünde annesi onu mutfakta ikindi kahvaltısı ve hoş geldin gülücüğü ile karşılardı. Bu anı onun ruhunda derin bir iz bırakmıştı; bütün yaşamı boyunca çocukluğundaki o güvence hissini yeni baştan yaşamak istediğinde, belleğinde o odanın ayrıntılarını canlandırırdı, çünkü bu mutfak, anne sevgisinin sarmalayıcı ve şefkatli varlığının bir simgesiydi. İşte o akşam da annesini içindeki omletle tavayı sallarken ve alçak sesle şarkı söylerken görünce aynı duyguya kapılmıştı. Babası ev ödevlerini düzeltmek için lambanın ışığında defterlerin üzerine eğilmişti.</p>

  <p>Gençlerin eve geldiklerindeki halleri Lealler’i telaşlandırdı. Gençler, sanki birden zayıflamışlardı, üstleri başları yırtılmış, kirlenmişti, gözlerinde de tuhaf bir bakış vardı.</p>

  <p>— Neler oldu size? diye sordu Profesör.</p>

  <p>— Gizli bir mezar bulduk. İçinde pek çok ceset var, diye yanıtladı onu Francisco.</p>

  <p>— Allah kahretsin! Profesörün böyle söylenmesi alışılmış bir şey değildi.</p>

  <p>Hilda mutfak bezini ağzına kapattı ve mavi gözlerini kocaman açtı.</p>

  <p>— Bakire Meryem adına! diyebildi sonunda.</p>

  <p>— Sanıyoruz, bunlar polisin kurbanları, dedi Irene.</p>

  <p>— Ortadan kaybolanlara mı aitler?</p>

  <p>— Olabilir; Francisco bunu söylerken çantasından fotoğraf makinesini ve fotoğraf şeritlerini çıkartıyordu. Birkaç fotoğraf çektim...</p>

  <p>Hilda otomatik olarak haç çıkarttı, Irene artık dayanacak hali kalmadığından bir sandalyeye düşercesine otururken, Profesör Leal, geniş adımlarla odanın içinde yürüyor, o zengin sözcük hazinesinden bir şey bulup söyleyemiyordu. Aslında iyi bir hatipti, ama şu olay onu da dilsiz etmişti.</p>

  <p>Irene ile Francisco olanları anlattılar. Öğlene doğru Los Riscos Madeni’ne vardıklarını, yorgun ve aç olduklarını, ama işi sonuna kadar yürütmeye kararlı olduklarından, sorularını çözüme kavuşturabilme umuduna sarıldıklarını, zihinlerindeki karışıklıktan kurtulabilirlerse, birbirlerini huzur içinde sevmeyi sürdüreceklerini anlattılar. Günün parlak ışıkları altında madenin tuhaf bir hali yoktu, ama Evangelina’nın hayali ile gene de ürkek ve temkinli davranmışlardı. Francisco içeriye yalnız girmek istemişti, ama Irene, midesindeki bulantıyı yenmeye ve ona ikinci galeriyi kazmak işinde yardım etmeye kararlı idi. İşi bir an önce bitirip oradan ayrılmalıydılar. Girişteki taşları ve döküntüyü kolayca açmışlar, eşarbı ikiye yırtıp o inanılmaz kötü kokudan korunmak için yüzlerini örtmüşler ve ilk günkü yere girmişlerdi. Gün ışığında feneri yakmaya gerek kalmamıştı. Güneş, o açıklıktan giriyor ve Francisco’nun Irene görmesin diye pançoyla örttüğü Evangelina’nın cesedini aydınlatıyordu.</p>

  <p>Irene dengesini bulabilmek için duvarlara tutunmak zorunda kalmıştı. Bacakları titriyordu. Tavan arasından düşen bebeğin gömülü olduğu tarhtaki unutmabenilerin baharda ne güzel açtığını, ya da pazar kurulan günlerde, gördüğü sepet dolusu meyvelerin tazeliğini, güzelliğini düşünmeyi denedi, ama işe yaramadı. Francisco, ona dışarı çıkması için yalvarmıştı, ama Irene midesine söz geçirerek orada kalmış ve yerden bir parça demir bularak tüneli açacak olan son kat betonu yıkmaya çalışmıştı. Delikanlı elindeki kazma ile çalışıyordu. Duvar harcı herhalde beceriksiz ve deneyimsiz ellerle yapılmıştı, çünkü en ufak bir darbede hemen kırılıyordu. İçerideki iğrenç kokuya, şimdi bir de kırılan duvarın ve taşların tozu katılmış, havada bir bulut oluşmuştu, ne var ki bu da onların cesaretini kırmıyordu, çünkü bu engelin arkasında onları, bir şeylerin, uzun zamandır orada saklı olduğu besbelli bir şeylerin beklediğini anlamışlardı. On dakika sonra önlerine bir parça kumaş ve birkaç kemik çıktı. Bu açık renk gömlekli bir erkeğin belden yukarısı idi. Ortalık toz duman olduğundan feneri yaktılar; bu kemikleri inceleyip insana ait olduklarını anlamak istemişlerdi. Bir iki kazma darbesinden sonra, yere bir kafatası yuvarlanmıştı, kemiklerin alın kısmına yapışık bir tutam saç hâlâ duruyordu. Irene bundan fazlasına dayanamamış, sallanarak kendini madenden zor atmıştı dışarıya. Francisco düşünmeden kazmayı sürdürüyordu, sessiz bir makineydi sanki. Derken karşısına yeni iskeletlerin çıkması buranın ceset dolu bir mezarlık olduğunu anlamaya yetti, ama bu insanların buraya ne zaman gömüldüklerini anlamak olanaksızdı. Parçalar topraktan koyu ve yağlı bir maddeyle lekelenmiş bir kumaşla çıkıyordu. Francisco oradan ayrılmadan önce sakin ve kararlı bir çalışmayla fotoğraflar çekti, artık o korku sınırını aşmıştı ve sanki bir düşte hareket eder gibi çalışıyordu.</p>

  <p>Olağanüstü görüntüler, sonunda ona olağan gibi görünmeye başlamıştı, çünkü durumda yeni bir mantık keşfetmişti, sanki bu şiddet, şimdiye dek hep onları beklemişti. Yerden fışkıran o etsiz eller, kurşun deliği açılmış alınlar onları aralıksız buraya çağırmışlardı, ama şimdiye dek kulakları onları işitememişti. Altüst olan Francisco, bir an onlara neden geç kaldığını anlatırken yakaladı kendini, sanki bir randevuya gelmekte kusur etmişti. Irene dışarıdan ona seslendiğinde gerçeklik duyusunu yeniden kazanabilmişti. Madenden çıktığında, ruhu paramparça olmuştu.</p>

  <p>Girişi, bulduklarında nasılsa, yine öyle kapatıp çıkmışlardı. Birkaç dakika için temiz havayı solumuşlar, el ele tutuşup birbirlerinin yüreklerinin atışını dinlemişlerdi. Altüst olan solukları ve titreyen bedenleri onlara her şeye karşın yaşamakta olduklarını anımsattı. Güneş dağların arkasına saklanmıştı, gökyüzü petrol rengine bürünmüştü. Hemen motosiklete atlamışlar ve kente doğru yola çıkmışlardı.</p>

  <p>— Peki, şimdi ne yapacağız? Onlar anlatmayı bitirince Profesör Leal, bunu sormuştu.</p>

  <p>Bu durumu en iyi nasıl çözebileceklerini iyice tartıştılar, yasalardan bir şey beklemek olanaksızdı, bu insanın başını darağacı ipine uzatmasından başka bir şey olmazdı. Pradelio Ranquileo’nun, kız kardeşinin orada olmasının nedeni olarak, kendinin de oraya başka suç kanıtlarını saklaması olarak açıklanabilirdi. Yetkililer, uyarmak demek Irene ve Francisco’nun birkaç dakikada ortadan kaybolanlar arasına katılması ve Los Riscos Madeni’ne yeni birkaç kürek toprak atılması anlamına gelirdi. Adalet, artık neredeyse hiç kullanılmayan, unutulmuş bir sözcüktü; özgürlük gibi, suç unsuru sayılabilirdi. Askerler, sürekli sindirme halindeydiler, bu, hükümet üzerinde de hissediliyordu, Silahlı Kuvvetler, kendi güçlerinin yanı sıra aynı zamanda siyasi polisle de işbirliği yapıyordu, bu polis, şu anda devletin en büyük gücü halindeydi ve her türlü dış denetimden bağımsızdı. Bu da iki güç arasında bir türlü kıskançlığa ve çatışmaya yol açıyordu, şöyle ki, aynı kişinin birbirinin karşıtı nedenlerle her iki güç tarafından gözaltına alınması, sorgulanması gibi çelişkiler yaşanıyordu.</p>

  <p>— Tanrım, o madene girmek de nereden geldi aklınıza? diye içini çekti Hilda.</p>

  <p>— Siz doğru bir iş yapmışsınız, diye araya girdi Profesör. Bakalım, şimdi bu rezilliğin içinden nasıl sıyrılacaksınız?</p>

  <p>— Benim aklıma gelen tek çözüm, olayı basın aracılığı ile duyurmak. Irene, hâlâ ortalıkta görülen birkaç karşıt görüşlü gazeteye güveniyordu.</p>

  <p>— Ben yarın fotoğraflarla giderim, diye kararını bildirdi Francisco.</p>

  <p>— Pek bir şey başarabileceğinizi sanmıyorum. Sizi ilk köşe başında kıstırıp vururlar, diye düşüncesini belirtti Profesör Leal.</p>

  <p>Sonunda, bu düşüncenin pek de yersiz olmadığı kararına vardılar. En iyi çözüm, haberi dört bir yandan esen rüzgâra savurmak, insanların bilinçlerini ve ülkenin temellerini şöyle bir sarsması için tüm dünyayı bundan haberli kılmaktı. O anda Hilda, her zamanki inançları doğrultusunda, kilisenin şu anda ayakta kalabilen tek kurum olduğunu anımsattı. Akla gelen öteki tüm işlevler baskı karşısında çözülmüş ya da dağıtılmıştı. Ancak onun yardımı ile, olanaksızı alt ederek, bu deneyim uğruna yaşamlarını tehlikeye atmadan madeni açtırabilirlerdi. Bunun üzerine bu gizi, Kardinale ulaştırmaya karar verdiler.</p>

  <p>Francisco, sokağa çıkma yasağı başlamadan evine ulaşabilmesi için Irene’ye bir taksi buldu. Genç kızın artık motosikletin arkasına tüneyecek hali kalmamıştı. Francisco o gece fotoğrafları yıkayıp basabilmek için oldukça geç yattı. Rahat bir uyku uyuyamadı, yatağında sürekli dönerken, gölgelerde Evangelina’nın kemiklerle çevrili, sarı yüzünü görüyordu. Uykusunda bağırarak uyandı ve Hilda’nın yanında olduğunu gördü.</p>

  <p>— Sana ıhlamur yaptım oğlum, haydi iç.</p>

  <p>— Daha kuvvetli bir şeylere gereksinmem var sanırım.</p>

  <p>— Sus ve ne diyorsam onu yap, anneler bunun için vardır, diye gülümsedi annesi ona.</p>

  <p>Francisco yatağının içinde oturdu, ıhlamur çayını şöyle bir üfledi, sonra yavaş yavaş yudumlayarak içti, annesi de bu arada onu gözlüyordu.</p>

  <p>— Neden böyle bakıyorsun bana, anne?</p>

  <p>— Bana dün olanları anlatmadın. Irene ile seviştiniz, değil mi?</p>

  <p>— Tanrım! Sen burnunu her şeye sokar mısın?</p>

  <p>— Bunu bilmeye hakkım var sanırım.</p>

  <p>— Sana her şeyi anlatmak konusunda fazla büyüğüm, diye güldü Francisco.</p>

  <p>— Bak, seni uyarıyorum, o kız gerçekten çok iyi bir insan. Umarım, ona karşı dürüst niyetlerin olmalı, yoksa ikimiz çok kavga ederiz seninle. Anladın mı beni? Şimdi ıhlamurunu bitir, eğer vicdanın temizse, bir melek gibi rahat uyuyabilirsin. Hilda bunu söylerken, oğlunun yorganını örtüyordu.</p>

  <p>Francisco, annesinin kapıyı aralık bırakarak çıktığını gördü, gene gereksinme duyarsa, ona seslenebilmesi için böyle yapıyordu, küçükken de böyle yapardı, üstelik o zamanlar o iyi yürekli kadın yatağa oturur, oğlu gözlerini yumana kadar onu yavaşça okşardı. Aradan belki uzun yıllar geçmişti, ama annesi oğluna hâlâ aynı duyarlılığı gösteriyordu, günde iki kez tıraş olması gereken, psikoloji eğitimi görmüş olan ve kendisini yerden tek kolu ile kaldırabilen oğlunu hâlâ çocuk görüyordu. Francisco onunla alay ediyordu, ama onun bu halini değiştirmesini de istemiyordu. Bir tür ayrıcalığı olduğunu hissediyor ve olabildiğince bundan yararlanabiliyordu. Francisco’nun doğumu ile başlayan ve birbirlerinin erdemlerini ve kusurlarını tanıyarak gelişen bu ilişkiyi, her ikisi de ötekinin ölümüne dek sürdürmeye kararlıydı. Francisco, gecenin geri kalanında huzur içinde uyudu ve sabah uyandığında gördüğü düşleri unutmuştu bile. Uzun uzun sıcak duşun altında yıkandı, ithal kahvenin son kalanıyla kahvaltısını etti ve kardeşinin oturduğu mahalleye gitmek üzere, çantasında fotoğraflarla yola çıktı.</p>

  <p>Peder José Leal, su tesisatçılığı ile uğraşıyordu. Elinde kaynak makinesi ya da İngiliz anahtarı olmadığı zamanlar, yaşamayı seçtiği bu bölgedeki yoksulların çeşitli sorunları ile ilgileniyordu; bu onun gelecek günlere ait yardım inancının bir parçasıydı. Kalabalık ve geniş bir mahallede oturuyordu, burası ana yoldan görülmeyen, yüksek duvarların ve bunun önünde biten yapraksız cılız kavak ağaçlarının arkasında gizlenmiş bir bölgeydi; kavakların güçsüzlüğü, sanki her yanda hissedilen bereketsizliği simgeliyordu. Bu orta halli duvarın ardında uzanan toprak yollar, yazları kavurucu sıcağı, kışları yağmur ve çamuru yansıtırdı. Şurdan burdan toplanmış malzemelerle kotarılmış gecekondular, çöpler, asılı çamaşırlar, köpeklerin kavgaları değişmeyen görüntülerdi. Sokakların köşelerine toplaşan aylak erkekler saatlerin geçip gitmesini seyrederler, çocuklar kırık dökük ne bulurlarsa onunla oynarlar, kadınlarsa içlerindeki sıkıntıyı unutmak için kendilerine bir uğraş edinir, çalışır didinirlerdi. Burası bir yokluk, kıtlık yöresiydi. İnsanların elindeki tek güvence aralarındaki dayanışma idi. "Buralarda açlıktan ölen olmazdı," derdi José Leal, "çünkü son lokmasını tüketen ve artık gücü kalmayana kesinlikle bir dost eli uzanır." Konu komşunun ortaklaşa pişirdiği çorbalara, herkes evinde ne varsa katardı. Akrabalar, ailelerle birlikte otururlardı, çünkü onlar bu yoksullardan daha da yoksul olup başlarını örtecek bir çatıdan bile yoksun insanlardı. Çocuklar için kurulan aşevlerinde kilise küçüklere birer tabak yemek dağıtırdı. Yıllardan beri aynı görüntüyü izlese de, her gün tertemiz yıkanıp saçlarını tarayarak buraya gelen, içeride alüminyum tabaklardaki bir parça yemeği yiyebilmek için kulübenin dışında bekleşen çocukları gördükçe, pederin hâlâ yüreği sızlardı. İçerideki küçüklerin ağabeyleri ise, belki bir şeyler artar diye, kulübenin dışında dolaşarak bekleşirlerdi. Rahiplerin, ya yalvararak ya da ruhani tehditlerle topladıkları malzemeleri iki üç kadın pişirirdi. Aynı kadınlar, yemekleri dağıttıktan sonra her çocuğun kendine düşeni yiyip bitirmesi, yiyecekleri ve ekmekleri eve götürmek üzere ceplerine saklamamaları için onları gözetlerlerdi. Çünkü ailenin geri kalanı ancak pazar yerinin çöplerinden ve bir parça tat versin diye tekrar tekrar kaynatılan kemikten yapılmış çorbayı içerdi.</p>

  <p>José, ötekilere benzeyen tahta bir barakada yaşardı, onun evi, ötekilerden sadece biraz daha genişti, çünkü bir bölümünde, bu terk edilmiş insanların dünyevi ve ruhani sorunlarına çözüm bulmaya çalışırdı. Francisco, bu yörenin insanlarına el uzatmakta bir hekim ve bir avukatla işbirliği yapıyordu, onların hastalıkları, umutsuzlukları çoktu ve baş etmeleri gereken pek çok sorunla karşılaşmaları, kendilerini daha da yararsız hissetmelerine yol açıyordu.</p>

  <p>O gün Francisco, ağabeyini, evden çıkmak üzereyken yakaladı. José, işçi tulumunu giymiş, eline onarım aletlerini koyduğu ağır çantasını almıştı bile. Yalnız olduklarına emin oldukları zaman Francisco çantasını açtı. Rahip ağabeyi fotoğrafları incelerken yüzü gittikçe soluklaşıyordu, bu arada Francisco da ona Evangelina Ranquileo’nun ermişlik krizlerinden başlayarak, ağabeyinin de yardımı olan o morgta aramalarına ve sonunda bu fotoğrafların çekildiği mağara öyküsüne kadar her şeyi bir bir anlattı. Bir tek, onu olayların dışında bırakabilmek için Irene Beltrán’ın adından söz etmedi.</p>

  <p>José Leal, kardeşini dinledikten sonra, gözlerini yere dikti, sessizce düşünmeye koyuldu. Kardeşi onun kendini denetim altına almaya çalıştığını anlamıştı. Gençken, herhangi bir haksızlık, kötülük, ağabeyinin öfkesini tepesine çıkartmaya yeterdi. Ama uzun yıllardır sürdürdüğü rahipliği ve karakterinin gelişimi bu tür çıkışları yenmesine yardım etmişti, bu tür haksızlıkları, Tanrı’nın insanların ruhlarını deneme amacıyla yarattığını düşünmeye başlamıştı. Sonunda başını yerden kaldırdı. Yüzü şimdi daha dingindi, sesi de daha yumuşak çıkıyordu.</p>

  <p>— Kardinalle konuşacağım, dedi.</p>

  <div>
    <br/>
  </div>

  <p>— Tanrı bizi bu uğraşımızda yalnız bırakmasın, dedi Kardinal.</p>

  <p>— Öyle olmasını dilerim, diye ekledi José Leal.</p>

  <p>Kardinal, fotoğrafları bir kez daha eline aldı, yırtık giysileri, oyulmuş gözleri, bağlı elleri inceledi. Onu tanımayanlara göre, Kardinal her zaman insanı hayrete düşüren bir kişiydi. Halka açık törenlerde, televizyonda ya da katedraldeki ayinde, altın ve sim işlemeli gösterişli giysileri, çevresindeki yardımcıları ile, ince ve şık biri gibi görünürdü. Ama gerçekte kısa boylu, yapılı, çiftçilerinki gibi kaba elli bir erkekti; az konuşurdu ve bunu da kaba sayılabilecek bir tonda yapardı, ama bu onun nezaketsizliğinden değil, çekingenliğinden ileri gelen bir özelliği idi. Sessiz kişiliği özellikle kadınların ve topluluklarının önünde belirginleşirdi. Pek az dostu vardı, çünkü görevinin deneyimleri ile bunun gerekli bir erdem olduğunu öğrenmişti. Onun yakınlığını kazanabilen pek az kişi, Kardinal’in bütün köy insanları gibi alçakgönüllü olduğunu bilirlerdi.</p>

  <p>Kardinal, kırsal kesimden, kalabalık bir aileye mensuptu. Ana-babasının evi denince gözünün önüne bir düzine kardeşiyle birlikte oturduğu o güzelim sofralar gelirdi. Ailenin bağlarından elde edilen şaraplar, kendi mahzenlerinde yıllandırılıp içilirdi. Kökenleri yüzünden o da sebze çorbalarını, mısır unundan hamur işlerini, tavuk haşlamasını, deniz ürünlerini ve özellikle de ev tatlılarını yeğlerdi. Onun konutunu yöneten rahibeler annesinin yemeklerini öğrenip sofraya onları getirmeye özen gösterirlerdi. Onun dostluğunu kazandığını iddia etmese de José, rahiplik görevi nedeniyle Kardinal’le tanışmıştı, burada sürekli işbirliği yapmışlardı, Tanrı’nın el uzatmayı unuttuğunu sandıkları yöredeki insanlara yardım ve şefkat götürme arzusunu paylaşıyorlardı. José, Kardinal’in huzuruna her çıkışta, ilk karşılamalarındaki huzursuzluğu yeniden yaşardı, sonradan ondaki basitliği görmesine karşın, ilk kez kendi üzerinde bıraktığı o saygın ve ulu izlenimi silmesi olanaksızdı. Ona çok güvenen Kardinal bunu asla belli etmezdi, çünkü bu tür gösterişlerden hoşlanmazdı. Onun gerçek boyutunu, ülkenin halkı anlayamadan çok önce, José Leal, Kardinal’in ileride diktatörlüğe kafa tutacak cesaretini, yürekliliğini ve kurnazlığını hissetmişti. Ne düşmanlık kampanyaları, ne tutuklanan rahipler ve rahibeler, ne de Roma’dan gönderilen yazılı ve sözlü uyarılar, onu yolundan döndürememişlerdi. Kilisenin bu ülkedeki başkanı, yeni düzenin kurbanı olan insanlara yardım eli uzatabilmek için bütün olanaklarını seferber etmişti. Durum tehlike yarattığı anda, yöntem değiştirerek iki bin yıldır sürmekte olan bu güç kaynağından yeni bir yardım yaratıyordu. Böylece İsa’nın hizmetindekilerle General’in emrindekiler arasında açıkça savaş çıkmasını önlemiş oluyordu. Bazı durumlarda sanki geri adım atarmış gibi görünüyordu, ama az sonra bunun siyasal bir taktik olduğu ortaya çıkıyordu. Dulları ve yetimleri gözetme yemininden asla ayrılmıyor, gerekli olan her yere şefkat ve adalet götürmeye uğraşıyordu. Bu ve benzeri pek çok neden yüzünden José, Los Riscos’ta gömülü olanlar konusunda onu son umut kaynağı olarak görüyordu.</p>

  <p>O gün Kardinal`in çalışma odasında bulunuyorlardı. Ağır, antika tahta masanın üzerinde pencerelerden süzülen ışığın altında fotoğraflar yayılmış duruyordu. Konuk, oturduğu iskemleden, pırıl pırıl ilkbahar göğünün ve yüzyıllık ağaçların tepelerini görebilirdi. Oda koyu renk eşyalarla döşenmişti, duvarlar kitap raflarıyla örtülüydü. Çıplak duvarda ise, ipten örülmüş bir haç vardı. Bu, toplama kampında tutuklu bir grup mümin tarafından gönderilmişti. Servis arabasında büyük beyaz porselen fincanlarda çay, onun yanı sıra da Karmeliten rahibelerin manastırından gelen marmelatla yapılmış börekçikler sunuluyordu. José Leal, çayının son yudumunu içti, fotoğraflarını toparladı, bunları tesisatçı çantasına yerleştirdi. Kardinal bir düğmeye bastı ve özel sekreteri içeri girdi.</p>

  <p>— Bu listede yazılı olan kişilerin hemen bugün burada toplanmalarını sağlayın lütfen, Kardinal bunu söylerken kusursuz kaligrafisiyle yazdığı bir dizi isim uzattı sekreterine. O dışarı çıktıktan sonra Kardinal, José’ye dönerek, Siz bu durumu nasıl öğrendiniz Rahip José, diye sordu.</p>

  <p>— Size daha önce de söylemiştim efendim. Bu bir günah çıkarma sırrıydı, José gülümseyerek, bu konudan söz etmek istemediğini belirtti.</p>

  <p>— Polis sizi sorgularsa bu yanıtı kabul etmeyecektir.</p>

  <p>— Bunun riskini göze alıyorum.</p>

  <p>— Umarım hiç gerekli olmaz. Sanırım birkaç kez tutuklandınız, öyle değil mi?</p>

  <p>— Evet efendim.</p>

  <p>— Hiç dikkat çekmemeniz gerekiyor. Şimdilik o madene gitmemenizi istiyorum.</p>

  <p>— Durum beni çok ilgilendiriyor, izin verirseniz bu konuyu sonuna dek incelemek istiyorum, dedi José kırıtarak.</p>

  <p>Yaşlı Kardinal, José’nin yüzünü iyice inceledi. Onunla yıllardır işbirliği yapmıştı. José’nin kilise içinde değerli bir varlık olduğunu da biliyordu; üzerine işçi tulumu giymiş, dizlerinin üzerinde bir dizi dehşet fotoğrafı ile dolu çantasıyla karşısında oturan bu adam gibi güçlü, cesur ve cömert ruhlu insan pek güç bulunuyordu. Rahibin gözlerindeki anlatım, onun merak ya da işgüzarlık hevesiyle değil, gerçeği bulmak amacıyla bunu söylediğini belli ediyordu.</p>

  <p>— Dikkatli olun Peder Leal, sadece sizin değil, kilisenin de adını düşünün. Hükümetle bir çatışma istemiyoruz, anlıyorsunuz değil mi?</p>

  <p>— Çok iyi anlıyorum, efendim.</p>

  <p>— Siz de bu akşamki toplantıya gelin. Tanrı’nın izni ile yarın o madeni siz açarsınız.</p>

  <p>Kardinal iskemlesinden kalktı, konuğunu kapıya kadar geçirdi, bir eli, kendisi gibi, geleceği kendinden daha çok seven bu adamın kaslı omzundaydı.</p>

  <p>— Tanrı sizinle birlikte olsun, Kardinal, onun eğilip yüzüğünü öpmesine izin vermeden elini enerjik bir biçimde sıktı.</p>

  <p>O akşam, Kardinal’in çalışma odasında bir grup seçkin kişi toplandı. Durum, siyasi polisin gözünden kaçmadı ve generali bizzat uyardılar, ama kilise ile kötü duruma düşmemek için toplantı engellenmedi. "Lanet olsun, bu rahipler neden burunlarını her yere sokarlar sanki, neden onlar hükümeti bize bırakıp insanların ruhları ile uğraşmakla yetinmezler ki? Aman bırakın ne yaparlarsa yapsınlar, siz gözlerinizi üzerlerinden ayırmayın," dedi öfkeli general, "umarım bu adamlar kendilerine ait olmayan işlere daha fazla karışmazlar, onlarla savaşmak zorunda kalmak istemem, ne de olsa ben de Katoliğim; dindar bir insanım. Tanrı’yla kavga etmek işime gelmez."</p>

  <p>Üç blok öteye bile yerleştirildiklerinde sevgililerin nefes almalarını, inlemelerini yansıtabilen mikrofonlara, bir hapisaneye dönmüş tüm ülkedeki en son haberi bile yakalayabilmek için telefonlara yerleştirilmiş tüm dinleme aygıtlarına, karafatma ilaçlama servisi, garson, bahçıvan, hatta kör, topal saralı dilenci biçiminde kilise toprağına sokulmuş her türlü insana rağmen o geceki toplantıda ne konuşulduğunu hükümet öğrenemedi. "Güvenlik güçleri, sayın General, bu listede adları yazılı kişiler saatlerce kapalı kapının ardında kaldılar, sonra yemek salonuna geçtiler, burada, balık çorbası, maydanozlu ve patatesli dana fırın ve tatlı olarak da......" "Tamam kısa kesin albay, bana mönüyü değil ne konuştuklarını anlatmanızı istiyorum!" "Sayın Generalim emin olun ki, hiçbir fikrimiz yok bu konuda, ama isterseniz özel sekreteri sorgulayabiliriz." "Hayır böyle salakça bir şey yapmayın, albay. "Gece yarısı Kardinal’in toplantısından çıkanlar, sokakta gizlenmeye bile gerek görmeyen siyasi polisin önünde birbirlerinden ayrıldılar. Her biri, bu andan başlayarak yaşamlarının tehlikede olduğunu biliyorlardı, ama hiçbiri bu çalışmaya katılmakta tereddüt bile etmeyecekti, çünkü bıçağın sırtında yürümeye çoktan alışmışlardı. Yıllardır kilise için çalışıyorlardı. José dışında tümü laik insanlardı, bazıları inançsızdı bile ve din ile sadece askeri darbeden sonra, gölgede kalıp mücadele verebilmek için birleştikleri zaman tanışmışlardı. Yalnız kalınca Kardinal de ışıkları söndürüp yatak odasına geçti. Özel sekreterine ve öteki görevlilere erkenden izin vermişti, bu saate kadar burada oyalanmalarını istememişti. Geçen yıllar onun uykusunu azaltmıştı; o da uyanık saatlerini çalışmakla geçirerek geç yatmayı yeğliyordu. Evini dolaştı, her yanın kapalı olup olmadığını gözden geçirdi. Bahçede patlayan son bombadan sonra biraz daha dikkatli olmaya çalışıyordu. General’in, bahçeye bir askeri ekip yerleştirme önerisini kesinlikle reddetmişti, bir grup inançlı Katolik genç gönüllü olarak onu korumayı istemişlerse de, onlara da hayır demişti. Kardinal, önceden alında yazılı olan saate kadar yaşandığına, bunun bir an eksilip uzamasının olanaksız olduğuna inanıyordu. "Ayrıca," diyordu, "din adamları politikacılar gibi ülkeyi zırhlı araçlarla ve kurşun geçirmez yeleklerle gezemezler, bunu ancak onlar, mafya önderleri ve tiranlar yapar." Rahiplerinden birine saldırılacak olursa, onun yerini hemen bir başkası alır ve misyonunu sürdürürdü. Bu ona derin huzur veren bir düşünceydi.</p>

  <p>Yatak odasına girdi, ağır ahşap kapıyı kapattı, giysilerini çıkarttı ve yatmak için giyindi. O anda yorgunluğunu, üzerine aldığı sorumluluğun ağırlığını hissettiyse de, yaptığı işten asla pişman olmadı. Mihrabına yöneldi, yüzünü ellerinin arasına aldı ve yaşamının her ânında yaptığı gibi Tanrı ile konuşmaya koyuldu. Tanrı’nın kendisini dinlediğine, sorularına yanıt bulacağına emindi. Bundan hiç kuşku duymamıştı. Bazen Tanrı’nın sesi geç işitiliyordu ya da engebeli yolları aşarak geliyordu, ama asla onu yanıtsız bırakmıyordu. Uzun süre dua ettikten sonra ayaklarının buz kestiğini, uzun yılların omuzlarına çöküşünü hissetti. Kemiklerine bunca yüklenmemesi gerektiğini anımsadı ve tatmin olmuş bir duyguyla yatağına uzandı; Tanrı, onun kararlarını kabul etmişti.</p>

  <p>Çarşamba sabahı bir yaz günü gibi güneşliydi. Grup, üç otomobille, yardımcı piskoposun ve yolu kardeşinden öğrendikten sonra bir haritada işaretleyen José Leal’in önderliğinde Los Riscos’a vardı. Gazeteciler, uluslararası kuruluşların temsilcileri ve avukatlar, önceden uyarılmışlardı, çünkü generalin adamları bir gece öncesinden onların izini sürmekteydi.</p>

  <p>Irene de dergisinin temsilcisi olarak bu ekibe katılmak istediyse de Francisco ona engel oldu. Üstelik o ikisi, grubun öteki isimleri gibi güvence altına alınmamışlardı. Orada basılırlarsa, bu durumdan sağ kurtulmaları olanaksız olurdu, üstelik, Evangelina, Teğmen’i havaya uçurduğu sırada onlar evde askerlerce görülmüşlerdi. Teğmen Ramírez, onları daha sonra köyde ve kasabada Evangelina’yı soruştururken izlemiş, aileyle bağlarını koparmadıklarını öğrenmişti.</p>

  <p>Madene yaklaşınca otomobiller durdular. José Leal güçlü kollarına ve ağır işlerde çalışmaya alışık bedeni ile madenin girişini engelleyen engelleri kaldırmaya çalışan ilk kişi oldu. Ötekiler de ona katılınca içeri girebilecek bir oyuk açıldı, bu sırada uzaktan onları gözleyen güvenlik güçleri telsizleriyle haberleşiyorlar, uyarı levhalarına karşın bazı kişilerin yasak topraklara ve madene girdiklerini bildiriyorlardı. "Emir bekliyoruz sayın generalim, tamam." "Sadece gözlemekle yetinin, daha önce de söylediğim gibi, aklınızdan üzerlerine gitmeyi geçirmeyin sakın, olan olsun, onlara kanmayın, tamam."</p>

  <p>İlk adımı kendi atmak isteyen yardımcı piskopos, madene giren ilk kişi oldu. Çevik biri değildi, ama gene de önce bacaklarını sokup sonra da kendini kaydırmayı başardı. İçerdeki iğrenç koku yüzüne bir şamar gibi çarptı, ancak gözleri yarı karanlığa alışınca Evangelina Ranquileo’nun kalıntılarını seçebildi ve onun çığlığı üzerine ötekiler de içeri koştular. Piskopos yardımcısını temiz havaya çıkarttılar. Bu arada José Leal eski gazetelerden meşaleler yaptı ve herkese yüzünü mendiliyle örtmesini söyledi. Sonra onları birer birer madene sokarak genç kızın bedeninden arta kalan kemikleri, saç parçalarını, kumaşları gösterdi. Tek bir taş parçasını kaldırmak, altından insan bedenlerine ait parçaların yuvarlanmasına yetiyordu. Dışarı çıktığında hiç kimsede konuşacak hal kalmamıştı, herkes titreyerek birbirine bakıyor, bu buluşun ne denli önemli olduğunu düşünüyorlardı. Mağaranın ağzını kapayacak gücü kendinde bulabilen bir tek José Leal oldu, hem kemiklerin kokusunu duyarak buraya üşüşecek olan köpekleri, hem de girişi açık görerek, onların araştırmalarını haber alacak polisleri düşünerek buna girişmişti. Ne var ki bu sonuncusu yararsız bir düşünceydi, çünkü iki yüz metre ötelerinde bir kamyonun içinde polisler pusuya yatmışlardı. Ellerinde Avrupa’dan getirttikleri dürbünleri ve kırmızı ötesi ışın aygıtları vardı ve albay, yardımcı piskopos ile aynı anda her şeyden haberli kılınıyordu. Generalin buyruğu son derece kesindi: "Rahiplere el sürmeye kalkışmayın, bundan sonra ne adım atacaklarını bekleyin bakalım, zaten şunun şurasında birkaç önemsiz ölü söz konusu olan."</p>

  <p>Grup kente erkenden döndü, bu konudan kimseye söz etmeyeceklerine yemin ettikten sonra kentin içine dağıldılar; aynı akşam kardinal ile buluşup gördüklerini anlatmak üzere tekrar toplanacaklardı.</p>

  <p>O akşam piskoposluğun ışıkları gün doğana kadar yandı, casuslar yolun ağaçlarına tırmanmışlar, Uzakdoğu’dan getirttikleri karanlıkta ve hatta duvarların ötesini bile görebilen dürbünleri ile gözcülüğe başlamışlardı, "ama hâlâ ne yaptıklarını bilmiyorum generalim, sokağa çıkma yasağı çoktan başladı bile, ama konuşmaya ve kahve içmeye devam ediyorlar, emrederseniz girelim içeriye, bir arama yapıp hepsini tutuklayayım, ne dersiniz?" "Hey, siz aptallar, böyle bir delilik yapmayın sakın!"</p>

  <p>Seherle birlikte tüm konuklar vedalaştılar; Kardinal onları eşikte esenleyerek yolcu etti. Sadece onda korkmuş bir hal yoktu, çünkü ruhu huzur içindeydi ve bu yüzden korku nedir tanımıyordu. Bir süre dinlendikten ve kahvaltısını ettikten sonra, yüksek mahkeme başkanına telefon etti ve olabildiğince erken bir zamanda, üç dostunu kabul etmesini rica etti. Ona bir mektup göndermek istiyordu. Bir saat sonra bu son derece önemli zarf yargıcın ellerindeydi, aslında o da bu saatli bombadan farksız mektubu almaktansa dünyanın öteki ucunda olmayı yeğlerdi. Mektupta şunlar yazılıydı:</p>

  <div>
    <br/>
  </div>

  <blockquote>
    <p><i>Sayın Yüksek Mahkeme Başkanı’na</i></p>

    <p><i>Sunulur</i></p>

    <p><i>ŞEHİR.</i></p>

    <p><i><br/></i></p>

    <p><i>Sayın Başkan,</i></p>

    <p><i>Birkaç gün önce bir kişi günah çıkarma odasında rahiplerden birine, size yerini bildireceğimiz bir bölgede pek çok ceset olduğunu bildiğini itiraf etmiştir. O rahip, kendisine bu bilgiyi veren kişinin izni ile, gerçeği kilisemize yansıtmıştır.</i></p>

    <p><i>Bu bilginin doğruluğunu araştırmak için, dün aşağıda adları yazılı olan,</i> Acontecer e Semana <i>Dergisi yöneticileri, İnsan Hakları Derneği görevlileri, belirtilen yere gitmişlerdir. Burası şu anda terk edilmiş olan eski bir maden ocağıdır ve Los Riscos köyü yakınlarında bir dağ eteğinde bulunmaktadır.</i></p>

    <p><i>Araştırma yapacakları yere gelince mağaranın ağzını kapatan taşları temizleyerek içeriye girildi ve aranmakta olan pek çok kişiye ait cesedin burada olduğu görüldü. Bundan sonra araştırma derinleştirilmedi, çünkü amaç sadece haberin doğruluğunu araştırmaktı. İşin yargı verme bölümü bize düşmediğinden daha ileri gidilmedi.</i></p>

    <p><i>Bununla birlikte orada görülenler, pek çok sayıda kurbanın orada yattığını ortaya çıkarmıştır.</i></p>

    <p><i>Kamuoyuna duyurmadan önce, bu durumu ülkenin en yüksek yargı organına bildirmeyi ve onların gerekli araştırmayı yürütmelerini uygun bulduk.</i></p>

    <p><i>Saygılarımızla,</i></p>

    <p><i><br/></i></p>

    <p style="text-align: right;"><i>Alvaro Urbaneja (Piskopos yardımcısı)</i></p>

    <p style="text-align: right;"><i>Jesús Valdovinos (Piskopos vekili)</i></p>

    <p style="text-align: right;"><i>Eulogio García de la Rosa (Avukat)</i></p>
  </blockquote>

  <div>
    <br/>
  </div>

  <p>Yargıç, Kardinal’i tanırdı. Bu nedenle söz konusu olayın yabana atılmaması gerektiğini anlamıştı. Bu durumda o da elindeki tüm kozları oynamıştı, kilise, önce bedenleri ortaya çıkartıp sonra yargıya haber vermek istemişti, çünkü bu olayı yaratanların baskı rejimince korunduğu belliydi. Yargıç alnındaki ve boynundaki teri kuruladı, solunum yetersizliği ve taşikardisi için gereken hapları yuttu, tüm korkusu bütün gerçeğin sonunda ortaya çıkacağı idi, bunca yıldır adaleti, hep generalin istediği biçimde düzenlemişti, bunca yıldır ne çok raporu ortadan yok etmişti, kilisenin avukatlarına bürokratik karmaşalar içinde yollarını yitirtmişti, bunca yıldır kendince, gerektiği gibi yasalar uydurmuştu: "Keşke zamanında emekliye çekilseydim, bunu onurumla yapıp kırmızı güllerimin bakımına verseydim kendimi, gece gündüz huzurumu, uykumu kaçıran bunca dalavereden uzaklaşsaydım, aslında bunu kişisel hırslarım için değil, vatan aşkıyla yaptım, general göreve geldikten birkaç gün sonra benden bunu istemişti, ama artık çok geç, bu lanet olası maden, ayaklarımın dibinde, kendi mezarım gibi açılıyor; Kardinal bu işe el koyduysa o ölüler artık ötekiler gibi susamayacak demektir; ben askeri yönetim başa geçer geçmez istifa etmeliydim; cumhurbaşkanlığı sarayını ateşe verdikleri o gün çekilmeliydim, bakanların hapsedildiği, parlamentonun dağıtıldığı, bütün dünyanın gözlerinin üzerimizde olduğu, anayasayı koruyacak birinin beklendiği o gün hasta ve yaşlı olduğumu bahane edip ayrılmalıydım; cuntanın emrine girip kendi kendimin cezasını vereceğime bunu yapmalıydım."</p>

  <p>Yüksek mahkeme başkanının aklına ilk gelen, Kardinal’i arayıp onunla anlaşmaya çalışmak oldu, ama hemen sonra bu durumun kendi pazarlık sınırlarını aştığını düşündü. Telefonu aldı, gizli numarayı çevirdi ve generalle doğrudan görüşme sağladı.</p>

  <div>
    <br/>
  </div>

  <p>Askerler Los Riscos Madeni’nin çevresini silahtan, kasktan ve çizmeden oluşan bir halkayla sardılar, ama gene de haberin ağızdan ağıza, evden eve, vadiden vadiye yayılmasını önleyemediler, sonunda olayı duymayan kalmadı ve ülke yerinden sarsıldı. Askerler meraklıları uzak tutmaya çalıştılar, ama gazetecilere, yabancı güçlere ve meraklılara yaptıkları gibi yolu Kardinal’e de kapatamadılar. Cuma sabahı saat sekizde ülkenin gizli haberalma merkezinden bir ekip, lastik eldiven ve maskelerle, yargı organlarının buyruğu üzerine dehşet verici kanıtları toplamaya geldiler, mahkeme de bu aratma emrini bizzat generalden çıkartmıştı: "Açın şu lanet olası madeni, ölü yığınını çıkartın oradan ve kamuoyuna suçluları cezalandıracağımızı bildirin, sonrasını düşünürüz, halkın belleği zayıftır nasıl olsa." Ekip büyük bir kamyonete yükledikleri sarı plastik torbalar ve bir grup duvar işçisi ile geldi. İşçiler toprak yığınını kaldırmakla görevliydiler. İstihbarat görevlileri her şeyi bir bir ve düzenli bir biçimde kayda geçirdiler: İyice çürümüş durumda bir kadın bedeni, ceset koyu renk bir kumaşla örtülü, bir ayakkabı, saç kalıntıları, belden aşağı bölümden bir uç kemik, bir kürekkemiği, bir kolkemiği, bir belkemiği, her iki kolu yerinde duran bir yarım beden, bir çift pantolon, iki kafatası, biri bütün, birinin çene kemiği yok, metal kaplamalı takma diş, başka omurga kemikleri, göğüs kafesi kalıntıları, yırtık giysileriyle bir beden, değişik renklerde gömlekler ve çoraplar, başka iskeletler; derken tam otuz sekiz torba doldu, ağızları mühürlendi, numaralandırıldı ve kamyona yüklendi. Bunların morga gelmesinden sonra görevli bir hekim, on dört cesedin var olduğunu anladı, ama zamanın ve toprağın örttüğü katmanların kazılmasıyla başkaca cesetlerin de çıkacağından emindi. Kazı sırasında orada birikenlerden biri, biraz daha derine inilirse Amerika’yı keşfedenlerin, İnka mumyalarının, Kromanyon dönemi fosillerinin de bulunabileceği gibi tatsız bir şaka yapmıştı, ama buna gülen çıkmamıştı, o anda karabasan, tüm ruhları sarmalamıştı orada...</p>

  <p>Bir süre sonra kalabalık, silahların belirlediği sınıra kadar yaklaşıp askerlerin hemen ardına dizildi. En önden yörenin dulları ve yetimleri yürüyordu, her birinin sol kolunda yas işareti olmak üzere siyah bir şerit bağlıydı. Daha sonra herkes, Los Riscos’un hemen hemen tüm halkı oraya toplandı. Öğlene doğru ise başkentin varoşlarından insanlar akmaya başladılar. Dehşet, havaya asılıp kalmıştı sanki ve sanki kuşlar bile uçamaz olup boşlukta sallanıyorlardı. Saatler boyunca bu insanlar, çevredeki varlıkların ve tüm dünyanın renklerini solduran parlak güneşin altında bekleştiler; bu arada torbalar doldurulup kamyona yükleniyordu. Bekleşenler uzaktan, bir ayakkabıyı, bir gömleği, bir saç buklesini tanımaya çalışıyorlardı. Gözleri daha iyi seçenler, gördüklerini ötekilere aktarıyordu: "Bir kafatası daha çıktı, bunun saçları da beyaz, belki de Flores efendi olabilir, hatırlıyor musunuz onu? Şimdi bir torba daha bağlıyorlar, ama kazı bitmedi, daha çıkarmaya devam ediyorlar, bu cesetleri sözde morga götüreceklermiş, biz de orada teşhis edebilecekmişiz. Bunun için ne kadar mı para ödetecekler? Bilmem, herhalde bir şeyler öderiz, kendi ölülerimizi tanımamız için mi para ödeyecekmişiz? Yok yok, bu bedava olmalı artık."</p>

  <p>Bütün bir öğleden sonra toplanan halk, tepenin üzerinde bir kalabalık oluşturdu, küreklerin, kazmaların sesini dinledi, polislerin, görevlilerin ve avukatların geliş gidişini, gazetecilerin uğraşılarını izledi. Tabii ki gazetecilere de oraya yaklaşma izni verilmiyordu. Gün batarken kalabalıktan bir cenaze ilahisi yükseldi. Bazı insanlar yanlarında getirdikleri çadırları kurup geceyi de orada geçirmeye niyetlendilerse de askerler buna izin vermediler; başkaları da bu kişilere öykünmesin diye onları tekmelerle ve tüfek dipçikleriyle kovaladılar. Bu, piskoposluğun otomobilinin gelmesinden az önce olmuştu. Kardinal otomobilinin içinde askerlerin işaretlerini ve silahlarını aştı, kimseye bakmadan aracından indi ve kamyonun önüne gelene dek uzun adımlarla hiç kimseye bakmadan ilerledi, sonra gözlerini oradaki torbalara dikip öylece kaldı. Bu arada orada görevli memur, ona birtakım açıklamalarda bulundu. Morga birkaç sefer yapmak zorunda kalan kamyonetin son gidişinden sonra polis bölgenin boşaltılmasını buyurdu, gece inmişti bile ve insanlar karanlık yolda evlerine doğru yürümeye başladılar. Herkes birbirine özel dramını anlatırken, dertlerin hep aynı olduğunu anlıyordu.</p>

  <p>Ertesi gün hastanenin morguna ülkenin her yanından insan aktı, herkes kendi yakınının ölüsünü bulmak derdindeydi, ama generalin buyruğu ile içeriye giriş yasaklanmıştı, ne de olsa cesetleri çıkarmak başka bir şeydi, onları teşhir etmek başka, burası panayır mıydı da herkes seyretmeye geliyordu. "Ne sanıyor bu aptallar kendilerini, su sıkın üzerlerine dağıtmak için, albay, yoksa sabrım taşacak!"</p>

  <p>— Peki kamuoyunun, diplomatların ve basının görüşlerini ne yapalım, Generalim?</p>

  <p>— Her zamankini albay. Savaşta strateji değiştirilmez. Bunu Roma İmparatorları’ndan öğrenmeniz gerekir.</p>

  <p>Piskoposluğun bulunduğu caddede, ellerinde yitirdikleri insanların fotoğrafları ile oturan yüzlerce insan, hiç yorulmaksızın, "Neredeler?" diye sorup duruyorlardı. Bu arada işçi giysileriyle bir grup rahip ve pantolonlu rahibe, bu dayanışmaya destek vererek, katedralin içinde yemek yiyorlardı. Pazar günü ayin sırasında Kardinal’in yazdığı bir vaaz okunmuştu ve uzun ve karanlık bir süreden sonra ilk kez olarak insanlar bir arada, ağlamaya cesaret edebilmişlerdi. Herkes birbirini arayarak bu durumu tartışmaya koyuldu, sonunda olay bir çığ gibi büyüdü. Kurbanlarının hesabını sormak için örgütlendiler ve egemen güçler olanın bitenin ayırdına varana kadar, sayısı son derece kabarık bir kalabalık ellerinde bayraklar ve özgürlük, ekmek ve adalet isteyen pankartlarla yollara döküldüler. Varoşlardan akmaya başlayan insanlar yavaş yavaş kente girdiler. Adım adım birleştiler ve giderek saflar sıklaştı, büyük bir kitle oluşturduklarında dini ilahiler söylemeye ve yıllardır anmadıklarından unutulduğu sanılan sloganlar atmaya başladılar. Halk kiliselere ve mezarlıklara doluştu, buralar, polisin şimdilik savaş araçlarıyla girmeye cesaret edemediği yerlerdi.</p>

  <p>— Ne yapalım bunları Generalim?</p>

  <p>— Her zamankini albay, diye yanıtladı General onu, bunkerin derin karanlıklarından.</p>

  <p>Bu arada televizyon hâlâ, her zamanki hafif müzik yayınları, yarışmalar, çekilişler, aşk ve çizgi filmleri programlarına devam ediyordu. Gazeteler futbol maçlarının sonuçlarını yayınlamayı sürdürürken, televizyonun ana haberlerinde hükümet başkanının bir bankanın açılış kurdelesini kesişi gösteriliyordu. Ama madenin bulunuşundan birkaç gün sonra cesetlerin fotoğrafları tüm dünya televizyonlarında yayınlanmaya başlamıştı bile. Basın ajansları bu fotoğrafları kendi ülkelerine postaladılar, buralarda bu skandalın bastırılması söz konusu değildi. Sonunda egemen güçlerin inanılmaz sansürüne karşın olay ülke televizyonuna da yansıdı ve boğuk sesli spiker, hükümetin resmi açıklamasını okudu: Bunlar kendi yandaşlarınca öldürülen ve davadan dönmüş olan teröristlerin cesetleriydi. Ne var ki hiç kimse, onların öldürülmüş olan siyasi tutuklulara ait olduğundan kuşku duymamıştı. Bu korkunç olay, pazarlarda sebze meyve tezgâhlarının arasında, okul öğrencileri ve öğretmenlerince, fabrikalardaki işçilerce ve hatta kentsoyluların şık salonlarında konuşuluyordu. Bu tür yerlerde konuyu işitenlerden bazıları, ülkede bir şeylerin kötüye gittiğini duyarak şaşkınlığa kapıldı. Yıllardır kapalı kapıların ve kilitlerin ardında gizlenen korkulu fısıltılar, ilk kez olarak sokağa dökülüp yüksek sesle dile getirildi. Bu olayın gün ışığına çıkarttığı binlerce benzeri olay, tüm insanlara yansıdı. Sadece en vurdumduymazlar bir kez daha olan bitene kulak tıkadılar. Beatriz Alcántara da onlardan biriydi.</p>

  <div>
    <br/>
  </div>

  <p>Pazartesi sabahı kahvaltı saatinde Beatriz, mutfakta oturmuş gazete okuyan kızının kolundaki lekeleri fark etti.</p>

  <p>— Ne kötü bir döküntü!</p>

  <p>— Alerji oldum anne.</p>

  <p>— Nereden biliyorsun?</p>

  <p>— Francisco söyledi.</p>

  <p>— Fotoğrafçılar şimdi de teşhis mi koymaya başladı? Ne olacak bakalım bunun sonu.</p>

  <p>Irene buna bir yanıt vermedi, annesi lekeleri yakından dikkatle inceleyince bunların bulaşıcı olmadığını ve büyük bir olasılıkla delikanlının haklı çıktığını düşündü. İlkbaharla ilgili bir alerji olmalıydı. Sakinleşince o da gazetenin bir parçasını aldı, şöyle bir göz atınca birinci sayfanın manşetine takıldı: "Kayıpmışlar. Ha, ha, ha" ...Şaşkınlığına karşın, portakal suyundan kocaman bir yudum aldı, onun gibi biri için bile olay telaşlandırıcıydı doğrusu. Zaten dört bir yanda Los Riscos’a ait konuşmaları duymaktan bıkmıştı ve bu bahaneyle, bunu Rosa ve kızıyla konuşmak istedi: Bu tür olaylar, Marksist kansere karşı koymaya çalışan yurtsever askerlerce sürdürülen savaşlarda olağan sayılmalıydı, her türlü çarpışmada mutlaka vurulanlar olurdu, en iyisi geçmişi unutmak, yeni bir gelecek kurmak, her şeyi silerek yeni baştan başlamak, artık yitenlerden söz etmemek, onları öldü sayıp hukuki sorunlara eğilmek gerekliydi.</p>

  <p>— Sen neden aynını babam için yapmıyorsun? Irene bunu sorarken bir yandan da iki eliyle kaşınıyordu.</p>

  <p>Beatriz, kızının bu alaycı tutumunu duymazdan geldi. Haberi yüksek sesle okumaya koyulmuştu: "Önemli olan yaraları sarmak ve gelişme yolunda ilerlemektir, cesetleri aramak bir yarar sağlamayacaktır. Silahlı Kuvvetler’in çalışmaları sayesinde, ulusumuzun yaşamakta olduğu yeni evre başlamıştır. İlk tehlikeli durumlar aşılmıştır ve bu ülkeye egemen olan güçlerin sayesinde sağlamlaştırılmıştır. Amacımız her koşulda düzeni sağlamak ve uygar bir ortam kurmaktır."</p>

  <p>— Onlara kesinlikle katılıyorum, diye ekledi Beatriz. Madenden çıkan bu cesetleri teşhis etme hevesini de anlayamıyorum, bir de suçluları arayacaklarmış? Bu yıllar önce olmuş bir olay, kaç yıllık cesetler onlar!</p>

  <p>Artık bolluk bereket içinde yaşıyorlardı, beğendikleri her şeyi bulabiliyorlardı, eskisi gibi solgun bir tavuk için saatlerce kuyrukta beklemiyorlardı, şimdi hizmetkar bulmak da kolaylaşmıştı, oysa bu eskiden pek zararlı bir görüş sayılırdı. Halk daha çok çalışmalıydı ve siyasetten daha az söz etmeliydi. Albay Espinoza ne kadar güzel söylemişti, onun sözlerini ezberlemişti: "Bunca güzel ülkemizin, onun bunca güzel güneşi, bunca güzel şeyleri ve bunca güzel özgürlüğü için birlikte savaşacağız."</p>

  <p>Rosa, omuzlarını silkip bulaşık makinesine eğilmiş ve Irene, tüm bedeninin ürperdiğini hissetmişti.</p>

  <p>— Kaşınma, canını yakacaksın; Gustavo geldiğinde bir cüzamlıya dönmüş olacaksın.</p>

  <p>— Gustavo dün gece döndü, anne.</p>

  <p>— Ah! Demek öyle. Neden söylemedin bana? Ne zaman evleniyorsunuz?</p>

  <p>— Asla, diye yanıtladı Irene.</p>

  <p>Beatriz, fincanı havada tabağıyla dudakları arasında asılı, öylece kalakaldı. Kızının kararlarında ne kadar inatçı olduğunu bilecek kadar iyi tanıyordu onu. Gözlerindeki parıltı ve sesinin tonu, bu alerjinin nedeninin aşkla ilgili bir sorundan kaynaklanmadığını gösteriyordu. Son günlerde hiç sesini çıkartmamış, ama Irene’nin yaşantısında birtakım değişiklikler gözlemişti. Kızının artık eskisi gibi belli saatleri yoktu, gündüzleri ortadan kayboluyor, döndüğünde otomobili toz içinde oluyordu, çingene eteklerini terk etmişti, şimdi bir oğlan çocuğu gibi giyiniyordu, pek az yemek yer olmuştu, geceleri de uykusundan bağırarak uyanıyordu, gene de Beatriz bu olan biteni Los Riscos Madeni ile bağdaştıramazdı. Kendince başka nedenler bulmaya çalıştı, ama genç kız kahvesinin son yudumlarını ayakta içti ve bir haber için kent dışına gitmesi gerektiğini söyledi, günbatımından önce dönemezdi.</p>

  <p>— Suç o fotoğrafçının, eminim, diye haykırdı Beatriz, kızı çıktıktan sonra.</p>

  <p>— Yürek nereye çekerse, ayaklar o yana yürür, dedi Rosa.</p>

  <p>— Ona son derece lüks bir çeyiz hazırladım, şimdi de gelmiş bana ne diyor. Bunca yıldır Gustavo ile sevişiyor, son dakikada kavga edip çıkıyor işin içinden.</p>

  <p>— Her işte bir hayır vardır, hanımefendi.</p>

  <p>— Artık sana dayanamıyorum, Rosa. Beatriz kapıyı vurup çıktı.</p>

  <p>Rosa, dün akşam yüzbaşı döndüğü zaman gördüklerinden söz etmedi. Gustavo aylardır burada yoktu, ama Irene onu, bir yabancı gibi karşılamıştı kapıda, "Ben o anda anlamıştım, gelinliğe elveda demenin, benim yaşlılık günlerimde sarı saçlı mavi gözlü çocuklar büyütme hayallerimin sonu gelmişti. Kul kurar, Tanrı verir. Bir kadın nişanlısına dudaklarını değil, öpmesi için yanağını uzatıyorsa, bir kör bile artık ona aşk duymadığını hisseder; onu salona götürüyor ve en uzak koltuğa oturtuyor ve sessizlik içinde gözlerini uzaklara dikiyorsa, bu yüzbaşıya söyleyeceklerini en iyi nasıl iletebileceğini düşündüğü içindir. Üzgünüm, ama seninle evlenmeyeceğim, çünkü bir başkasını seviyorum. İşte böyle demişti ve zavallı erkek, hiçbir yanıt verememişti; zavallıya acımıştım, kıpkırmızı olmuştu; aralık kapıdan görebildiğim kadarıyla, meraktan bakmamıştım aslında. Küçüğümün sorunlarını bilmeye hakkım var, yoksa nasıl yardım edebilirim ona? Onu boşuna mı büyüttüm, anasından çok sevdim. Armağan kâğıtlarına sarılı paketleriyle divanın ucunda oturan delikanlı da yüreğimi eritti, saçlarını yeni kestirmişti, bunca yıldır Irene’ye karşı büyüttüğü bu aşkı şimdi ne yapacağını bilemez gibiydi. Bana uzun boylu ve yakışıklı bir delikanlı gibi göründü, bir prense benziyordu, her zamanki gibi güzel giyinmişti, süpürge sapı gibi dimdik duruyordu, yakışıklı bir duruşu vardı, ama benim küçüğüm böyle şeylere önem vermez ki. Üstelik şimdi de o fotoğrafçıya âşık oldu. Uyuyan yengeci dalgalar sürüklermiş. Gustavo da onu bunca yalnız bırakıp gitmeseydi uzaklara. Ben bu modern çiftleri hiç anlamıyorum, benim zamanımda, böyle özgürlük yoktu; her şey pek de güzel yürürdü; kadın sessizce evinde otururdu, nişanlı kızlar çarşaf işleyerek eve kapanırlardı, öyle motosiklet tepelerinde, başka adamlara sarılıp gezmezlerdi; yüzbaşı da olacakları tahmin edip rahatça uzaklaşmasaydı buradan. Ben bunu başından anlamıştım, söylemiştim de: Gözden ırak olan, gönülden de olur. Ama kimse bana kulak asmamıştı, bana aptalmışım gibi acıyan gözlerle bakmışlardı, ama ben hiç de bunak değilim. Sanırım artık Gustavo da işin bittiğini kesin olarak anlamıştır, artık yapacak bir şey yok, bu aşk öldü; gömüldü bile. Armağanları salonun masasına bırakırken elleri ter içindeydi, bu kararının kesin olup olmadığını sordu, yanıtı sessizce dinledi, sonra ne geriye dönüp baktı, ne rakibinin adını sordu, sanki gizliden gizliye onun Francisco Leal olduğunu bilir gibiydi, öylece gitti. Bir başkasını seviyorum. Irene’nin bütün söylediği bu olmuştu, hatırlayamıyorum bile sayısını, kaç yıl süren bu nişanlılık da böylece sona erdi. Bir başkasını seviyorum, dedi küçüğüm. Gözlerinde hiç görmediğim bir ışıltı vardı."</p>

  <div>
    <br/>
  </div>

  <p>Bir hafta sonra Los Riscos haberinin yerini yenileri almıştı, halkın merakını uyandıracak yeni trajediler dökülmüştü ortaya. Generalin tahmin ettiği gibi, skandal yavaş yavaş unutuluyordu, artık gazetelerin birinci sayfasında yer almaz olmuştu, sadece belli bölgelerde satılan karşıt görüşlü dergilerde söz ediliyordu. Durum böyle olunca, Irene, kanıtlar bulmaya ve ilgiyi canlı tutabilmek için yeni ayrıntılar eklemeye çalışıyor, halkın ilgisinin korkuyu yenmesi için uğraşıyordu. Katillerin adını belirlemek ve cesetlerin adlarını tek tek ortaya çıkarmak onun için bir saplantı olmuştu. Yanlış bir adımın ya da şansının ters dönmesiyle yaşamı tehlikeye girebilirdi, ama suçluların, sansürün sessizliği içinde eriyip gitmesine, yargıçların bu olaya suç ortaklığı etmelerine göz yumamazdı.</p>

  <p>Irene, trafik kazalarıyla ilgili bir röportaj bahanesiyle Faustino Rivera’dan bir randevu istediği zaman, işin risklerini biliyordu, bu yüzden de kimselere haber vermeden kalkıp gitmişti, bunun tehlikeli, ama gerekli bir adım olduğunu düşünüyordu. Çavuşun telefonda uzun bir kararsızlık geçirmesinden, onun da bunun bir bahane olduğunu sezdiğini, ama bu olaydan rahatsızlık duyduğunu ve bunu birileriyle paylaşmak istediğini anlamıştı.</p>

  <p>Sonunda köyün alanından iki blok ötede ilk karşılaştıkları yer olan o lokantada buluşmak üzere sözleştiler. Ocakta yanan kömürün ve kızaran etlerin kokusu yan sokakları sarmıştı bile. Eşikte, kiremitli bir sundurmanın altında çavuş, sivil giyimli olarak beklemekteydi. Irene onu tanımakta güçlük çektiyse de, delikanlı onu hemen tanıdı ve selamladı. Kendini iyi bir gözlemci sayardı, erdemli bir polis olarak en ince ayrıntıları bile anımsamakla övünürdü. O da genç kızın görüntüsündeki değişiklikleri fark etti, kendi kendine o gürültülü bileziklerin, tül eteklerin ve onu ilk tanıdığında müthiş dikkatini çekip beğenisini kazanan gözlerinin sürmesinin neden yok olduğunu sordu. Şimdi karşısındaki genç kadın saçlarını bir örgüyle toplamış, kumaş pantolonlar giymişti, sırtında kocaman bir çanta asılıydı, daha önceki haliyle hiç benzer bir yanı yoktu. Bahçenin dibinde pek görünmeyen bir masaya oturdular, sık yapraklı ağaçların gölgesine sığındılar.</p>

  <p>Irene’nin tatmadığı ilk tabak yemeğini yerken çavuş o yöredeki trafik kazalarının kurbanları üzerine yapılan istatistiklere ait birkaç bilgi kırıntısı verdi; bu arada konuğunu göz ucuyla süzmeyi ihmal etmiyordu. Onun sabırsızlığını sezinlediyse de, iyice emin olana kadar, konuyu saptırmadı. Altın renkli, iyice kızarmış bir domuzcuk, bir tabak kızarmış patatesin üzerine ağzında bir havuç, kulaklarında maydanozlarla yatmış olarak sofraya gelince, Irene, Ranquileoların evinde boğazlanan hayvanı anımsadı, midesi ağzına geldi. Zaten midesinin bulantısı madene indikleri o günden beri dinmemişti. Ağzına her lokma götürüşünde çürümekte olan o bedenleri, o dehşetli kokuyu anımsıyor, o gecenin korkusuyla yeniden titriyordu. O an yaşanan sessizlik bu yüzden hoşuna gitti ve konuğunun iri dişlerinden, yağlı bıyıklarından ayırmaya çalıştı gözlerini.</p>

  <p>— Sanırım, Los Riscos Madeni’nde bulunan ölülerden haberlisinizdir, dedi sonunda, konuyu değiştirmeyi başararak.</p>

  <p>— Elbette hanımefendi.</p>

  <p>— Onlardan birinin Evangelina Ranquileo olduğunu söylüyorlar.</p>

  <p>Çavuş bardağına şarap doldurdu, ağzına bir parça daha domuz attı. Genç kız konuyu dağıtmamaya çalışıyordu, çünkü çavuşun onunla konuşmaya niyeti olmasaydı, bu buluşmayı kabul etmezdi. Onun şimdi karşısında bulunması bile yardım etme niyetinin bir göstergesiydi. Ona birkaç lokma yutması için zaman tanıdı ve hemen gazetecilik numaralarını kullanarak, doğal sevimliliğini takınarak, adamın dilini çözmeye çalıştı.</p>

  <p>— Asiler cezalarını çekmelidirler hanımefendi. Bu görev de bize düşer; bunu yerine getirmek bizim için bir onurdur. Sivil halk en ufak bir şeye isyan ediveriyor, bu yüzden onlara güven duyamıyoruz, Teğmen Ramírez’in dediği gibi, tokatımız ağır olmalı. Ama onları yasadışı yollarla öldüremeyiz, bu canavarlık olur.</p>

  <p>— Bu bir canavarlık değil mi çavuş?</p>

  <p>Hayır, Teğmen bunu kabul etmiyordu, onlar vatan hainleriydi, hükümetin prestijini sarsmaya çalışan Sovyet yanlılarıydı, madende bulunanlar da generalimizin hükümeti için çıkan söylentileri doruğa çıkardı. Bir madenin dibinde bulunan birkaç ceset, bütün üniforma giyenlerin katil olduğu anlamına gelmezdi. Generalimiz de bazı fanatiklerin olduğunu kabul ediyordu, ama suçu herkese birden yıkmak doğru değildi; ayrıca, Silahlı Kuvvetler’in kışlasına dönüp ülkeyi politikacıların eline bırakması yerine, böyle bir iki olay gene de kabul edilebilirdi.</p>

  <p>— Biliyor musunuz, Tanrı korusun, General yönetimden düşerse neler olur? Marksistler ayaklanırlar, bütün askerleri, karıları ve çocukları ile birlikte kılıçtan geçirirler. Bizler hep mimliyiz. Hepimizi öldürürler. Görevimizi yerine getirmenin karşılığını böyle öderiz.</p>

  <p>Irene onu sessizce dinliyordu, ama bir süre sonra sabrı taştı ve düşündüklerini söylemeye karar verdi.</p>

  <p>— Dinleyin çavuş. Bu önyargılardan vazgeçin. Neden bana aklınızdan geçenleri tam olarak anlatmıyorsunuz?</p>

  <p>İşte o zaman bu işareti beklermişçesine çavuş, savunma yapmaktansa, daha önce Pradelio Ranquileo’ya, kız kardeşi hakkında anlattıklarını, kendi kuşkularını aktardı, bunları ilk kez dile getiriyordu. O seher sabahına, Juan de Dios Ramirez’in, tutsak kızı götürüp geri geldiği ana geri döndü. O gün Teğmen’in tabancasında bir kurşun eksilmişti. Orduya ait silahlarla ateş ettikleri zaman bunu sorumlu subaya bildirmek zorundaydılar, çünkü her şey kayda geçiriliyordu. Askeri düzenin iş başına geçişinden sonraki ilk aylarda bu kayıtlarda da birtakım karışıklıklar olmuştu, diyordu çavuş, çünkü her tüfekten, tabancadan çıkan kurşunun hesabını tutmak olanaksızdı, ama işler olağana döner dönmez eski alışkanlıklara geri dönülmüştü. Bu yüzden Teğmen bir açıklama yapması gerekince yolda kızgın bir köpeği öldürmek zorunda kaldığını söylemişti. Bunun yanı sıra kayıt defterine genç kızın sabahın yedisinde serbest bırakıldığını ve kızın kendi arzusu ile buradan ayrılarak gittiğini yazmıştı.</p>

  <p>— Ama, benim kendi defterime yazdıklarıma göre bu hiç de doğru değil, küçük hanım, dedi çavuş, bir yandan lokmasını çiğneyerek, ağzını peçeteye silerek. Bakın buraya sizle buluşacağımızı da not düştüm, birkaç hafta önce buluştuğumuzda konuştuklarımızı da. Hatırlıyor musunuz? Ben hiçbir şeyi unutmam, her şey yazılı burada.</p>

  <p>Defteri eline alan lrene, bunun kurşun gibi ağır olduğunu fark etti. Korku içinde defteri inceledi, delikanlıya bu yazdıklarını yok etmesi için yalvarmayı düşündü, ama sonra mantıklı davranmak zorunda olduğunu düşünerek vazgeçti. Son günlerde, kendi davranışlarında bile adlandıramadığı haller oluyordu.</p>

  <p>Çavuş ona, Teğmen Ramírez’in açıklamasını kendine imzalattığını ve onbaşı Ignacio Bravo’ya da aynı şeyi yapmasını söylediğini anlattı. Evangelina Ranquileo’yu gece buradan götürdüğünü onlara anlatmadı, doğal olarak adamları da ona bir şey sormadılar, çünkü onun kötü karakterini çok iyi tanırlardı ve Pradelio gibi hücreye tıkılmak istemiyorlardı.</p>

  <p>— Ranquileo iyi bir çocuktu, dedi çavuş.</p>

  <p>— Öyle miydi?</p>

  <p>— Öldüğü söyleniyor.</p>

  <p>lrene Beltrán, şaşkınlığa kapıldı. Bu onun tasarılarını suya düşürürdü, çünkü bundan sonra da onunla görüşmeyi planlıyordu. Onu mahkemeye çıkartmaya ikna etmek istiyordu. Los Riscos’ta olanlara ve Teğmen’e karşı çıkarak cinayetleri anlatabilecek tek tanık oydu, kardeşinin öcünü almak arzusu, daha sonra olacakların korkusunu yenebilir diye düşünüyordu lrene. Çavuş, ona Pradelio'nun dağda bir yardan yuvarladığı söylentisinin dolaştığını, ama bunu kanıtlayacak bir görgü tanığı olmadığını ekledi sözlerine. İkinci şişe şarabı açarken Pradelio, her türlü temkinliliği bir yana bırakmıştı, şimdi kendi kuşkularını dile getirmeye başlamıştı, tamam vatan her şeyden üstündü, ama adalet daha önce gelmeliydi, "beni tehdit etseler de, mesleğimi elimden alsalar da, kardeşlerim gibi toprak sürmeye geri dönsem de, ben böyle düşünürüm. Bu işi sonuna kadar götürmeye kararlıyım, yüksek mahkemeye çıkacağım, bayrağım üzerine yemin edeceğim, İncil’e el basacağım ve gerçeği basına anlatacağım. Bunun için her şeyi defterime kayıt ettim. Tarihler, saatler, her şey ayrıntılarıyla burada işte. Onu gömleğimin altında taşıyorum, onun kalbimin üzerinde durması bana huzur veriyor, bir kez çalmaya kalkıştıklarından, uyurken bile ondan ayrılamıyorum. Bu satırların değeri çok büyük, başkalarının silmek istediği şeylerin kanıtı bunlar, ama daha önce de söylediğim gibi ben asla unutmam. Gerekirse bunu yargıca da göstereceğim, çünkü Pradelio ve Evangelina, adaleti hak ediyorlar, onlar benim akrabamdı."</p>

  <p>Çavuş, Evangelina’nın ortadan kaybolduğu gece olanları bir film şeridi gibi gözlerinin önünden, geçirebiliyordu. Teğmen Ramírez, sinirli olduğu her zaman yaptığı gibi ıslık çalarak araba kullanıyordu o gece. O saatte yolların boş olmasına ve yöreyi tanımasına rağmen aracını çok dikkatli sürmesi gerekiyordu. O temkinli bir şofördü. Çavuşun hesabına göre, Teğmen, onbaşı Ignacio Bravo’yu selamlayıp ana kapıdan çıktıktan dört beş dakika sonra anacaddeye gelmiş ve kuzey yönüne sapmıştı. Birkaç kilometre sonra da madene giden yola girmişti. Burası asfaltsız, çukurlarla dolu bir yol olduğundan kamyonet döndüğünde çamur içindeydi. Çavuş, Teğmen’in, kamyoneti madene en yakın yere park ettiğini düşünmüştü. Aracının farlarını söndürmemişti, çünkü her iki elinin de serbest olabilmesi için fener taşıması olanaksızdı. Arka tarafa geçmiş, kamyonetin brandasını kaldırmış, kızın orada yatan bedenini görmüştü. Emrinde çalışanların pek iyi tanıdığı ve korktuğu bir hoşnutluk gülümsemesi yapışmıştı mutlaka dudaklarına. Evangelina’nın saçlarını yüzünden kaldırmış, onun güzel profilini, boynunu, omuzlarını, genç göğüslerini seyretmişti. Çürüklere ve yaralara karşı yıldızların altındaki tüm kızlar gibi onun da güzel olduğunu düşünmüştü. Bacaklarının arasında o tanıdık ateşi duymuş, hızla solumaya başlamış, sonra kendi kendine ne hayvanım, demişti.</p>

  <p>— Benim bu sözlerimi bağışlayın, küçük hanım, diye araya girmişti Faustino Rivera, domuzun son kemiklerini yalarken.</p>

  <p>Teğmen Juan de Dios Ramírez genç kızın göğsünü tutmuş ve hâlâ nefes aldığını sezmişti. Bu Teğmen için iyi, kız için kötüydü. Çavuş, notlarında sanki olanları gözleriyle görmüş gibi kayıt düşmüştü. Amirinin ne kadar adi bir adam olduğunu bilerek, onun silahını küreklerin yanına bıraktığını, pantolonunun kemerini ve fermuarını açtığını, gereksiz bir zorlamayla kızın üzerine abandığını yazıyordu. Kızın zaten karşı koyacak hali yoktu ki. Onu kamyonetin sert zeminine bastırarak, ezerek, tırmalayarak, bu seksen kilonun altında yok olan kızı ısırarak, üniformanın, ağır çizmelerin altında yok ederek girmişti onun bedenine. Böylece pazar günü herkesin önünde ezilen erkeklik gururunu kurtarmış, öcünü almıştı. İşte çavuş Rivera böyle düşünüyordu ve Evangelina yaşında bir kızı olduğu için buna katlanamıyordu. Sonunda, kızın hiçbir nefes belirtisi göstermediğini, gözleri yıldızlara dönük, hareketsiz yattığını fark edene kadar onun üzerinde dinlenmiş olmalıydı. Kızın gözlerinde, sanki kendi ölümüne şaşmış bir anlatım vardı. Ondan sonra Teğmen giysilerini düzeltmiş, kızı ayaklarından tutarak toprağa indirmişti. Fenerini ve silahını aramış, feneri kızın başına tutarak, tabancasını buraya dayamış ve ateş etmişti, o anda aklından, ilk kurbanına o şafak saatinde çektiği tetik gelmiş ve gülümsemişti. Kürekleriyle madenin girişini açmış, kızın bedenini pançosuna sararak içeriye, sağ galeriye kadar taşımış, onu oradaki toprak ve taşlarla örtmüş, sonra da çekip gitmişti. Uzaklaşmadan önce madenin ağzını kapatmış, ayağıyla ateş etmesiyle fışkıran kanın lekelerini dağıtmış, kurşunun boş kovanını bularak ceketinin cebine koyarken o kızgın köpek masalını uydurmuştu. Su geçirmez brandayı katlamış, kamyonetin ön tarafına koymuş, kürekleri toparlamış, silahını beline takmış ve oraya son bir kez bakarak, yaptıklarına ait bir iz kalmamasına dikkat etmişti. Sonra da aracına atlamış, görev yerine doğru yola koyulmuştu. Islık çalarak ilerliyordu yolda.</p>

  <p>— Size daha da önce söylediğim gibi küçükhanım, Teğmen sinirliyken hep ıslık çalar, diye sözlerini bitirdi Çavuş Rivera. Bütün bu anlattıklarımın kanıtı olmadığını kabul ediyorum, ama annem üzerine, belleğimin güçlülüğü üzerine yemin edebilirim, işler aşağı yukarı böyle olmuştur.</p>

  <p>— Madendeki öteki cesetler kimlere ait? Onları kim öldürdü?</p>

  <p>— Bilmiyorum. Yörenin çiftçilerine sorun. Bu yörelerde çok kişi ortadan kayboldu. Flores ailesine danışın.</p>

  <p>— Bana bütün bu anlattıklarınızı, bir mahkeme huzurunda söylemeye de hazır mısınız?</p>

  <p>— Evet, hazırım. Balistik araştırmalar ve Evangelina’nın bedeninde yapılacak bir otopsi sözlerimi haklı çıkaracaktır.</p>

  <p>Irene hesabı ödedi, ses alma aygıtını kayıtsızlıkla çantasına soktu ve konuğuna veda etti. Onun elini sıkarken, eline defteri aldığı anda hissettiği o mantıkdışı rahatsızlığı yeniden hissetti. Karşısındakinin gözlerinin içine bakamıyordu.</p>

  <p>Faustino Rivera, mahkeme huzurunda tanıklık edemedi, çünkü hemen o akşam, sonradan izi bulunamayan beyaz bir kamyonet ezdi onu, Rivera kaza ânında öldü. Bu kazaya tanık tek kişi olan Onbaşı Ignacio Bravo, her şeyin müthiş bir acele içinde olduğunu ve ne aracın plakasını, ne de şoförünü belirleyemediğini bildirdi. Defterse bir daha hiç bulunamadı.</p>

  <div>
    <br/>
  </div>

  <p>Irene, Floreslerin evini aramaya koyuldu. Sonunda karşısına çıkan yapı, yöredeki tüm evler gibi ahşap ve çinko kaplıydı. Evin sahipleri tarım reformu sırasında birkaç hektar toprak sahibi olabilmiş yoksul insanlardı, ama bu toprak sonradan ellerinden alındığından küçük bir bostanla yetinmek zorunda kalmışlardı. Tarlaları birleştiren vadi boyunca ilerlerken, yaşlılar, çocuklar dahil, tüm köylüler tarlalarda çalışmaktaydı. Bir kez buralara giren askeri araçlar bir bir bütün evleri aramışlardı. Sonra kararlamasına seçtikleri adamları sıraya dizmişler, çevredekilere ders olsun diye hepsini kurşuna dizmişlerdi, daha sonra hayvanları vurmuşlar, tarlaları yakmışlar, artlarında bir kan ve nefret gölü bırakarak çekip gitmişlerdi. Bu yörede çocuk pek az görülürdü, çünkü evlerin erkekleri yok olmuşlardı. Ender olarak görülen doğumlar heyecanla kutlanmış, bebeklere unutulmasınlar diye, yitmiş erkeklerin adları konmuştu.</p>

  <p>Irene buraya vardığında evin terk edilmiş olduğunu sandı, öylesine ıssız ve kederli bir hali vardı. Bir köpek havlaması bile duymadan birkaç kez içeriye seslenmişti. Tam geri dönüp gitmek üzereyken ağaçların arasından bir kadın görünmüştü; gri renkli giysileri sanki çevresine uyum sağlıyordu, sonunda Bayan Flores ve kızının pazara gittiklerini, orada sebze sattıklarını söylemişti.</p>

  <p>Los Riscos Alanı’nın az ötesinde bir renk ve ses cümbüşü halinde kurulmuştu pazar. Irene, mevsim meyvelerinin, karpuzların, şeftalilerin, kavunların arasında dolaşmış, sebzelerin, mısırların, patateslerin içinden; hasır şapkaların, örtülerin, kırmızı ve kara renkli tabak çanağın, tavuk kümeslerinin tavşan kafeslerinin labirentinden geçmiş, bağırışlar arasında ilerlemişti. Daha iç kısımlarda etler, salamlar, balıklar, deniz ürünleri, her türlü peynir, yoğun bir koku ve tat karmaşasıyla satılıyordu. Bu görüntülerin tadını çıkartarak, toprağın ve denizin kokusunu içine çekerek, arada bir ilk üzümün tanesinin tadına bakarak, çileği koklayarak sedef kabuğunun içindeki midyeyi seyrederek, satıcıların elleriyle açtığı börekleri gözleyerek gezindi burada. Böyle bir bolluğun yaşandığı dünyada korkunç hiçbir şey olamaz gibi geldi ona o anda. Ama sonunda Evangelina Flores’le karşılaştı ve neden burada bulunduğunu anımsadı.</p>

  <p>Bu kız Digna Ranquileo ile öylesine benzeşiyordu ki, Irene, kendini çok rahat hissetti onun yanında, sanki çoktan beri tanışıyorlardı. Öz annesi ve tüm kardeşleri gibi düz ve siyah saçları, beyaz bir teni, kocaman kara gözleri vardı. Kısa bacakları, sağlam yapılı bedeni, sağlıklı ve enerjik hali ile canlı bir tavırla çalışıyor, basit, ama kendinden emin bir edayla konuşuyor, sözlerini, ellerinin hareketleri ile vurguluyordu. Annesi Digna Ranquileo ile farkı, neşeli konuşma tarzı ve düşüncelerini korkusuzca söyleyişindeki rahatlıktı. Kaderin yazısı yüzünden onun yerini alan ve ölen öteki Evangelina’ya göre daha büyük, daha olgun ve gelişmiş bir hali vardı. On beş yıllık ömründe biriken sıkıntı ona bir teslimiyetçilik yerine fazladan enerji vermişti sanki. Gülümsediği zaman, kaba çizgili yüzü aydınlanıyor, değişiveriyordu. Onu korur gibi davranan annesine karşı tatlı ve kibardı. Bayan Flores, onu yeni acılardan sakınmak ister gibiydi. Küçük bir tezgâhta bostanlarında yetiştirdikleri sebzeleri satıyordu.</p>

  <p>Hasır taburesine oturan Evangelina, ona öyküsünü anlattı. Onun ailesi, ötekilere göre daha büyük acılar çekmişti, çünkü evin ilk aranmasından sonra polis buraya dadanmıştı. Bundan sonraki yıllarda hayatta kalan evlatlar, evden götürülen kişileri aramanın ne kadar boşuna olduğunu görmüşler, onlardan söz etmenin bile ne denli tehlikeli olduğunu anlayarak susmuşlardı. Ne var ki, bu kız daha coşkulu bir karaktere sahipti. Los Riscos Madeni’nde bulunan cesetleri duyunca babasının ve ağabeylerinin bedenlerinin de onların arasında olabileceğini düşünmüş, işte bu yüzden de bu gazeteci kızla konuşmayı kabul etmişti. Annesi ise, orada öylece, sessiz, kuşkulu, duruyor, Irene’yi süzüyordu.</p>

  <p>— Floresler benim öz ailem değil, ama beni onlar büyüttü, o yüzden, onları çok seviyorum, diye açıkladı genç kız.</p>

  <p>Yaşantılarının düzenini bozan o günü çok iyi anımsıyordu. Beş yıl önce ekim ayında bir gün polislere ait bir jip çiftliğin bahçesine girerek evin önünde durmuştu. Antonio Flores’i tutuklamaya gelmişlerdi. Emri uygulamak Francisco Ranquileo’ya düşmüştü. Utançtan kıpkırmızı olmuş bir yüzle kapıya vurmuştu, ne de olsa bu aileyle bir kader birlikleri vardı, eh bu da kan bağı kadar kuvvetli idi. Sonra saygılı bir tavırla bunun olağan bir sorgulama olacağını söylemiş, tutukluya bir kazak giymesi için zaman tanımış, sonra onu, elini bile sürmeden araca bindirmişti. Bayan Flores ve çocukları Los Aramos bağının sahibinin, şoförün yanına oturuşunu şaşkınlıkla izlemişlerdi, şimdiye kadar hükümetle hiçbir sorunları olmamıştı; tarım reformunun o en hareketli günlerinde bile kimse onlara dokunmamıştı. Şimdi onları kimin, neden ihbar ettiğine akıl sır erdiremiyorlardı. Antonio Flores, evden götürüldükten sonra komşular aileyi avutmak için koşup gelmişlerdi; evin içi insan doluydu. Bu yüzden yarım saat sonra içi asker dolu bir kamyonetin eve gelişi sırasında orada pek çok tanık vardı. Askerler bir savaş havasında araçtan inmişler, dört büyük erkek çocuğu tutuklamak için naralar atarak eve dalmışlardı. Onları dövmüşler, sersemletmişler ite kaka kamyonete bindirmişlerdi. Arkalarında bir toz bulutu bırakarak çekip gitmişlerdi. Olanı biteni izleyenler, bu belirli kabalık karşısında iyice şaşırmışlardı, çünkü bu kardeşlerden hiçbirinin politikayla ilgisi olmamıştı; tek suçları sendikaya üye olmaktı. Üstelik bir tanesi bu yörede bile yaşamıyordu, başkentte inşaat işçiliği yapıyordu ve o gün ailesini görmek için köye gelmişti. Bu nedenle köylüler bir yanlışlık yapıldığına karar verdiler, oturup onların geri getirilecekleri anı beklemeye başladılar. Bütün askerleri tek tek tanıyorlardı, çünkü hepsi bu yörede doğup büyümüş, kendi çocukları ile aynı okullarda okumuşlardı. Pradelio Ranquileo, ikinci ekiple birlikte gelmemişti, bu yüzden onun Antonio Flores’e gözcülük etmek için merkezde kaldığını düşünmüşlerdi. Daha sonraları, görev saatinin dışında onu bulup ağzından söz almaya çalışmışlardı, ama hiçbir şeyi aydınlatamamışlardı, Ranquileolar’ın büyük oğullarının ağzı çok sıkıydı.</p>

  <p>— O güne dek sakin bir yaşantımız vardı. Çalışan, hiçbir eksiği olmayan bir aileydik. Babamın güzel bir atı vardı, iyi bir traktör alabilmek için para biriktiriyorduk. Ama polis peşimize düşünce her şey yarıda kaldı, dedi sonunda Evangelina Flores.</p>

  <p>— Şanssızlık insanın kanında dolaşır, diye mırıldandı Bayan Flores, belki kendi ailesinin de içinde yattığı o maden gelmişti aklına.</p>

  <p>Onları çok aramışlardı. Aylar boyunca yitik aile bireylerini arayan kişilerin izlediği bütün o yolları aşındırmışlardı. Çaldıkları her kapıdan onlara, aile bireylerini ölü varsaymaları öğütlenmişti; uzatılan belgeleri, bunu kabul ederek imzalarlarsa, onlara dul ve yetim maaşı bağlanabilirdi. Kendinize yeni bir koca bulabilirsiniz bayan, hâlâ güzelsiniz, diyorlardı ona. İşlemler çok uzundu, sıkıcıydı ve pahalıydı. Bütün biriktirdikleri parayı bu yolda harcamışlar, eşe dosta borçlanmışlardı. Belgeler başkentin ofislerinde yitip gidiyordu, zamanın geçmesi ile onların umutları da antika resimler gibi zamanla soluyordu. Hayatta kalan çocuklar okulu bırakmak, yakın çiftliklerde iş aramak zorunda kalmışlar, ama mimli olduklarından kimse onları işe almaya yanaşmamıştı. Bunun üzerine her biri kendi çıkınını hazırlamış, onların kadersizliğini tanımayan yörelerde iş aramak üzere değişik yollara düşmüşlerdi. Böylece aile dağılmış gitmiş, Bayan Flores kendi öz evladı olmayan bir kızla yalnız başına kalmıştı. Babası ve ağabeyleri tutuklandığında Evangelina Flores on yaşındaydı. Gözlerini yumduğu her an onların kan içinde kamyonete sürüklenişleri geliyordu aklına. Saçları dökülmüş, zayıflamış, uykusunda yürür olmuştu, uyanıkken de sersemce hareketler yapıyor, okuldaki çocukların alaylarına katlanmak zorunda kalıyordu. Onu bunca kötü anıdan kurtarmak için Bayan Flores çocuğu, uzak bir köyde oturan amcasının yanına götürmüştü. Odun kömür alım satımı ile uğraşan ve kıza daha iyi bir yaşam sağlayabilecek olan bu amcanın evinde Evangelina sevgi hasreti çekmiş, durumu daha da kötülemişti. Bunun üzerine onu geri götürmüşlerdi, ailesinden kim kaldıysa Evangelina onlarla olmak istiyordu. İki yıl boyunca onu kimseler avutamamıştı, ama on ikinci yaşını tamamlayıp ilk adet kanamasını yaşadıktan sonra birdenbire kederinden arınmış, olgunlaşmış, sabahlardan bir sabah bir kadın olarak uyanmıştı. Atı satarak, Los Riscos pazarında bir tezgah edinmek onun düşüncesiydi, ayrıca gene o, askerler aracılığı ile, ailesine yiyecek, giyecek ve para göndermekten vazgeçmeleri gerektiğine karar vermişti; onların hâlâ canlı olduklarını gösteren bir kanıt yoktu ki. Genç kız günün on saatini pazara sebze ve meyve taşıyarak ve onları satarak geçiriyordu, geri kalan altı saatte de yorgunluktan bitkin de düşse öğretmenin hazırladığı ödevleri yapıyordu. O günden sonra hiç ağlamamıştı ve annesine yavaş yavaş babasından, ağabeylerinden söz etmeye başlamıştı; onları artık göremeyecekleri düşüncesine onu da alıştırmak istiyordu...</p>

  <p>Madeni açtıkları gün, o askerlerin hemen arkasındaki kalabalığa karışmış, kolunda siyah bir şeritle beklemişti. Sarı torbaları uzaktan görmüştü, yakınlarına ait bir iz yakalayabilmek için uğraşmıştı. Birisi ona ölülerin ancak dişlerin ve kemiklerin bilimsel bir incelenmesiyle tanınabileceğini söylemişti, ama kız, cesetleri yakından görebilse yüreğinden gelen sesle, aile bireylerini belirleyebileceğini hissedebiliyordu.</p>

  <p>— Beni şimdi cenazeleri tuttukları yere götürebilir misin? diye sordu Irene Beltrán’a.</p>

  <p>— Elimden geleni yaparım, ama pek kolay değil bu.</p>

  <p>— Neden ölülerimizi bize vermiyorlar? Sadece onların huzur içinde uyuyabilecekleri bir mezar istiyoruz, oraya çiçek koyabiliriz, dua edebiliriz, ölüler gününde yanlarında oluruz.</p>

  <p>— Babanı ve ağabeylerini kimin tutukladığını biliyor musun? diye sordu Irene.</p>

  <p>— Teğmen Juan de Dios Ramírez ve onun bölüğünden dokuz adam, dedi Evangelina Flores, bir an bile düşünmeden.</p>

  <div>
    <br/>
  </div>

  <p>Çavuş Faustino Rivera’nın ölümünden otuz saat sonra Irene, yayınevinden çıkarken bir saldırıya uğradı. Geç bir saatte işten çıkmıştı, kaldırıma park etmiş bir otomobil o çıktığı anda harekete geçti, hızlandı, trafiğin içinde gözden yitmeden kızın üzerine kurşun yağdırdı. Irene, belinin tam ortasında bir darbe hissetti ve ne olduğunu asla anlayamadı. Sessizce yere yığıldı, sanki içindeki tüm hava boşaldı gitti ve acı tüm bedenini kapladı. Bir an çevresinde gölleşen kanın farkına vardı, sonra derin bir uykuya daldı.</p>

  <p>Yapının kapıcısı ve öteki tanıklar da ne olduğunu anlayamadılar. Kurşun seslerini işitmişlerdi, ama bunun bir motosiklete ya da uçağa mı ait olduğunu anlayamadan, Irene’yi görüp ona yardıma koşmuşlardı. On dakika sonra Irene sirenler çalarak ilerleyen bir ambulansın içindeydi. Karnına rastlayan kurşun deliklerinden, canı süzülüp akıyordu.</p>

  <p>Francisco, olanları rastlantı sonucu birkaç saat sonra öğrendi. Onu yemeğe çağırmak için evine telefon etmişti, kaç gündür yalnız kalamıyorlardı ve onu çok özlemişti. Telefonu ağlayarak yanıtlayan Rosa, ona acı haberi verdi. O gece Francisco’nun en uzun gecesi oldu. Klinikte, Beatriz’in yanında bir bankın üzerine oturmuş, yoğun bakım girişinin önünde sevgilisi kendini bilmeden yatarken öylece beklemişti. Saatler sonra bile ameliyathanede hiç kimse kızın yaşayabileceği konusunda güvence veremiyordu. Yarım düzine tübe ve makineye bağlanmış olarak, Irene ölümü bekliyordu.</p>

  <p>Operatörler, karnını tümüyle açmışlar, tüm iç organlarını bir bir elden geçirirken, her diktikleri dikişin yanında yeni bir yara bulmuşlardı. Ona litrelerce kan ve serum vermişler, antibiyotiğe boğmuşlar ve bu acıya katlanabilmesi için derin bir uykuda, sürekli sondalara bağlı olarak bir yatağa yatırmışlardı. Nöbet değişiminden sonra Francisco’nun ne denli acı çektiğini gören bir doktor, delikanlının sevgilisini bir an için görmesine izin vermişti. Kız çıplak ve saydamdı, odanın parlak ışığı altında, göğsüne bağlı bir solunum aygıtı, kalbine bağlı bir monitör, damarlarında pek çok iğne, yattığı çarşaf kadar bembeyaz, sadece gözaltlarında mor bir renk ve karnında içinden drenler çıkan sargılarla öylece yatıyordu. Sessiz bir çığlık Francisco’nun yüreğine saplandı ve orada öylece kalakaldı.</p>

  <p>Beatriz onu görür görmez, "Bu senin suçun! Sen kızımın yaşamına girdiğinden beri çıktı bütün bu sorunlar," dedi.</p>

  <p>O da kendinden geçmişti. Francisco ona ilk kez yakınlık duydu, çünkü onu ilk kez doğal haliyle, gerçek bir insan gibi yalın, acısına gömülmüş görerek kendine yakın hissetmişti. Beatriz olan bitene akıl erdiremiyordu. Polisin ona söylediği gibi bunun sıradan bir saldırı olmasını diliyordu, çünkü kızının politik nedenlerle izlendiği düşüncesine katlanamazdı. Onun madenlerde bulunan cesetlerle bir ilgisi olduğunu hayalinden bile geçiremezdi; onu egemen güçlerle karşı karşıya gelmiş insanlardan biri olarak kabul edemiyordu. Francisco gidip iki fincan çay buldu, yan yana oturup sessizce bunu yudumlamaya başladılar. Aynı deniz kazasına uğramış iki insan gibi hissediyorlardı birbirlerini.</p>

  <p>Pek çok başkaları gibi bir önceki hükümetin çalışmaları döneminde Beatriz Alcántara da protesto gösterilerinde bulunmak için tencerelerle sokağa inmişti. Askeri rejimi yeğlemişti, çünkü bu ona sosyalist bir yönetimden bin kez daha iyi gibi gelmişti. Eski başkanlık sarayını havadan bombaladıkları zaman, bu olayı kutlamak için bir şampanya patlatmıştı. Vatan sevgisiyle yanıp tutuşuyordu, ama bu gene de mücevherlerini ulusal yapılanmaya hediye etmesine yetmemişti, çünkü kendi takılarının albayların hanımlarının üstünde görüleceğinden korkmuştu; fesat dedikoducular böyle söylüyorlardı! Yeni sisteme, sanki o doğduğundan beri varmışçasına uyum sağlamıştı; fazla bir şeyler bilmemenin yararlarına inanıyordu. Bilgisizlik, ruhun huzuru için gerekli koşuldu. O klinikte geçirdikleri dayanılmaz gece, Francisco, ona Evangelina Ranquileo’dan, Los Riscos Madeni’ndeki ölülerden, öteki binlerce kurbandan ve kendi öz kızından söz etmek istedi, ama bunu yapmadı. Şimdi, altüst oldukları bu anda durumdan yararlanır gibi olmak istemiyordu. Sadece Irene hakkında sorular sormakla, onun çocukluk ve ilk gençlik günlerine ait anılarını öğrenmekle yetindi; küçük anıları dinlerken, geçmişten konuşur, birbirlerine küçük sırlar verir, gözyaşları akarken, saatler geçip gitmişti ...</p>

  <p>Acılarla dolu o gece Irene ölüme iki kez öylesine yaklaştı ki, canlılar dünyasında kalması bir mucizeydi. Hekimler çevresinde yüreğini elektrik şokları ile yeniden çarptırmaya uğraşırlarken, Francisco Leal, aklını ve mantığını yitirdiğini hissediyor, insanlığın en eski çağlarına, mağaralara, karanlığa, bilgisizliğe korkuya batıyordu. Irene’yi gölgelere doğru sürükleyen kötücül yaratıklar görüyor ve umutsuzca, sadece büyünün ya da Tanrısal bir gücün onu ölümün elinden alabileceğini sanıyordu. Dua etmek istedi, ama çocukluğunda annesinin dudaklarından öğrendiği o dualar aklına gelmedi. Çaresizlik içinde, bunu tutkusunun gücü ile yapmayı denedi. Kaderi, hazzın anısıyla büyülemeyi denedi, şu dehşetin karanlığına tanıştıkları günün ışığını yaymak istedi. Bir mucizeyle, kendi kanının, sağlığının ve canının Irene’nin bedenine geçmesi ve onu yaşatması için yalvardı. Onun adını binlerce kez yineleyerek teslim olmaması, dayanması için dua etti, bankın üzerinde otururken sessizce onunla konuştu, açık açık ağladı, onu beklemekle, aramakla, arzulamakla, sevmekle, çillerini, masum ayaklarını, gözbebeklerinin ateşini, giysilerinin kokusunu, gülüşünün billurunu ve hazdan sonra kendi kollarında dinlenirkenki o sakin halini anımsamakla geçen yüzlerce yılın ağırlığı altında ezildiğini sandı. Kendini bilmez bir hasta gibi dişlerinin arasından sayıklayarak, onu rahatlatmaya yeten hiçbir çare olmaksızın öylece oturdu. Sonunda şafağın ilk ışıkları yayıldı, klinik uyandı, çarpan kapıların, asansörlerin, sürünen terliklerin, metal tepsilere konan fincanların ve ağzında çarpan yüreğinin sesini işitti, işte o anda Beatriz Alcántara’nın elinin, kendi eli içinde olduğunu fark etti ve onun varlığını anımsadı. Kadının da yüzü perişandı, makyajından hiçbir şey kalmamıştı, estetik ameliyatının izleri görünüyordu, gözleri şişmiş, saçları terden yapış yapış, gömleği bumburuşuk olmuştu.</p>

  <p>— Onu seviyor musun oğlum? diye sordu.</p>

  <p>— Çok, diye yanıtladı Francisco Leal.</p>

  <p>O zaman birbirlerine sarıldılar. Sonunda ortak bir dil bulmuşlardı.</p>

  <p>Üç gün boyunca Irene Beltrán ölümün sınırında gezindi, bilincine kavuştuğu anlarda gözlerinde, onu kendi güçleriyle dayanmaya, ya da onuruyla ölmeye bırakmalarına yalvarır gibi bir anlatım vardı. Üçüncü günün sonunda onu solunum aygıtından ayırdılar, ciğerlerindeki havayı, solunumunu, kanının damarlarda dolaşım ritmini düzene soktular, sonra, onu Francisco’nun yanında kalabileceği bir odaya taşıdılar. Genç kız her ne kadar ağır uyuşturucuların ve karabasanların etkisindeyse de, onun varlığını hissediyordu ve Francisco biraz uzaklaşınca onu yeni doğmuş bir bebeğinkine benzeyen cılız sesiyle yanına çağırıyordu.</p>

  <p>O akşam kliniğe Gustavo Morante çıkageldi. Haberi gazeteden öğrenmişti. Olay geç de olsa, sekiz yaralama olayı arasında yer almıştı ve basit bir saldırı olarak sözü ediliyordu. Bu habere inanan sadece Beatriz Alcántara olmuştu, öyle inanmak istemişti, evlerinin polisçe aranmasını da polisin bir tuhaflığı olarak yorumlamıştı. Ne var ki yüzbaşı bu konuda hiçbir kuşku duymamıştı. Ona eski nişanlısını ziyaret etmek için kışladan özel bir çıkış izni vermişlerdi. Subaylarının emri üzerine sivil giyinmişti, General de bu gibi durumlarda her askerin sivil giyinmesini, ülkenin askerlerin işgaline uğramış gibi bir görüntüsü olmaması için daha uygun bulurdu. Odanın kapısını vurdu, Francisco kapıyı açtı, onu görünce şaşırdı. Birbirlerini şöyle bir süzdüler, her biri, ötekinin niyetini anlamak istiyordu, sonunda hastanın bir iniltisi ile ikisi de yatağın yanına koştular. Irene, yüksek yatakta hareketsiz, mermer bir bebek gibi yatıyordu. Sadece saçlarının rengi gün ışığında parlıyordu. Kollarında sondaların ve iğnelerin izleri vardı, güçlükle soluk alıyordu, yumulu gözlerinden ancak karanlık bir gölge süzülüyordu. Gustavo Morante sarsıldı, bu sarsıntı tüm bedenine yayıldı, canlılığına aşık olduğu bu kadını, şimdi odanın havasına karışmak üzere buharlaşmaya başlamış gibi görünen, yaralı soluk haliyle görmek yüreğini parçaladı.</p>

  <p>— Yaşayacak mı, diye kekeledi.</p>

  <p>Uzun günler ve geceler onun yanında kalan Francisco artık en küçük iyileşme belirtilerini bile ayırt etmeyi öğrenmişti, onun soluk alıp verişlerini sayıyor, düşlerini izliyor, minik hareketlerini gözlüyordu. Artık makinenin yardımı olmadan soluk alıp verdiği için çok sevinçliydi, hafifçe parmaklarının ucunu kımıldatabiliyordu. Ama yüzbaşı için -genç kız can çekişirken burada bulunmadığından- bu bile yeterince ürkütücü bir görüntüydü. Karşısındakinin orduya ait bir yüzbaşı olduğunu unutarak, onu da sevdiği kadın için acı çeken bir erkek olarak gördü Francisco, bu onu üzdü.</p>

  <p>— Olanları öğrenmek istiyorum, Morante, altüst olmuş bir halde başını öne eğerek sormuştu bunu.</p>

  <p>Ve Francisco Leal, onun cesetlerin bulunması olayına -karışmasını da atlamadan her şeyi anlattı ona; askerin Irene’ye duyduğu aşkın, üniformasından baskın geleceğini umuyordu. Saldırının aynı günü, silahlı pek çok adam genç kızın evine gelmiş, karşılarına çıkan her şeyi altüst ederek evi aramışlardı. Bıçaklarıyla şilteleri deşmişler, esans şişeciklerini kırmışlar, mutfaktaki kap kacağı yerlere indirmişlerdi. Sonunda teybi, notları, ajandayı ve adres defterini alarak gitmişlerdi. Çekip gitmeden önce Cleo’ya ateş etmişler, onu bir kan gölü içerisinde can çekişerek bırakıp gitmişlerdi. Bu sırada Beatriz, klinikte kızının başında beklediğinden evde değildi. Rosa onları durdurmaya çalışmıştı, ama tüfeğin dipçiği ile göğsüne yediği darbe onu soluksuz bırakıp yere yıkmıştı, askerler gittikten sonra ancak ayağa kalkabilmiş, köpeği Cleo’yu önlüğüne sararak, ölene dek onu sevmişti. Adamlar, ‘Tanrı’nın İsteği’ne de bir göz atmışlar, konuklar ve bakıcıları da ürkütmüşler, ama bu yaşlıların ömürlerinin sonuna geldiklerini, politikayla hiç mi hiç ilgileri olamayacağını anlayarak ortadan kaybolmuşlardı. Ertesi sabah derginin yayınevini basmışlar, Irene’nin masasında ne varsa alıp gitmişlerdi, daktilosunun kullanılmış şeridini ve karbon kâğıtlarını bile yanlarında götürmüşlerdi. Francisco, yüzbaşıya, Evangelina Ranquileo’dan da söz etti, Rivera’nın ani ölümünü, Pradileo’nun ortadan kayboluşunu, Flores ailesini, çiftçilerin uğradığı kıyımı Teğmen Juan de Dios Ramírez’i ve aklına gelen her şeyi bir çırpıda anlatırken, karşısındaki adamın, ikinci bir deri gibi üzerinde taşıdığı üniformayı görmezden gelmişti. Bunca sessizlikten sonra içinde birikenleri dökmüş, ona hükümetin öteki yüzünü göstermeye çalışmış, -yüzbaşı duvarın öteki yanında bulunduğundan bunları bilemezdi- bu arada işkence görenleri, ölüleri, açlıktan ölümle yüz yüze gelenleri, ülkeyi pek çok işlerinden biri gibi aralarında paylaşan zenginleri anlatırken, yüzbaşı sessiz ve soluk bir şekilde, huzurunda söylenmesine asla izin vermeyeceği konuları dinliyordu.</p>

  <p>Bu anda Morante’nin zihninde Francisco’nun anlattıkları ile tüm meslek yaşamı boyunca öğrendikleri çatışmaktaydı. İlk kez olarak rejimin kuranları ile böylesine yakındı, çevresi hep askeri diktatörlük yandaşları ile çevrili olurdu, üstelik onu en çok yaralayan, öylesine çok sevdiği şu kızın şimdi çarşaflar arasında kımıltısız yatışı idi. Bütün ömrünce onu sevmekten bir an için bile vazgeçmemişti, onu yitirdiği anda Irene’yi daha da çok sevmeye başlamıştı. Birlikte büyüdükleri yılları anımsadı, evlenip birlikte mutlu olma hayalleri kurmuşlardı bunca zaman. Şimdi sessizce içinden Irene’ye daha önce söyleyemediklerini dile getirdi. Şimdiye dek ona güven duymamalarına gücenmişti. O da o Allah’ın cezası mezarın açılmasına kendi elleriyle yardım ederdi, bunu sadece Irene’nin yanında bulunmak için değil, Silahlı Kuvvetler’in onurunu kurtarmak için de isterdi. O suçlular cezasız kalmamalıydı, yoksa toplum ayaklanırdı ve bir önceki hükümeti yasadışı işlerle suçlayan kendi rejiminin aynı suçlarla lanetlenmesi hiç de anlamlı bir şey olmazdı. Böylece korkunç işlerin sorumluları, cezalandırılması gereken bazı askerlerdi, askerlik kurumunun onuru korunmalıydı. Irene, bizim aramızda da, benim gibi, gerçek için savaşmaya her an hazır, mezarları elleriyle kazıp ölüleri çıkartarak ülkemize yeniden huzur getirmek için çalışan çok insan var, inan. Bana ihanet ettin sevgilim, belki de benim seni sevdiğim kadar sevmedin beni, baksana, bu barbarlığın ortağı olmadığımı kanıtlama fırsatını tanımadan terk ettin beni, benim ellerim asla kirlenmedi, her zaman en iyi niyetimle çalıştım, sen beni tanırsın; darbe olduğu zaman ben Güney Kutbu’ndaydım, üstelik benim işim, hesap makineleri, karatahtalar, gizli arşivler arasında yürüyor, silahımı, atış eğitimleri dışında hiçbir zaman kullanmadım. Ülkenin bir siyasi düzen değişikliğine gereksinmesi olduğunu sanıyordum, bu yoksulluğu yenmek için yeni bir disiplin gerekliydi. İnsanların bizlerden nefret ettiğini nasıl bilebilirdim? Bunu sana pek çok kez söyledim Irene, şu dönem çok güçtür diye; belki de artık kışlalarımıza dönmenin ve demokrasiyi kurmanın zamanı gelmiştir. Ben nerelerdeydim de, gerçekleri göremedim? Bana bunları neden zamanında anlatmadın? Benim gözlerimi açman için bunca kurşun yemene gerek yoktu, bana böylesine derin bir aşkı bırakıp gitmen ve sensiz yaşamaya tutsak etmen şart mıydı? Sen küçüklüğünden beri hep gerçekliğin peşinden koştun, bu yüzden seni bu kadar çok seviyorum, bu yüzden de burada sessizce ölmektesin şimdi."</p>

  <p>Yüzbaşı, Irene’yi uzun uzun seyretti. Penceredeki ışık solgunlaştı, oda tatlı bir yarı karanlığa gömüldü. Şimdi odadaki eşyaların sınırları belirginleşiyor, yatakta yatan genç kız bir lekeye benziyordu. Morante veda etmeye hazırlanırken, onun kadar hiç kimseyi sevemeyeceğini anlamıştı; bundan sonraki savaşında gerekli olacak yeni bir güç toplaması gerektiğini düşünüyordu. Onun ateşten yanan dudaklarını öpmek için eğildi, onu okşamakla yetindi, acı çeken bu yüzü belleğine kazıdı, onun ilaç kokan teninin kokusunu içine çekti, dağınık saçlarına değerken onun bedenini gözlerinin önüne getirdi. Dışarı çıktığında Ölümün Nişanlısı’nın gözleri kupkuru, bakışları sert, kalbi cesaret doluydu. Onu sonsuza kadar sevebilirdi, ama artık onu hiç görmeyecekti.</p>

  <p>— Onu yalnız bırakmayın, çünkü son darbeyi vurmak için döneceklerdir. Ben onu koruyamam. Onu buralardan uzaklaştırmak, gizlemek gerekiyor. Bütün söylediği bu oldu.</p>

  <p>— Anlaştık, diye yanıtladı onu Francisco.</p>

  <p>Birbirlerinin elini güvenle, uzun uzun sıktılar.</p>

  <div>
    <br/>
  </div>

  <p>Irene’nin iyileşmesi son derece yavaş ilerliyordu. Çok acı çekiyordu, sanki bir daha ayağa kalkamayacak gibiydi. Francisco, şimdiye dek haz vermek için şımarttığı bu bedenin bakımını bütünüyle üstlenmişti. Gündüzleri onun yanından bir an bile ayrılmıyordu, geceleri de yatağın yanındaki bir divanın üzerinde uyuyordu. Genellikle dingin, ağır bir uykusu vardı, ama bu dönemde bir av köpeği gibi gelmişti duyarlılığı. Irene’nin solumasında bir değişme duysa uyanıveriyordu.</p>

  <p>O hafta onu damardan beslemeyi kestiler ve genç kız bir tabak çorba içebildi. Francisco yüreği çarparak kaşık kaşık içirdi bu çorbayı ona. Onun meraklanmasını gören Irene, uzun zamandır yapmadığınca gülümsemişti, Francisco’nun onu tanıdığı günkü o gülümsemesiyle. Bunun üzerine neşeden deliren delikanlı, kliniğin koridorlarına sıçrayarak fırladı, otomobiller arasında zik zaklar çizerek caddeyi geçti, kendini alanın ortasındaki otların üzerine attı. Günlerdir içinde biriktirdiği tüm heyecanların zincirlerini boşaltmasıyla bir yandan ağlıyor, bir yandan gülüyordu; gelip geçmekte olan, o saatte güneşlenmeye çıkan dadılar, çocuklar, yaşlılar şaşkınlıkla ona bakıyorlardı. Bu neşesini paylaşmak için annesi de oraya kadar geldi. Hilda da hastanın yanında saatlerce sessizce oturup örgü örüyor ve kendini yavaş yavaş küçük oğlunun da uzağa gitmesi durumuna alıştırmaya çalışıyordu, çünkü artık buralarda yaşam ne oğlu, ne de sevdiği kadın için eskisi gibi olamayacaktı. Profesör Leal ise, genç kıza yaşama sevincini yeniden aşılamak, onun odasının müzikle dolmasını sağlamak için plaklarını buraya taşır olmuştu. Her gün onu görmeye gidiyor, ona neşeli öyküler anlatıyor, ne İspanya Savaşı’ndan, ne bulunduğu toplama kamplarından, sürgünün acılarından ne de öteki kederli anılardan söz ediyordu. Irene’ye duyduğu sevgiyle, Beatriz Alcántara’ya bile neşesini yitirmeden katlanabiliyordu.</p>

  <p>Bir süre sonra Irene, Francisco’ya tutunarak birkaç adım atabildi. Yüzünün solgunluğu çektiği acıyı ele veriyordu, ama gene de yatıştırıcı ilaçların azaltılmasını istedi, çünkü zihninin yeniden berraklaşmasını ve dünyayla ilgisinin sürmesini özlüyordu.</p>

  <p>Sonunda Francisco, Irene’yi kendi kadar iyi tanır oldu. O uzun uykusuz geceler boyunca birbirlerine tüm yaşantılarını anlattılar. Şimdi paylaşmadıkları ne geçmişe ait bir anı, ne şimdiye dek kurulmuş bir hayal, ne de geleceğe ait bir tasarıları kalmıştı. Birbirlerine tüm gizlerini açtılar, fiziksel sınırların ötesinde ruhları da birbirlerine derinlemesine bağlanmıştı. Delikanlı onu bir süngerle yıkıyor, kolonyayla ovuyor, asi bukleleri çözmek için saçlarını tarıyor, çarşaflarını değiştirmeleri için onu kucaklıyor, yemeğini yediriyor, her türlü gereksinmesini sezinliyordu. En ufak bir yardımında, her davranışında, her bakışında kızı sahipleniyordu. Irene’de de hiçbir utanma belirtisi hissetmedi, ağrıları yüzünden acı çeken bedenini kendine teslim edişine minnet duydu. Irene, hava kadar, su kadar Francisco’ya muhtaçtı, bunu açık açık söylüyordu, onu gece gündüz yanında tutmak ona doğal geliyordu. Francisco odadan çıkarsa, gözlerini kapıya dikip onun dönüşünü bekliyordu. Bir yeri ağrırsa, onun adını inleyerek, onun elini tutarak yardım dileniyordu. Aralarındaki her türlü sınırı aşmışlardı, her ikisi de çözülmesi olanaksız bir bağ oluşturmuştu, bunun yardımı ile her ikisinin de yaşamına egemen olan o lanet olası korkuya birlikte katlanıyorlardı.</p>

  <p>Irene’nin ziyaretçi kabul etmesine izin çıkar çıkmaz, dergiden arkadaşları onu görmeye geldiler. O tiyatrovari tuniğine sarmalanmış olarak astrolog hanım da, sırtına dökülen kara saçlarını savurarak uğradı; elinde armağan olarak esrarengiz bir şişecik vardı.</p>

  <p>— Onu tepeden tırnağa bu karışım ile ovun. Bedeninin güçsüzlüğüne karşı birebirdir, diye öğütledi onlara.</p>

  <p>Bu bitkinliğin nedeninin kurşun yaraları olduğunu açıklamak yararsızdı. O hâlâ yıldızları suçluyordu: Akrep, ölümü çağırır.</p>

  <div>
    <br/>
  </div>

  <p>Onu, Irene’nin bu burçtan olmadığını anımsatmanın da hiçbir yararı yoktu.</p>

  <p>Kliniğe gazeteciler, sayfa sekreterleri, ressamlar, güzellik kraliçeleri, elinde birkaç çay poşeti ve bir paket şekerle temizlikçi kadın bile geldi. Şimdiye dek özel bir kliniğe adım atmadığından, ona yiyecek yardımı yapmanın yerinde olacağını düşünmüştü ve yoksulların hastanesinde olduğu gibi burada da hastaların açlıktan nefeslerinin koktuğunu düşünmüştü.</p>

  <p>— Böyle ölmek bile zevkli, Bayan Irene, dedi onun güneşler içindeki odasını, masanın üzerindeki çiçekleri ve televizyonu görünce.</p>

  <p>‘Tanrı’nın İsteği’nin konukları arasında hareket yeteneğini koruyabilenler de sırayla onu görmek için uğradılar, bakıcıları da onlarla birlikteydi. Genç kızın yokluğu, bu yaşlıların konutunda ışık yoksunluğu ile eşanlamlıydı. Konuklar onun şekerlemelerini, mektuplarını, şakalarını bekleyerek sızlanıyorlardı. Başına gelenleri öğrenmişlerdi, kimisi hemen unutmuştu ne olduğunu, çünkü yorgun belleklerinde kötü haberleri saklamak onlar için güçtü. Joséfina Bianchi, genç kızın başına gelenleri tam olarak kavrayabilen tek kişiydi. Irene’yi ziyaret edebilmek, ona bir armağan götürebilmek için bakıcılara ısrar ediyordu: Kimi zaman bahçeden bir çiçek, kimi zaman antika bavullarından çıkma bir şal ya da gösterişli İngiliz kaligrafisiyle yazdığı bir dize oluyordu bu armağan. Soluk tüllere ya da eski dantellere bürünerek, gül kokuları sürünerek, eski zamanlardan arda kalmış bir hayal gibi giriyordu odaya. Şaşkınlığa kapılan hekimler, hemşireler, o koridordan geçerken donakalıyorlardı. Irene’nin vurulmasının ertesi günü, haber henüz gazetelere yansımamışken, olay gizli kanallardan, Mario’nun kulağına ulaşmıştı. Hemen ortaya çıkarak elinden ne gelebileceğini sormuştu. Kliniğin gözaltında tutulduğunu fark eden de o olmuştu. Gece ve gündüz boyunca koyu renk camlı bir otomobil yola park ediyordu, yapının çevresinde de gizli polisin adamları dolaşıyordu, şimdi blucinler, spor gömlekler ve yapay deriden ceketler giyen bu ajanlar öylesine belli oluyorlardı ki! Üstelik ceketleri, silahları yüzünden kabarık duruyordu. Onların varlığına karşın, Francisco, saldırıyı ya yarı askeri güçlerin ya da kişisel olarak Teğmen Ramírez’in yaptığını düşünüyordu, çünkü Irene’yi ortadan kaldırmak için resmi emir olsaydı, onlar ameliyathaneye kadar girerek Irene’yi yok etmeyi göze alırlardı. Oysa bu gizlice gözetleme, bir skandal çıkmasından korktuklarını gösteriyordu ve işlerini tamamlamak için uygun bir an kolluyorlardı. Mario da gizli çalışmaları sırasında bu olaylara alışmıştı, Irene’nin ayağa kalkabildiği ilk anda buradan gizlice nasıl çıkartılacağı hakkında planlar yapmaya başlamıştı.</p>

  <p>Bu arada Beatriz Alcántara, kızını az daha öldürecek olan bu kurşun yağmurunun bir başka kişiye yönelik olduğu konusunda ısrar ediyordu.</p>

  <p>— Bunlar yaşamda rastlanan şanssızlıklardır, diyordu. Bir başka suçluyu vurmak istiyorlardı, kurşunlar yanlışlıkla Irene’yi yaraladı.</p>

  <p>Günlerce tüm arkadaşlarına telefon ederek olanları kendi yorumuyla anlatmıştı. Kızı hakkında hiç kimsenin en ufak bir kuşkuya bile kapılmasını istemiyordu. Bu arada arkadaşlarına kocasından aldığı haberleri de aktarıyordu; bunca yıldır süren aramalar sonucunda dedektifler sonunda onun yerini bulmayı başarmışlardı. Eusebio Beltrán, böylesine büyük bir evden, karısının söylenmesinden, koyun etlerinden, alacaklılarının sorularından bıkmıştı, o akşam evden çıktıktan sonra birkaç adım atmış ve daha önünde uzun yıllar olduğunu kavramıştı, yeniden başlamak için hiç de geç sayılmazdı. Serüvensever ruhunun dürtüsüne kulak asarak hoş bir takma adla Karaipler’e doğru yola çıkmıştı, cebinde pek az para vardı, ama aklı parlak mı parlak düşüncelerle dopdoluydu. Bir süre bir Çingene gibi yaşamıştı, kimi zaman da herkesin onu unutup gideceği korkusuna kapılmıştı. Ne var ki, paranın nereden geleceğinin kokusunu iyi alan burnu sayesinde hindistancevizi toplama aracı sayesinde çok para kazanmıştı. İlk çizdiği zaman hiç de bilimsel bir yanı olmayan bu araç pek tuhaf bir şey gibi görünüyordu, ama yerel bir milyonerin dikkatini çekmişti. Kısa zaman sonra tropik yöreler hindistancevizi ağaçlarını sarsan bu kollu araçlarla dolmuş ve Beltrán, alışık olduğu o varlıklı yaşama geri dönmüştü. Mutluydu. Sonra da bir tür kuma sayılsa da kendinden otuz yaş genç, esmer, koca popolu, ama eğlenmeye gülmeye her an hazır bir kızla evlenmişti.</p>

  <p>— Yasal olarak o lanet olasıca hâlâ benim kocam sayılıyor. Onun soluduğu havayı bile alacağım elinden, bunun için de iyi avukatlar gerekli bana, diyordu Beatriz Alcántara arkadaşlarına; sanki şu anda, kızının sağlığından daha önemlisi bu kaçağın peşine düşmekti. Gene de Eusebio Beltrán onu suçlayanların söylediği gibi bir dolandırıcı değildi, utanmazın tekiydi o kadar.</p>

  <p>Beatriz ülkede olup bitenden habersizdi, çünkü gazetelerin sadece hoş haberler veren sayfalarını okurdu. Bu yüzden Los Riscos Madeni’ndeki cesetlerin kimliklerinin belirlendiğini, bunun dişler ve bazı başka ipuçları yardımıyla yapıldığını hiçbir zaman öğrenmedi. Bunlar askeri darbeden az sonra Teğmen Ramírez tarafından tutuklanan bazı yerel köylülere ve Evangelina Ranquileo’ya ait bedenlerdi. Sansüre karşın halkı sarsan bu haber, yeryüzünün iki yarım küresinin insanlarına kadar Latin Amerika diktatörlüğünün bir gösterisi olarak ulaştıysa da Beatriz’in kulağına çalınmadı. Bir ara kentin değişik semtlerinde insanların yeniden tencereleriyle sokağa döküldüklerini duydu ve bunu askerlerin yönetimini desteklemek için yaptıklarını sandı, çünkü bir önceki hükümet sırasında da böyle yapılmıştı. Halk şimdi bu isyanı, onu yaratan sisteme karşı kullanıyordu. Sonraları bir grup avukatın, Teğmen Ramírez’e karşı, çatışmada ölen bu insanların ailelerine destek verdiklerini öğrendi; aynı avukatlar, bu askerlerin yasadışı aramalarına, korkutmalarına, özel biçimlerde cinayetler işlemelerine de karşı çıkıyorlardı. Beatriz, bu olayların sorumlusu olarak Kardinali görüyordu ve Papa’nın onu görevinden alması gerektiğini, çünkü kilisenin çalışma alanının sadece ruhsal dünya olduğunu savunuyordu. Böylesi korkunç ve dünyasal olaylar, onu ilgilendirmemeliydi.</p>

  <p>— O zavallı Teğmeni bu cinayetlerle suçluyorlar, Rosa, ama hiç kimse onların bizi komünizmden kurtardıklarını anımsamak istemiyor, diyordu o sabah mutfakta.</p>

  <p>— Eden bulur, diyordu Rosa da pencereden mevsimin ilk unutmabeni çiçeklerini incelerken.</p>

  <div>
    <br/>
  </div>

  <p>Juan de Dios Ramírez ve ekibindeki pek çok adamı mahkemeye çıkartıldılar. Los Riscos cinayetleri yeniden gazete sayfalarına geçti, çünkü askeri darbeden bu yana ilk kez olarak Silahlı Kuvvetler’in üyeleri yargıç karşısına çıkartılıyorlardı. Ülke doğudan batıya, güneyden kuzeye, derin bir soluk aldı, halk bu tek başlı diktatörlükte bir çatlama sezdi ve diktanın sona ereceğini ummaya başladı. Bu arada başını asla eğmeyen General, Vatanı Kurtaranlar Anıtı’na ilk taşı koymaya hazırlanıyordu. Kötü niyetleri, kara gözlüklerinin arkasından okunamıyordu. Gazetecilerin en temkinli sorularını bile yanıtsız bırakıyordu; bu konu kendi huzurunda açılacak olursa, şöyle bir el hareketiyle herkesi susturuyordu. Bir madende bulunan on beş ceset bu kadar gürültü koparmaya değecek bir olay değildi, sonraları yeni söylentiler ve yeni mezarlar ortaya çıktıkça, genel mezarlıklarda yeni çukurlar, yol boyunca gömülmüş cesetler, dalgaların kıyıya vurduğu torbalar ve bunlardan çıkan iskelet parçaları, çocuk kemikleri bulundukça, tek günahları annelerinin memelerinden vatan hainliği, uzak kültürlerin doktrinlerini ve aileye geleneklere değer vermemeyi emmek olan bu bebekler soruldukça, General sakince omuz silkmekle yetindi, "Vatan her şeyden önce gelir, ben de tarih tarafından yargılanacağım eninde sonunda," diyordu.</p>

  <p>— Peki biz yayılmakta olan bu sözlere karşı ne yapalım, Generalim?</p>

  <p>— Her zamankini albay, diye yanıt veriyordu General, yerin üç kat altındaki saunasından.</p>

  <p>Teğmenin mahkeme huzurunda yaptığı savunma gazetelerde iri puntolarla yayımlandı ve lrene Beltrán’a hemen kendini toparlama ve yeniden savaşma isteğini verdi.</p>

  <p>Los Riscos emniyet merkezinin onbaşısı, mahkeme huzurunda yaptığı savunmada, şöyle dedi: "Askeri yönetimin ilanından hemen sonra, Los Aromos çiftliğinin asıl toprak sahibi olan kişi, Flores ailesini, ülke için tehlikeli olmakla suçlamıştı, çünkü onların sol bir partiye üye olduklarını öğrenmişti. Bunlar etkin militanlardı, bizim kışlamıza bir saldırı planlıyorlardı; bu yüzden de onları tutukladım saygıdeğer yargıcım. O evden beş kişiyi tutukladım, ayrıca, silah bulundurma ve marihuana kullanma suçlarından başka dokuz kişiyi daha gözaltına aldım. Antonio Flores’in evinde bulduğum bir listeden yola çıkarak bu kişileri ele geçirdim. Ayrıca evlerinde, kötü niyetlerinin bir belirtisi olarak, emniyet merkezimizin bir planını da ele geçirdim. Onları olağan yöntemlerimizle sorguladım; suçlarını itiraf ettiler: Ülkemize deniz sınırlarımızdan sızmış olan yabancı ülkelere ait gizli ajanlar tarafından eğitildiklerini itiraf ettiler, ama ayrıntılı bilgi vermekten kaçındılar, kaldı ki söylediklerinde çelişkiler hissettim, bunların ne tür insanlar olduklarını siz de bilirsiniz. Onlarla işimiz gece yarısından sonra ancak bitti; o saatte onların kent stadyumuna götürülmelerini emrettim. Son dakikada, tutuklulardan bir tanesi benimle konuşmak istediğini söyledi; işte o zaman, kuşkulu kişilerin terk edilmiş bir madende silah da sakladıklarını öğrendim. Onları bir kamyona bindirdim, adı geçen yere götürdüm. Yol, aracımıza geçit vermemeye başlayınca indik, yürümeye başladık; hepsi sıkı denetim altındaydı, kolları da kelepçeliydi. Karanlıkta yürürken, değişik noktalardan üzerimize ateş açıldı, benim de adamlarıma kendilerini savunma izni vermekten başka çıkar yolum kalmamıştı. Size fazla ayrıntı veremeyeceğim, çünkü çok karanlıktı. Size sadece, bu karşılıklı ateşin birkaç dakika sürdüğünü söyleyebilirim, ancak ondan sonra ekibimi toparlayabildim. Tutukluları aramaya koyulduk, önce kaçtıklarını sandık, ama daha sonra tümünün yerde ölü olarak yattığını, şuraya buraya dağıldıklarını anladık. Size tam olarak, onların bizim kurşunlarımızla mı, yoksa saldırganların kurşunlarıyla mı öldüklerini söyleyemeyeceğim. Biraz düşündükten sonra, en anlamlı şeyi yapmaya karar verdim, böylece askerlerimi de, onların ailelerini de çeşitli suçlamalardan korumuş olacaktım. Bu cesetleri madene gizledik, sonra da girişi taşla, toprakla örttük. Biz duvar örmedik, bu yüzden bu konuda size bir açıklama yapamam. Girişi kapattıktan sonra, bu gizi saklayacağımıza yemin ettik. Ben grubun komutanı olarak sorumluluğu kabul ediyorum, ayrıca açıklamak isterim ki, benim adamlarımda hiçbir yaralanma olmadı, ancak madene girerken bazı ufak tefek sıyrık, bere oldu, o kadar. Sonra, askerlerime çevreyi iyice taramalarını, saldırganları yakalamalarını söyledimse de, ne bir kişi ne de bir kurşun kovanı ele geçirebildik. Yazılı savunmamda, onların başkente götürüldüklerini yazmakla doğru bir davranışta bulunmadığımı kabul ediyorum, ama tekrar ediyorum, bunu askerlerimi korumak için yaptım. O gece tam on dört kişi öldü.</p>

  <p>Sonradan Evangelina Ranquileo Sánchez adlı bir yurttaşın adının da bu cesetlerin arasında sayıldığını duyunca şaşırdım. O Los Riscos karakolunda birkaç saat tutulmuştu, ama kayıtlarda da görüldüğü gibi hemen salıverilmişti. Bütün söyleyeceğim bu kadardır, sayın yargıç."</p>

  <p>Olayın bu yorumuna mahkemede olduğu kadar halk arasında da inanan çıkmadı. Bu açıklamayı doğru olarak nitelemek yargıcın gözünde gülünç bir davranış olacaktı. Bu yüzden yargıç bu davadan çekildiğini açıkladı ve duruşmanın askeri mahkemede yapılmasını istedi. Hasta yatağının çarşafları arasında Irene Beltrán da, suçluların cezalandırılma olasılığının uzaklaştığını görüyordu ve Francisco’dan hemen ‘Tanrı’nın İsteği’ne gitmesini istedi.</p>

  <p>— Ne olursun, bu notu Joséfina Bianchi’ye götür, diye yalvardı genç kız. O benim çok önemli bir şeyimi saklamıştı, hâlâ ondaysa, aramadan kurtarabildiyse, sana verecektir.</p>

  <p>Ne var ki, Francisco onu yalnız bırakmaya niyetli değildi, genç kızın ısrarı üzerine gözetlendiklerini ona da söyledi. O âna kadar bunu Irene’den gizlemişti, onu daha fazla ürkütmek istemiyordu, ama söylediği anda kızın bunu çoktan bildiğini fark etti, çünkü hiç şaşırmamıştı. Irene içten içe, ölümü yakın gelecekteki bir olasılık olarak kabullenmişti, bundan kaçmanın olanaksız olduğunu biliyordu. Ancak Hilda ve Profesör Leal geldiklerinde, Francisco ondan ayrılarak yaşlı hanımı görmeye gitti.</p>

  <p>Rosa, Francisco’yu karşılarken, güçlükle hareket edebiliyordu, onun da üç kaburga kemiği kırılmıştı. Hem zayıflamıştı, hem de pek yorgun, bitkin bir hali vardı. Delikanlıya bahçenin öte yanına kadar eşlik ederken, ona Cleo’yu gömdüğü yeri gösterdi, bu da tavan arasından düşen bebeğin gömüldüğü yere yakındı.</p>

  <p>Joséfina Bianchi, odasında kocaman yastıkların arasında yatıyordu. Geniş kol ağızlı, süslü bir sabahlık giymiş, saçlarını bir fiyonkla ensesinde toplamıştı. Hemen elinin altında, elde işlenmiş gümüş bir ayna vardı. Yanı başındaki tepside ise, pirinç unundan yapılmış pudrası ve bunun fırçası, değişik renklerde kremler, kuğu tüyünden yapılma bir kalem, kemik ve bağa firketeler bulunuyordu. Altmış yılı aşkın bir zamandır aksatmadığı makyajını yapmaktaydı, bunu bir gün bile unutmamıştı. Sabahın bu parlak ışığında yüzü beyaz bir Japon maskesi gibi görünüyordu, şu anda, titreyen eliyle, dudaklarına mor bir kalemle çizgi çekmekteydi. Gözkapakları, pudralı ciltte mavi, yeşil, gümüşi parıltılarla titreşiyorlardı. Bir an için yaşlı aktrist, Francisco’yu tanıyamadı, kimbilir belki de, bir gala gecesinde perdenin açılmasını beklediği geçmiş anılardan birine dalmıştı... Geçmişin hayalinden kurtulan gözbebekleri yavaş yavaş şimdiki zamana döndüğünü gösterdiler. Gülümserken, düzgün yapay dişleri, yüzüne genç bir görünüm verdiler.</p>

  <p>Irene ile dostluk kurduğu aylar boyunca Francisco da yaşlıların tuhaflıklarına alışmış, onlarla ilişki kurmanın tek yolunun şefkatten geçtiğini anlamıştı. Mantık denen labirentte, yollarını pek çabuk yitiriyorlardı. Yatağın kenarına oturarak, Joséfina Bianchi’nin elini okşadı, onun içsel dünyasına kendini uyarlamaya çalıştı. Acele etmenin bir yararı olamazdı. Yaşlı kadın ona kendi zamanının güzelliğini, hayranlarının doldurduğu sahneleri, soyunma odalarına gelen çiçekleri, turneler için aştığı anakaraları, gemilere, trenlere bavullarının ancak beş hamal tarafından taşındığını ballandıra ballandıra anlattı.</p>

  <p>— Ne oldu oğlum? Şimdi nerede o şaraplar, öpücükler, gülüşmeler? Beni seven o erkekler nerede? Ya beni alkışlayan o kalabalıklar?</p>

  <p>— Hepsi burada, sizin belleğinizde Joséfina.</p>

  <p>— Yaşlıyım, ama aptal değilim. Yalnız olduğumun bilincindeyim.</p>

  <p>Derken Francisco’nun fotoğraf makinesinin çantasını fark etti ve ölümünden sonra bir anı bırakmak için poz vermek istedi. Yalancı pırlantalardan yapılmış kolyelerini, kadife eşarbını, mor tüllerini takındı, eline tüylü yelpazesini aldı, ama kısa sürede bundan da yoruldu ve gözlerini yumarak yastığına uzandı.</p>

  <p>— Irene ne zaman dönüyor?</p>

  <p>— Bilmiyorum. Size bu notu gönderdi. Sizin ona ait bir şey sakladığınızı söyledi.</p>

  <p>Yaşlı kadın, titreyen parmaklarıyla kağıda uzandı, sonra bunu okumadan göğsüne bastırdı.</p>

  <p>— Sen Irene’nin kocası mısın?</p>

  <p>— Hayır, sevgilisiyim, diye yanıtladı onu Francisco.</p>

  <p>— İyi o zaman. Sana söyleyebilirim. Irene bir kuş gibidir, hiçbir yerde uzun süre kalamaz.</p>

  <p>— Ben ikimiz için de gerekli durağanlığa sahibim, diye güldü Francisco.</p>

  <p>Joséfina, incilerle işli bir gece çantasında sakladığı üç kaseti delikanlıya vermeye razı oldu. Irene, onları neden Joséfina’ya verdiği konusunda bir açıklama yapmamıştı. Belki de bu bir cömertlik göstergesiydi. Onu öldürmeye çalışacaklarını, evini, ofisini arayacaklarını bilemezdi. Yaşlı kadını henüz esrarengiz bir nitelik taşımayan bu olaya ortak etmek, böylece onun tekdüze yaşamına biraz heyecan vermek istemişti. ‘Tanrı’nın İsteği’nde kalanlara yaptığı değişik sevgi gösterilerinden biriydi bu, onun olmayan doğum günleri için partiler düzenlemesine, eğlenceler yaratmasına, tiyatro gösterileri hazırlamasına, armağanlar vermesine ve olmayan aile bireylerinden mektuplar getirmesine alışıktı herkes. Bir akşam Joséfina Bianchi’nin yanına gittiğinde onu pek kederli bulmuştu, artık yaşamında aşk olmadığına göre, ölmenin daha iyi olacağından dem vurarak sızlanıyor, hiç kimsenin ona gereksinmesi olmadığından yakınıyordu. Geçirdikleri kışla birlikte bedeni zayıf düşmüştü, sık sık depresyona giriyordu, belleği ise her zamanki gibi yerindeydi. Irene ona öyle bir şey vermek istemişti ki, hem yalnızlığını aklına getirmesin, hem de onu başka ilgi alanlarına yöneltsindi. Bunun üzerine bu şeritleri, çok önemli olduklarını vurgulayarak saklamasını rica ederek ona getirmişti...Bu görev yaşlı hanımı pek heyecanlandırmıştı. Gözyaşlarını kurulayarak, onları başlarına bir şey gelmeyecek biçimde saklayacağına söz vermişti. Bir aşk sırrını gizlediğini sanıyordu. Böylece bir oyun gibi başlayan bu suç ortaklığı, şeritlerin sadece Beatriz’in meraklı gözlerinden değil, polisin aramasından da kurtulmasına yaramıştı.</p>

  <p>— Irene’ye söyleyin, gelsin. Bana ölmem için yardım edeceğine söz vermişti, dedi Joséfina Bianchi.</p>

  <p>— Henüz bunun zamanı gelmedi ki. Siz daha uzun yıllar, sağlıklı bir biçimde yaşayabilirsiniz.</p>

  <p>— Dinle oğlum, ben bir hanımefendi gibi yaşadım, böyle de ölmek istiyorum. Kendimi biraz yorgun hissediyorum. Irene’ye gereksinmem var.</p>

  <p>— Şimdi gelemez ki.</p>

  <p>— Yaşlılığın en kötü yanı şu ki, kimse bize saygı duymuyor, bize sersem çocuklarmışız gibi davranıyorlar. Ben yaşamımı dilediğim gibi sürdürdüm. Hiçbir şeyim eksik olmadı. Neden beni temiz bir ölümden yoksun bırakıyorsunuz?</p>

  <p>Francisco, onun elini sevgi ve saygıyla öptü. Oradan çıkıp bahçeyi geçerken, bakıcıların gözetimi altında tekerlekli iskemlelerinde oturan, yalnız, bitkin, yün battaniyelerine sarınmış, yarı sağır, yarı kör yaşlıların, birer mumya gibi oturduklarını gördü. Onlar şimdiki zamanda ve gerçekten soyutlanmış bir zaman diliminde aşamalarını sürdürüyorlardı. Onları selamlamak için yaklaştı. Teneke madalyalarını göğsüne dizmiş olan albay, sadece onun gözlerine görünen bayrağa selam durmaktaydı. En yoksul dul hanım, kucağındaki teneke kutusuna sarılmış, içindeki gizli hazineyi gözlerden uzak tutmaya çalışıyordu. Yaşlı felçli çocuklarından gelen mektupları Irene’nin yazdığını sezinliyordu, ama merhamet dolu bu yalanlara kanmış gibi yapmayı yeğliyordu. Irene ‘Tanrı’nın İsteği’nden uzaklaşalı beri artık hayalini kuracak bir şeyi de kalmamıştı. Başka bir yaşlı, Francisco’yu eşikte durdurdu.</p>

  <p>— Dinleyin oğlum, şimdi mezarları açtıklarına göre, benim oğlumu, gelinimi ve bebeklerini de bulurlar mı?</p>

  <p>Francisco Leal, buna ne yanıt vereceğini bilemedi, bu yaşlı insanların dünyasından kaçarcasına uzaklaştı.</p>

  <div>
    <br/>
  </div>

  <p>Irene Beltrán’ın doldurduğu bu bantlar onun Digna, Pradelio Ranquileo, Çavuş Faustino Rivera ve Evangelina Flores ile konuşmalarını içeriyordu.</p>

  <p>— Bunları Kardinal’e götür ve mahkemede askerlere karşı kullanılmalarını sağla, dedi Irene, Francisco’ya.</p>

  <p>— İçinde senin sesin var Irene, bunu anlarlarsa, bu bizim ölüm fermanımız olur.</p>

  <p>— Beni becerebildikleri ilk anda öldürecekler nasılsa. Sen bunları teslim etmelisin.</p>

  <p>— Önce seni sağlama almalıyım.</p>

  <p>— O zaman Mario’yu çağır, ben bu gece buradan ayrılıyorum.</p>

  <p>Günbatımında Kuaför Mario elinde ünlü çantasıyla geldi ve klinikteki odaya kapandılar. Mario işe Irene’nin saçlarını kesmekle başladı, sonra her ikisinin saçlarını boyadı, kaşlarının biçimini değiştirdi, gözlükler, bıyıklar, makyajlarla mesleğinin tüm hünerlerini kullanarak, onları bin bir tipe soktu. Gençler birbirlerine bakarlarken, birbirlerini tanıyamıyorlardı. Bu yeni görüntüleriyle birbirlerini sevmeye alışmaları gerekiyordu bundan sonra.</p>

  <p>— Yürüyebilecek misin Irene? diye sordu Mario.</p>

  <p>— Bilmiyorum.</p>

  <p>— Bunu yardımsız yapabilmen gerekli. Gel küçüğüm deneyelim.</p>

  <p>Irene, arkadaşlarının ellerini tutmadan yavaşça yataktan kalktı. Mario, onun geceliğini çıkarınca sargılarla dolu karnını görerek bir çığlık attı, Irene’nin göğsüne ve bacaklarına da kırmızı dezenfektan ilaçlar sürülmüştü. Bunun üzerine sihirli çantasından çıkarttığı köpüksü bir yastıkla ona yalancı gebe görüntüsü verdi. Irene bunu belinde taşıyamayacağı için de bu minik yastığı onun sırtına ve bacaklarına bağladı.Ona hemen pembe bir gebe giysisi bulup giydirdi, ayaklarına alçak topuklu sandaletler de verdikten sonra iyi dilek öpücüğüyle veda etti onlara.</p>

  <p>Daha sonra Irene ile Francisco, bunca zamandır onlara bakan görevlilerin de dikkatini çekmeden dışarı çıktılar, yola park etmiş olan koyu renk camlı otomobilin yanından geçtiler, acele etmeden köşeye kadar yürüdüler, orada Mario’nun otomobiline bindiler.</p>

  <p>— Sizi yolculuk edecek kadar iyileşene kadar benim evimde konuk edeceğim, dedi Mario. Sonra onları dairesine götürdü, tunç ve camdan yapılmış kapısını açtı, Ankara kedilerini uzaklaştırdı, köpeğe bir köşeye oturmasını buyurdu, kibarca eğilerek onlara bir hoş geldiniz reveransı yaptı, ama bunu tamamlamasına fırsat kalmadan lrene, bir solukta yerdeki halıya yıkıldı. Francisco onu kollarına aldı ve onlara ayrılmış geniş yataklı bir odaya taşıdı. Genç hasta keten çarşaflara uzandı.</p>

  <p>Francisco duygulandığını belli eden bir sesle, "Bizim için yaşamını tehlikeye atıyorsun,” dedi Mario’ya.</p>

  <p>— Kahve yapalım, hepimize iyi gelir, diyerek uzaklaştı Mario.</p>

  <p>lrene, bu sakin ve hoş yerde birkaç gün dinlenerek güç topladı. Mario ile Francisco, sırayla onun yanında kalıyorlardı. Ev sahibi onları neşeli kitaplarla, kağıt oyunlarıyla ve tüm yaşamı boyunca güzellik salonlarında, aşklarında, yolculuklarında ve bir madencinin oğlu olduğu dönemlerde yaşadığı olaylarla eğlendirmeye çalışıyordu. Irene’nin hayvanlardan hoşlandığını anlayınca kara köpeğinin ve kedilerinin de odaya girmelerine izin verdi. Genç kız Cleo’yu soracak olursa, hemen konuyu değiştiriyorlardı, çünkü onun acı sonunu şimdilik söylemek istemiyorlardı. Mario, hasta arkadaşı için diet yemekleri pişirdi, uyurken başında bekledi, Francisco’nun da dinlenmesini sağladı. Apartman dairesinin pencerelerini kapattı, ağır perdelerini örttü, gazeteleri ortadan yok etti, televizyonu kapattı ve dış dünyanın karmaşasının onları yormasına izin vermedi. Polis otomobillerinin sirenleri uluyunca, tarih öncesi kuşlar gibi gürültü eden helikopterler geçince ya da silahların sesi buraya ulaşınca, müziğin sesini yükseltiyordu, böylece Irene’nin iyice huzur bulmasına ve diktatörlüğün yarattığı sıkıntıyı hissettirmemeye çalışıyordu.</p>

  <p>Beatriz Alcántara’ya, Irene’nin klinikten çıktığını söylemeye de Mario gitti. Kızının yaşamının kurtulması için onun bu ülkeden çıkması gerektiğini anlatmaya niyetliydi, ama ilk cümlede onun böyle bir şeyi kaldıramayacağını anladı. Bu hanım, yaşanan gerçekleri kabul etmesine fırsat tanımayan yapay bir dünyada yaşıyordu, bu yüzden ona sadece Irene ve Francisco’nun kısa bir tatil yapmak üzere yolculuğa çıktıklarını söyledi. Kızın sağlığı yüzünden bu pek inanılacak bir öykü değildi, ama annesi buna da inandı. Mario onu acımadan inceliyordu, bu bencil, kayıtsız, kendi tarzının ve düzeninin şık dünyasına kapanmış kadın, dünyanın yaşadığı acılara sımsıkı kapalı salonunda olmayı yeğliyordu. Onun çevresindeki yaşlılarla birlikte hareketsiz bir denizde, sal üzerinde kaldığını hayal etti içinden. Onlar gibi Beatriz de gerçeklerin dışında yaşıyordu, bu dünyadaki yerini çoktan yitirmişti. Ne var ki onun bu kırılgan güvensizliği de yeni zamanların urganlarına karşı koyamayarak parçalanıp gidebilirdi her an. İpek ve derilere bürünmüş olan bu ince görüntü, sanki sirklerdeki sahtekar aynalardan yansıyan gerçekdışı bir görünümdü. Onu esenlemeden dışarı çıktı.</p>

  <p>Rosa, her zaman yaptığı gibi, kapıdan bütün konuşmaları dinlemişti. Bu yüzden Mario’ya bir işaretle onu mutfağa çağırdı.</p>

  <p>— Ne oldu küçüğüme? Nerede o?</p>

  <p>Tehlikede. Onu buradan kaçırmak için yardım etmemiz gerekiyor.</p>

  <p>— Sılaya mı götüreceksiniz?</p>

  <p>— Evet.</p>

  <p>— Tanrım onu korusun, beni gözetsin. Onu günün birinde görebilecek miyim?</p>

  <p>— Bu diktatörlük düşünce Irene geri dönecektir.</p>

  <p>— Benim tarafımdan bunu ona verir misiniz? Rosa küçük bir zarf tutuşturdu Mario’nun eline. Bu onun bahçesinin toprağıdır, nereye giderse bunu yanında götürsün. Ve lütfen ona, unutmabeni çiçeklerinin açtığını haber verin.</p>

  <div>
    <br/>
  </div>

  <p>José Leal, Evangelina Flores’i, babasının ve ağabeylerinin cesetlerinden artakalanları teşhis etmeye götürdü. Irene, José’ye bu kızdan söz etmiş, ona yardımcı olmasını, buna gereksinme duyduğunu söylemişti. Gerçekten de öyleydi. Haberalma bölümünün avlusunda, iki uzun tahta masa üzerine sarı çuvallardan artakalanları yaymışlardı: Giysi parçaları, kemik kalıntıları, saç bukleleri, paslı bir anahtar, bir tarak. Evangelina Flores, yavaş yavaş bu dehşet verici sergiyi inceledi, her tanıdık kalıntıyı işaret etti: O mavi kemer, o kırık ayakkabı, o az dişli baş ...Masanın önünden üç kez geçti ve ailesindeki tüm bireylere ait bir şeyler belirledi. Sonunda beşinin de orada bulunduğuna karar verdi. Sadece gömleğini sırılsıklam eden ter, kızın ne denli zorlandığını belli ediyordu. Rahip, onun yanında yürüyor, ama ona değmemeye çalışıyordu. Mahkemeden iki görevli de not alıyorlardı. Sonunda genç kız bu belgeyi okudu, titremeyen bir elle imzaladı ve uzun adımlarla avluyu geçerek çıktı. Büyük kapının arkalarından kapandığını duyduğu anda köylü kızı halini aldı. José Leal, ona sarıldı.</p>

  <p>— Ağla küçüğüm, sana iyi gelecektir, dedi ona.</p>

  <p>— Sonra ağlarım, peder. Şimdi yapacak çok işim var, dedi ve gözyaşlarını kuruladıktan sonra hızla yürüdü gitti.</p>

  <p>İki gün sonra, sanık katiller konusunda tanıklık etmesi için askeri mahkemeye çağrıldı. Oraya iş giysileri ve kolundaki kara bantla gitti. Madenin açıldığı gün de taktığı bant, artık ailesinden gerçekten umut kestiğini ve yasa girdiğini gösteriyordu. Duruşma, kapalı kapılar arkasında görüldü. Ne annesinin, ne José Leal’in, ne de Kardinal tarafından tahsis edilmiş olan piskoposluk avukatının Evangelina’ya eşlik etmesine izin verilmedi. Bir asker onu, adım seslerinin çan sesi gibi yankılandığı uzun bir koridordan yalnız başına geçirdi, sonunda mahkeme salonuna ulaştılar. Burası büyük, aydınlık, bir bayrak ve General’in göğsünde cumhurbaşkanlığı şeritleriyle bezendiği renkli bir fotoğraftan başka bir süsü olmayan bir yerdi.</p>

  <p>Evangelina hiçbir korku belirtisi göstermeden, subayların karşısındaki yükseltiye ilerledi. Onların tam gözlerinin içine bakarak, Irene Beltrán’a daha önce anlattığı öyküyü yineledi, korkunun hiçbir yorum değişikliğine yol açmadığını bilmelerini istiyordu. Hiç çekinmeden Teğmen Juan de Dios Ramírez’i gösterdi ve sonra ailesinin üyelerini götüren öteki askerleri birer birer işaret etti, çünkü bunca yıldır onların yüzlerini bir kor gibi belleğine kazıdığından hiçbirini unutmamıştı.</p>

  <p>Sonra, aynı asker onu çıkışa götürdü. José Leal, orada bekliyordu, aynı yolu birlikte geçtiler. Peder, bir otomobilin onları izlediğini fark etti ve böyle bir olasılığa hazırlıklı olduğundan genç kızı kolundan tuttu, birlikte koşmaya başladılar, sonunda kalabalığa karışmayı başardılar. Buldukları ilk kiliseye sığındılar ve Kardinal’e telefon ettiler.</p>

  <p>Evangelina Flores, egemenliği elinde bulunduran baskı yönetiminden gecenin gölgelerine sığınarak kaçırıldı ve ülkeden çıkartıldı. Sonraki yıllarda, doğduğu sakin köyü, yüklendiği görev için unuttu. Bütün dünyayı dolaşarak, ülkesinin yaşamakta olduğu trajediyi değişik halklara aktardı. Birleşmiş Milletler kuruluna, basının düzenlediği yuvarlak masa toplantılarına, televizyon araştırmalarına, kongrelere, üniversitelere giderek, ortadan kaybolan yurttaşlarını anlattı, unutkanlığın, o erkeklerin, kadınların ve bebeklerin uğradığı zulmü yenmesine izin vermedi.</p>

  <p>Los Riscos’taki cesetler tanındıktan sonra, aileleri onları huzur içinde gömmek için geri istedilerse de, bir ayaklanmaya neden olacak düşüncesiyle bu istekleri geri çevrildi. Daha fazla kargaşalık istenmiyordu. O gün, bu cesetlerin ve daha sonra ortaya çıkartılmış başka gizli mezarlarda bulunan başka cesetlerin aileleri, hep birlikte katedrale girerek, istekleri karşılanana dek açlık grevi başlatacaklarını açıkladılar. Artık korku nedir tanımıyorlardı ve gözlerini hiç kırpmadan ellerinde kalan son şeyi, yaşamlarını tehlikeye atıyorlardı.</p>

  <p>— Nedir bu karışıklık, albay?</p>

  <p>— Kayıplarını istiyorlar generalim.</p>

  <p>— Kayıplarının, ne ölü, ne de diri olduğunu söyleyin onlara.</p>

  <p>— Peki grev yapan insanları ne yapalım generalim?</p>

  <p>— Her zamankini albay, beni bu saçmalıklarla uğraştırmayın.</p>

  <p>Polis, bu insanları basınçlı su ve göz yaşartıcı bomba kullanarak katedralden uzaklaştırmak istedi, ama Kardinal ona dayanışma hareketinde yardımcı olan öteki insanlarla kapının eşiğine çıktı, bu arada Kızıl Haç gözlemcileri, İnsan Hakları Komisyonu üyeleri ve uluslararası basın üyelerinden fotoğrafçılar da oradaydı ve olayı belgeliyorlardı. Üç gün sonra baskı dayanılmaz bir hal aldı ve sokaklardaki uğultu cumhurbaşkanlığının bunkerlerinin duvarlarını aştı. Hiç mi hiç istemeden, General, cesetlerin iadesine izin verdi, ne var ki aileler ellerinde çiçekleri ve mumları ile bekleşirlerken, yukarıdan gelen bir emirle, cenaze arabaları yollarını saptırdılar ve gizlice mezarlığın arka kapısından girerek, çuvalları herhangi bir çukura boşaltıverdiler. Sadece Evangelina Ranquileo Sánchez’in cesedi otopsi için morgta bulunduğundan, ailesi tarafından ele geçirilebildi. Onu Peder Cirilo’nun kilisesine götürdüler, basit bir mezara gömdüler. Zavallı kızın hiç olmazsa nerede yattığı biliniyordu; onun küçük mucizelerine inanan köy halkı burayı hiç çiçeksiz bırakmadı.</p>

  <p>Los Riscos Madeni, o günden sonra bir hac yerine dönüştü. José Leal’in önderliğinde uzun insan kuyrukları burayı ziyarete geldiler. Yürüyerek, ayin ilahileri söyleyerek, başkaldırı sloganları atarak, ellerinde haçlar, meşaleler ve ölülerin resimleriyle geliyorlardı. Bu yürüyüşün ertesi günü ordu burayı tel örgülerle sardı, yüksek demir bir kapı kondurdu, ama ne dikenli teller ne de ellerinde mitralyözlerle dizilen askerler bu yürüyüşlerin ardını arkasını kesemediler. Sonunda madenleri yok etmek için dinamite başvurdular, böylece Los Riscos’u tarihten de silebileceklerini düşündüler.</p>

  <p>Francisco ile José Leal, Irene’nin kaydettiği bantları Kardinale teslim ettiler. Bunun askeri mahkemenin eline geçmesiyle genç kızın kim olduğunun belirleneceğini ve tutuklanacağını biliyorlardı. Bu yüzden onu olabildiğince çabuk, güvenli bir yere gizlemeliydiler.</p>

  <p>— Kaçmak için kaç gün gerekli? diye sordu piskoposluk görevlisi.</p>

  <p>— En az bir hafta. Daha önce yürüyemez.</p>

  <p>Bu konuda anlaşmaya vardılar. Kardinal, bantları çoğalttırdı ve bir hafta sonra bu kopya bantları basına dağıttı, bantların asıllarını da savcıya teslim etti. Bu kanıtları yok etmeyi düşünen mahkeme, tümünün tüm gazetelerde yayınlandığını ve dünyayı dolaşmaya çıktıklarını da öğrendi; herkes bu insanlıkdışı olayı duymuştu artık. Yurtdışında General’in adı mimlendi ve onun büyükelçileri halk önüne her çıkışlarında çürük yumurta ve domates yağmuruna tutuldular. Bunca gürültüden sonra askeri adalet Juan de Dios Ramírez ve adamlarını cinayetle suçladı. Onların bugüne dek yanıltıcı savunmalar yapmaları, olayların oluş biçimini ortaya çıkarmak için yapılan laboratuvar araştırmaları, ve Irene Beltrán’ın bantları buna yeterli olmuştu. Gazeteci kız pek çok kez ortaya çıkması için çağrıldı, polis onu ince ince aradı, ama bulmayı başaramadı.</p>

  <p>Mahkemenin verdiği kararın sevinci ancak birkaç saat sürdü, çünkü bu süre içinde aniden yaratılan bir af kararı ile suçlular özgürlüklerine kavuştular. Halkın öfkesi sokaklarda öylesine büyük bir taşkınlıkla çoğaldı ki, polisin ve ordunun onları durdurma çalışmaları da bunu önleyemedi. Yapımı süren Vatan Kurtarıcıları Anıtı’nın önünde, kurdeleler, çapraz şeritler, askeri pelerin ve general beresi takmış dev bir domuzu azat ettiler. Hayvan, üzerine tüküren halkın arasında korkuyla koşuyor, askerlerin gözü önünde yediği tekmeler, duyduğu hakaretlerden kurtulmak ister gibi kaçıyorken, askerler de onu yakalamak, o askeri süslerden arındırmak için uğraşıyorlardı. Sonunda çığlıklar, darbeler ve siren ulumaları arasında onu silahlarıyla vurdular. Hayvandan geriye kalan sadece kara bir kan gölünde yüzen general bezemeleri, beresi, pelerini ve hayvanın cesedi oldu.</p>

  <div>
    <br/>
  </div>

  <p>Teğmen Ramírez, yüzbaşılığa terfi etti. Her yerde huzurlu bir vicdanla dolaşırken, günün birinde güneyin sokaklarında, üstü başı paçavraya dönmüş, gözleri delice bakan iriyarı bir adamın, kız kardeşinin katilini aradığını duydu. Ona kimse kulak asmıyor, delinin teki deyip geçiyorlardı. Ama Ramírez kendi başı üzerindeki intikam arzusunu tanıyordu ve uykuları kaçmaya başlamıştı. Pradelio Ranquileo yaşadığı sürece ona huzur yoktu.</p>

  <p>Başkentten uzakta, bir kasaba garnizonunda Gustavo Morante, olan biteni dikkatle izliyor, yeni bilgiler ediniyor ve planını hazırlıyordu. Rejimin baskılarının kanıtlarını elde edince silah arkadaşları arasında dolaşmaya başladı. Artık o da boş hayallerinden vazgeçmişti, diktatörlüğün gelişme yolunda bir geçici aşama olmadığını anlamıştı, bu olsa olsa adaletsizlik yolunda son adımdı. Şimdiye dek ülke çıkarlarını düşünerek sadakatle hizmet ettiği baskı mekanizmasına artık katlanamıyordu. Subaylar için düzenlenen kurslarda öğrendiği gibi yaratılan teftiş, düzeni sağlamaktan çok uzak kalmış ve halk arasında müthiş bir nefret yaratmıştı. Uzun askerlik eğitimi boyunca aldığı yoğun eğitimin yardımıyla General’i devirmeye karar verdi. Bunun genç subaylara düşen bir görev olduğuna karar vermişti. Bu rahatsızlığı hisseden tek subayın kendi olmadığını biliyordu, çünkü ekonomik başarısızlık, sosyal sınıflar arasındaki fark, sistemin kabalığı ve hiyerarşik düzen başka subayları da düşündürüyordu. Silahlı Kuvvetler’in yarattığı bu izlenimi silmek isteyen onun gibi istekli başka subaylar olduğuna inanıyordu. Belki daha az cüretkar ve tutkulu bir insan amacına ulaşabilirdi, ama Morante, yüreğinden gelen çağrılara ayak uydurmak konusunda çok aceleciydi, bu yüzden aslında uzantılarını çok iyi tanıdığı gizli servisleri göz önünde bulunduramadı. Yakalandı ve sadece yetmiş iki saat yaşayabildi. Uzmanlar bile, ona bu isyanında kimin elverdiği konusunda bir şey söyletemediler ve daha önce öldürdükleri bedenini ders olsun diye şafakla birlikte kurşuna dizdiler. Bütün önlemlere karşın, bu öykü de dışarıya sızdı. Francisco Leal, olanları öğrenince, Ölümün Nişanlısı’na saygı duydu. Orduda böyle insanlar varsa, hâlâ umut var diye düşündü. Bu hareket sürekli denetlenemez, büyüyüp kışlalar arasında yayılacaktır, sonunda onları bastıramayacaklardır. İşte o zaman askerler de sokaktaki halka karışacak ve katlanılan acılar, dayanılan şiddet, yeni bir parti doğuracak.</p>

  <p>— Hayal görüyorsun oğlum. Morante gibi askerler varsa da, Silahlı Kuvvetler’in özü değişemez. Militarizim, şimdiye dek insanlığa o kadar çok kötülük etti ki! Ortadan kaldırılması tek çözümdür, dedi ona yanıt olarak Profesör Leal.</p>

  <div>
    <br/>
  </div>

  <p>Irene Beltrán, sonunda yardımsız hareket etmeyi başardı. José Leal, Francisco ile Irene için sahte pasaportlar edindi, bunlara yeni yüzlerinin fotoğrafları yapıştırıldı. Kızın kısa, boyalı saçları, gözlerinin rengini değiştirmek için de lensleri vardı. Delikanlı ise, sık bıyıklar ve gözlükleri ile bambaşka biri olmuştu. Başlangıçta birbirlerine böyle alışmakta güçlük çektiler, ama sonunda âşık oldukları gerçek yüzleri unuttular. Francisco, Irene’nin saçlarının rengini anımsamakta güçlük çektiğini fark edince çok şaşırdı, ne çok severdi o saçları! Artık tanıdıkları bu dünyayı terk etme zamanı gelmişti, şimdi çağdaşlarının pek çoğunun yaşadıklarını yaşama sırası onlara gelmişti: Kovulanlar, göç edenler, sürgüne yollananlar, sığınanlar arasına katılacaklardı.</p>

  <p>Onlar yola çıkmadan, Lealler çocuklarını uğurlamaya geldiler. Mario saatlerce mutfağa kapanıp akşam yemeğini hazırladı, hiç kimsenin, işine karışmasını istemedi. Sofrayı çiçekler ve meyvelerle donattı, en iyi örtüsünü serdi, bütün amacı herkesi sarsan bu kederi hafifletmekti. Hoş bir müzik seçti, mumlar yaktı, şarabı soğumaya koydu, aslında uzakta olan bir mutlu hava estirmeye uğruyordu. Ama gene de bunca yakın olan ayrılıktan söz etmemek olanaksızdı, uzun zamandır burada saklanmakta olan ikiliyi dışarıda bekleyen tehlikeler herkesi korkutuyordu.</p>

  <p>— Sınırı geçtiğiniz zaman çocuklar, sanırım, bizim Teruel’deki evimize gitmelisiniz, dedi Hilda. Bu sözler herkesi şaşırttı, çünkü bunun da unutkanlık krizi sırasında karanlığa gömülmüş bir anı olduğu sanılıyordu.</p>

  <p>Ama o aslında hiçbir şeyi unutmamıştı. Onlara, kocaman Albarracin’in gölgesini, çıplak ve kışın ıssız, hüzünlü bağları, yazın bunların gövdesinden akan ve üzümü müjdeleyen reçineyi, dağların çevrelediği o kuru ve çorak toprakları, günlerden bir gün erkeğini savaşta yalnız bırakmamak için terk ettiği evini, taştan, ahşaptan ve tuğladan örülmüş o soylu ve rustik yapıyı, demirli pencerelerini, duvara gömülü, seramik kaplı şömineyi anlattı. Akşamları odunun yanmasıyla birlikte yayılan kokuyu, pencerenin altında açan yaseminin güzel kokusunu, kuyu suyunun serinliğini, çamaşır sepetini, sandığını, yatakların üzerindeki yün battaniyeleri bir bir anlattı. Bu anılar karşısında uzun bir sessizlik oldu, sanki annelerinin ruhu eski yuvasına geri dönmüştü.</p>

  <p>— Ev hâlâ bizim. Sizi bekliyor, dedi en sonunda, aradan geçen zamanı ve uzaklığı hiç düşünmeden.</p>

  <p>Francisco, ana-babasını sılaya gitmek zorunda bırakan, onlar doğdukları yeri terk ettikten bunca yıl sonra, aynı nedenlerle oğullarının oraya dönmesine yol açan kaderi düşündü. Annesinin yarım yüzyıl önce kapattığı kapıyı açışını düşündü, bunca zamanı boşa geçirdiklerini hissetti. Babası bu düşüncelerini sezdi ve onlara yurdu terk etmenin ne demek olduğunu, yeni ufuklar aramanın anlamını aktardı. Onlar acılarla baş edebilmek için cesarete gereksinme duymuşlardı, düşmek, kalkmak, bunu binlerce kez yinelemesi için insanın ancak kendinin kendine yararı olabilirdi; yeni yerlere uyum sağlamak, yeni insanlar arasında ayakta kalabilmek, işte onlar hep bunları yaşamışlardı. Bir hafta ya da bir ay için uğradıkları yerlere bile, temelli gelmiş gibi alışmışlardı, çünkü hiçbir şey insanı geçicilik kadar yıpratamazdı.</p>

  <p>— Sadece şimdiki zamana sıkı sıkı tutunun. Gücünüzü geçmişe ağlayarak ya da yarının hayalini kurarak harcamayın. Sıla hasreti insanı her şeyden çok yıpratır, perişan eder, bu sürgüne düşenlerin ortak acısıdır. Her yere sonsuza dek sürecekmiş gibi yerleşin, yerleşiklik duygusunu taşıyın içinizde. Profesör Leal, sözlerini bunlarla bitirdi ve oğlu bu sözlerin, yaşlı aktristin dudaklarından dökülüşünü anımsadı.</p>

  <p>Profesör, Francisco'yu bir kenara çekti. Çok heyecanlıydı, onu kederli gözlerle, titreyerek kucakladı. Cebinden küçük bir şey çıkardı, utana sıkıla oğluna verdi: Onun hesap yapmaya yarayan cetveliydi; bu ayrılığı ve bu ayrılığın acısını simgeleyen tek hazineydi.</p>

  <p>— Bu sadece bir anı evladım. Yaşamı hesaplamaya yaramıyor, dedi çatlak bir sesle.</p>

  <p>Aslında böyle hissediyordu. Varlığının uzun süreci boyunca hesaplarının ne kadar gereksiz olduğunu anlamıştı. Günün birinde bir oğlunun mezara, bir oğlunun sılaya, torunlarının bilinmeyen uzak bir köye düşeceğini ve yanında kalan tek oğlu José’nin siyasi polisçe tehdit edileceğini asla aklından geçirmemişti. Francisco ‘Tanrı’nın İsteği’nin yaşlılarını anımsadı; eğilip babasının alnını öptü. Elinden gelse, kaderin tüm çizgisini değiştirmek, onların yalnız ölmelerini önlemek isterdi.</p>

  <p>Acı çeken bu insanları görünce Mario, yemeği sofraya getirmeye karar verdi. Sofranın çevresinde ayakta durdular ve kadeh kaldırdılar.</p>

  <p>— Irene ile Francisco’ya içiyorum. Şans yanınızda olsun, çocuklarım, dedi Profesör Leal.</p>

  <p>— Ben de aşkınızın günden güne büyümesi için kadeh kaldırıyorum, dedi Hilda, ama bunu söylerken acısının anlaşılmaması için onlara bakamıyordu.</p>

  <p>Bir süre neşeli görünmeye çalıştılar, leziz sosları övdüler, bu soylu dostlarının yardımlarına teşekkürler ettiler, ama az sonra içlerindeki huzursuzluk, hepsini bir gölge gibi kapladı. Yemek odasında sadece çatal-bıçağın ve kristallerin sesi işitiliyordu.</p>

  <p>Hilda, en sevdiği oğlunun yanına oturmuş, onun yüzünün çizgilerini, bakışlarının anlamını, gözlerinin çevresindeki ince çizgileri, ellerinin ince uzun yapısını sonsuza dek belleğine kazımak için bakıyordu ona. Parmaklarının arasında çatal ve kaşık tutuyordu, ama tabağına dokunmamıştı bile. Kendi acılarına karşı çok dayanıklı olduğundan gözyaşlarını tutuyordu, ama kederini gizleyemiyordu. Francisco bir koluyla annesine sarıldı, onu yanağından öptü. O da annesi kadar heyecanlıydı.</p>

  <p>— Başına kötü bir şey gelirse oğlum, işte buna dayanamam, diye fısıldadı oğlunun kulağına.</p>

  <p>— Bana kötü bir şey olmayacak anne, sen merak etme.</p>

  <p>— Ne zaman yeniden görüşeceğiz?</p>

  <p>— Eminim, çok yakında. O zamana kadar da ruhlarımız birlikte olacak, şimdiye dek olduğu gibi...</p>

  <p>Yemek sessizce sona erdi. Salonda birbirlerine bakarak, neşesizce gülümseyerek oturdular. Sokağa çıkma yasağının yakınlaşmasıyla veda saati geldi çattı. Francisco onları kapıya kadar geçirdi. O saatte sokaklar boş ve sessizdi, tüm kapılar kapalıydı, pencerelere yakın ışıklar yanmıyordu, onların sesleri ve adımları bu ıssız mekânlarda kötü geleceğin habercisi gibi yankılanıyordu. Eve zamanında varmak için acele etmeleri gerekirdi. Gergin, suskun, son kez kucaklaştılar. Baba ile oğul, uzun ve güçlü bir kucaklaşmayla birbirlerine sessizce vaatler ve uyarılarda bulundular. Sonra Francisco kendini annesinin minik ve kırılgan annesinin kucağında buldu, onun göğsüne kapanmış kederli yüzünden gözyaşları akıyordu şimdi, minik elleri oğlunun ceketinin üzerinde geziniyordu, oğlu da küçük, umutsuz bir çocuk gibiydi. José onları ayırdı ve arkalarına bakmadan yürümelerini istedi. Francisco, hüzünlü sokaklarda uzaklaşan ana babasının güvensiz, yaralı ve eğik görüntülerini izledi. Ağabeyi ise ona sağlam ve kararlı göründü, o olası risklerin bilincinde olan ve kaderini kendi çizen bir insandı. Aile, köşeyi dönüp gözden yitince çatlak bir hıçkırık göğsünü parçaladı ve o akşam tuttuğu bütün gözyaşları birdenbire gözlerine doldu. Kapının eşiğine çöktü, ellerini yüzüne kapattı, kederlerin en derinine boğuldu. Irene onu orada buldu ve sessizce yanına oturdu.</p>

  <div>
    <br/>
  </div>

  <p>Francisco, bunca yıldır kaç muhtaç kişiye elini uzattığını hesaplamamıştı. Başlangıçta yalnız başına çalışmıştı, ama sonra onun gibi izlenenleri saklama işine atılan sadık arkadaşları onun çevresinde toplanmışlardı, bu kişileri ya bir yerlerde gizliyorlar ya da sınır dışına kaçırıyorlardı. İlk yıllarda bu onun için insancıl bir çalışmaydı ve zorunlu değildi, ama zamanla bir tutkuya dönüştü. Bütün riskleri karmaşık bir heyecanla, öfke ve vahşi bir neşeyle karşılıyordu. Kumarbazlarınkine benzer bir baş dönmesi yaşıyor, kadere karşı oynuyor, ama en cüretkar anlarında bile, en ufak bir temkinsizliğin yaşamına mal olacağını bilerek dikkatli adım atıyordu. Her iş için en son ayrıntıya dek planlar yapıyor, bunu şaşmadan uygulamaya bakıyordu, bu da ona bıçağın sırtında ötekilerden daha fazla yürüme olanağını verdi. Siyasi polis onun bu küçük örgütünden hiç kuşkulanmamıştı. Mario ve ağabeyi José de sık sık onunla çalışıyorlardı. Peder Leal tutuklandığı birkaç durumda sadece piskoposluktaki çalışmalarından dolayı ya da mahallesindeki etkinlikler yüzünden sorgulanmıştı. Kuaföre gelince, o müthiş bir şansa sahipti. Güzellik enstitüsüne albayların eşleri sürekli geliyorlardı. Bazen da zırhlı bir otomobil Mario’yu almaya geliyor, onu devlet başkanını yeraltındaki yapay güzelliklerle alabildiğine süslü sarayına götürüyor ve başkanın eşini güzelleştirmesi isteniyordu ondan. Mario ona giysi ve takı seçiminde önerilerde bulunuyor, simgelediği gücü abartacak saç modelleri yaratıyor, Roma hasırları, Mısır firavunlarına özgü mermerler ve yurtdışından evi süslemek üzere getirilmiş kristaller hakkındaki görüşlerini söylüyordu. Mario’yu evlerinde ağırlayabilmek için rejimin tüm önde gelen adları yarış ederlerken, öte yandan o, antikacı dükkânının Coromandel paravanlarının ardında yasak hazlar için marifetli delikanlılarla anlaşmalar yapıyordu. Siyasi polis onun bazı yasal olmayan işlerinde, alışverişlerinde, kişisel hazlarında onu korumakla görevlendirilmişti; hiç kimse bu seçkin sanatçının onlarla gizliden alay ettiğini bilemezdi.</p>

  <p>Francisco, kendi ekibini çok güç çalışmalara yöneltmişti, ama günün birinde bunun, kendi yaşamını ve lreneninkini kurtarmaya yarayacağını düşünmemişti.</p>

  <p>Mario’nun terasını süslemek için egzotik bitkiler ve cüce ağaçlar taşıyan kamyonet sabahın saat sekizinde kapıya geldi. Tulum giymiş, kask ve ilaçlamaya karşı maske takmış üç adam kamyondan indi, tropik filodendrumları, çiçek açmış kamelyaları ve Çin portakallarını kamyonetten indirdiler, sonra terasta hortumlarını açarak bunları ilaçlamaya koyuldular. Bu arada maskeleriyle yüzlerini örtmüşlerdi. Onlardan bir tanesi koridorda gözcülük yaparken, ev sahibinin bir işareti ile iki tanesi giysilerini çıkarttılar. Irene ile Francisco bunları giydiler, yüzlerini maskeyle örttüler ve acele etmeden ağıya inip şoförün yanına oturdular. Hiç kimsenin dikkatini çekmeden evden ayrıldılar. Bir süre kentte birkaç tur attılar, bir taksiden ötekine bindiler, sonunda bir kavşakta masum görünüşlü bir kadından küçük bir otomobilin anahtarlarını ve belgelerini teslim aldılar.</p>

  <p>— Buraya kadar her şey yolunda gitti. Nasıl hissediyorsun kendini? Francisco direksiyona oturduğunda Irene’ye dönerek bunları sordu.</p>

  <p>— Çok iyi, dedi Irene, ama öylesine solgundu ki, sanki az sonra buharlaşıp uçacak gibiydi.</p>

  <p>Kentten çıkarlarken güney yolunu kullandılar. Amaçları, dağda bir geçit bulmak ve baskıcı yönetim onların yerini saptamadan sınırı aşabilmekti. Irene Beltrán’ın adı ve tanımı bütün güçlerin eline dağıtılmıştı ve gençler komşu diktatörlüklerde bile kurtulmuş sayılamayacaklarını, çünkü hepsinin aralarında haberleştiklerini biliyorlardı. Bu geçişler sırasında kimi zaman ölüler bir tarafta, kimlikler bir tarafta kalıyordu ve kurbanların tanınması daha da güçleşiyordu. Bir ülkede tutuklu ilan edilip öteki ülkede başka bir adla öldürülen kişiler olduğunda aileler, gömmek için başka başka cesetler teslim alıyorlardı. Her ne kadar sınırın ötesinde de onlara yardım edebilecek insanlar olduğunu biliyorlarsa da, Francisco, bir an önce Avrupa’daki bir demokrasiye, daha da iyisi, anayurtlarına ulaşmaları gerektiğini biliyordu. Daha doğrusu Amerika’dan kaçanların verdiği adla İspanya’ya ulaşmak istiyorlardı.</p>

  <p>Amaçladıkları yolu iki aşamada geçtiler, çünkü Irene hâlâ güçsüzdü, uzun saatler kımıltısız kalmaya dayanamıyordu, midesi bulanıyor, bedeni uyuşuyordu. "Zavallı sevgilim benim, son haftalarda çok zayıfladın, güneşte gene altın çillerin parlıyor, her zamanki gibi çok güzelsin, o kraliçelere benzeyen saçlarını kesseler de güzelsin. Sana nasıl yardım edebileceğimi bilemiyorum, senin acını ben çekebilsem, senin korkularını ben yüklenebilsem; yüreğimizi korkuyla hoplatan bu kadere lanet olsun. Irene, seni Cleo ile dağlarda gezindiğimiz o dertsiz günlerimize geri götürebilmeyi ne çok isterdim, seninle kenti ayaklarımızın altına alıp oturuyor, dünyanın doruğunda şarabımızı içiyorduk, kendimizi özgür ve sonsuzluğa dek yaşayacak sanıyorduk, o zamanlar hiç aklıma gelir miydi, seni bu karabasanlarla dolu, bitip tükenmek bilmeyen yollara düşüreceğim, her gürültüye, bekçiye, kuşkulu insana kulak kabartacağımız? Sana kurşun yağdırdıkları o dehşet dolu andan beri ne uyurken, ne uyanıkken huzur bulamıyorum. Irene ben güçlü olmalıyım, yenilmez olmalıyım ki hiçbir şey seni incitmesin, seni acıdan ve şiddetten uzak tutabileyim. Seni böyle yorgunluktan bitkin, koltuğa dayanmış, otomobilin sarsıntılarına yenik düşmüş, gözlerin kapalı gördükçe dayanılmaz bir hüzün kaplıyor yüreğimi; seni iyileştirebilmek istiyorum, seni yitirmekten korkuyorum, sonsuza dek senin yanında kalabilmek istiyorum, seni her türlü kötülükten uzak tutmayı, düşlerini ışıldatabilmeyi ve sana mutlu günler verebilmeyi ne çok istiyorum..."</p>

  <p>Güneş batarken, küçük bir kasaba otelinde durdular. Genç kızın güçsüzlüğü, titrek adımları, o kemiklerine kadar işleyen uyurgezer hali, onları odalarına götüren otel yöneticisinin yüreğini bile yaraladı ve onlara yiyecek bir şeyler getirmek için ısrar etti. Francisco, Irene’nin giysilerini çıkarttı, koruma amacıyla taktığı sargılarını düzeltti, yatağa uzanması için ona yardım etti. Onlara bir tabak çorba ile şekerli ve tarçınlı sıcak şarap getirdiler, ama genç kız bunlara bakmadı bile, öylesine bitkindi ki. Francisco da onun yanına uzandı. Genç kız, kolunu onun boynuna sardı, başını omzuna dayadı ve derin bir soluk aldıktan sonra uykuya daldı. Delikanlı kımıldamadı, birlikte oldukları her zamanki gibi karanlıkta gülümsedi. Birkaç haftadan beri paylaştıkları bu yakınlık onlara hâlâ bir mucize gibi geliyordu. O kadını en ince gizlerine kadar tanıyordu artık, haz anlarında gözlerinde beliren vahşi ateşi de, ona gösterilen şefkat karşısında yaşaran gözleri de görmüştü. Bu yüzü gözlerini yumsa ezbere çizebilirdi; yaşamının sonuna dek bu tatlı ve güzel coğrafyayı aklından hiç çıkaramayacağını biliyordu; ama onu kolları arasına aldığı her sefer ilk karşılaşmalarındaki heyecana kapılıyordu yine.</p>

  <p>Ertesi gün Irene, dinlenmiş olarak uyandı, ama bütün iyi niyetine karşın yüzünün o solgun rengini silmeyi başaramıyordu. Göz çevreleri de hâlâ mordu ve onun hasta olduğunu belli ediyordu. Francisco ona zengin bir kahvaltı ettirmeye çalıştı, bunun ona güç kazandıracağını düşünüyordu, ama kız neredeyse hiçbirinin tadına bakamadı. Pencereden bakıyor, ilkbaharın bitmekte olduğunu düşünüyordu. Ölümün kol gezdiği topraklarda bunca uzun zaman gezindikten sonra yaşam onun için bambaşka bir değer kazanmıştı. Dünyanın sınırlarını yeniden şaşkınlıkla keşfediyordu ve her gün karşısına çıkan en küçük şeyleri bile seviyordu.</p>

  <p>Önlerinde uzun bir yol olduğundan erkenden otomobillerine bindiler ve yola çıktılar. Işığa boğulmuş bir köyden geçerlerken, sebze taşıyan arabalarla, yiyecek satıcılarına, bisikletlilere, tepesine dek eşya dolu komik arabalara rastladılar. Köy kilisesinin çanları çaldı ve iki yaşlı kadın kapkara giysileri, tülleri ve ellerinde dua kitaplarıyla yola çıktılar. Başlarında öğretmenleriyle bir grup okul çocuğu, -beyaz at, al beni doğduğum yere götür- şarkısını söyleyerek önlerinden geçtiler. Havada yeni pişmiş ekmek kokusu ve leyleklerle bıldırcınların çığlıkları vardı. Her şeyin temiz, düzenli, sakin bir havası vardı ve halk, bir barış havası içinde günlük işlerine dalmıştı. Bir an için kendi korkularından kuşku duydular. Belki de bir çılgınlık krizine yenik düşmüşlerdi, hayal görmüşlerdi, belki de gerçekte onları tehdit eden hiçbir tehlike yoktu. Birbirlerine kendi gölgelerinden kaçıp kaçmadıklarını sordular. Ama o zaman ceplerinde ellerini yakan o sahte kimliklerini anımsadılar, değişmiş yüzlerini gördüler ve madendeki korkunç sahneyi getirdiler gözlerinin önüne. Hayır delirmemişlerdi. Dünya altüst olmuştu.</p>

  <p>Saatlerce o sonsuz gibi görünen yollarda ilerlediler, gözleri görmez olmaya başlamıştı artık ve günün sonunda gözlerine her şey eşit görünüyordu. Kimliklerini göstermeleri gereken her an korkunun bir elektrik akımı gibi onları sarstığını hissediyorlardı ve ter içinde kalıyorlardı. Görevliler, kimliklerdeki fotoğraflara dikkatsizce göz atıyorlar, ilerlemelerini söylüyorlardı. Ama tek bir yerde onları otomobilden indirdiler, on dakika boyunca kararlı sorular sordular, otomobilin her yanını aradılar ve Irene, sonunda yakalandıklarına karar verip bağırmak üzereyken asker onlara yola devem edebileceklerini söyledi.</p>

  <p>— Dikkat edin, buralarda teröristler dolaşıyor, diye tembihlediler sonra da.</p>

  <p>Uzun bir süre konuşamadılar. Tehlikeyi hiç bu kadar yakın ve belirgin hissetmemişlerdi.</p>

  <p>— Panik, aşktan ve nefretten daha güçlüymüş, diye karar verdi lrene, şaşkınlıkla.</p>

  <p>O andan başlayarak, korkuyu, neşeli bir ruh haliyle karşılamaya başladılar, gereksiz gerginliklere katlanmamak için işi şakalaşmaya vurdular. Francisco, Irene’nin bu yeni yönünü keşfetti. Genç kız çekingenlik ve utanç nedir bilmiyordu, heyecanlarını içtenlikle ortaya koyuyordu. Ama içten içe, bir tür alınganlığı vardı. Başkalarının kaldırabildiği bu tür zayıflıklar karşısında, kendinin bunlara katlanamaması yüzünü kızartıyordu. Kendi ruhunda gizlediği utancı Francisco’dan bile gizlemeye çalışıyordu. Bu çok derin bir korkuydu, onu bütünüyle sarmalıyordu, çoğu zaman içine gömebildiği ve bir gülümsemeyle geçiştirebildiği korkuya benzemiyordu. Bu basit dehşetler karşısında, örneğin bir domuzun boğazlanması ya da bir kapının gıcırdaması karşısında kendini tutamıyor, korkusunu açığa vuruyordu. Ama gene de yeni oluşan ve tenine yapışan bu duygu onu bütünüyle istila etmişti, uykusunda bağırmasına, uyanıkken titremesine neden oluyordu. Kimi zaman karabasanın etkisini öylesine derinden duyuyordu ki, düş görerek mi yaşıyor, yoksa yaşadığını düşünde mi görüyor, ayırt edemiyordu. O kaçamak anlarda, korkunun eşiğine geldiğinde, Francisco onu daha çok sevdiğini hissediyordu.</p>

  <p>Sonunda ana yoldan ayrıldılar, dağlara saptılar. Eski dönemlerden kalma bir ılıcı kapısına vardılar. Bir zamanlar buranın mucizevi suları pek gözdeydi, ama çağdaş otama yöntemleri onu unutturmuştu. Yapı çok parlak bir geçmiş dönemi yansıtıyordu; yüzyılın başında seçkin aileler burada toplanıyorlar, yurtdışından yabancılar sağlık aramak için burayı seçiyorlardı. Gözden düşse de fresklerle ve sütunlarla bezeli geniş salonların görkemi, antika mobilyalar, bronz avizeler ve püsküllü, ponponlu perdeler görkemlerini koruyorlardı. O gün onlara kocaman yatağı, bir dolabı, masası ve iki iskemlesi olan bir oda verdiler. Elektrik belli bir saatte kesildiğinden sonraları mum ışığı ile aydınlanılıyordu. Günbatımında ısı inanılmaz bir biçimde düşüyor ve bu yükseklikte hep olduğu gibi çam odunlarıyla yanan şöminelerden mis gibi bir koku yayılıyordu. Pencereden giren havanın keskin bir kokusu vardı. Onlar ve hizmetkârlar dışında tüm konuklar ya değişik hastalıklar çeken ya da huzur aramaya gelmiş emeklilerden oluşuyordu. Burada her şey tatlı ve yavaştı, koridorlarda kayarak yürüyen konukların adımlarından, büyük demir ve mermer küvetlere su ve çamur pompalayan makinelerin ritmik sesine kadar her şey aynı düzendeydi. Gün boyunca, bir dizi insan, umut dolu olarak, yıkık bir merdivenin kenarına tutunarak, soluk çarşaflara sarınmış olarak, bastonlarına dayalı, geçmiş zamanlara ait hayaletler gibi, yerden fışkıran gazın ve kaynayan suyun olduğu yere tırmanıyorlardı. Daha yukarılarda yanardağın eteklerinde sıcak su ve kükürt dumanı yayan kuyular vardı, hastalar, buhara gömülerek oturuyorlardı. Akşam olunca otelde çalan bir kampananın yankısı dağlara kadar ulaşıyordu. Bu, romatizmalılar, artritliler, ülserliler hastalık hastaları, alerjikler ve devasız yaşlılar için geri çağırma işaretiydi. Yemekler, belli saatlerde, geniş bir salonda mutfak kokuları arasında sunuluyordu.</p>

  <p>— İşin kötüsü şu ki, balayında değiliz, Irene bu gözlemi yaparken, onları sınırın ötesine çağıracak olan haberin çok erken gelmesini istemez gibiydi.</p>

  <p>Yolculuğun eziyetinden bitkin olarak, kısmetlerine düşen bu anıtsal yatağa uzanarak birbirlerine sarıldılar ve zaman kavramını yitirdiler. Onları ışıl ışıl bir sabahın güneşi uyandırdı. Francisco, Irene’nin çok daha iyi göründüğünü görerek sevindi, üstelik Irene müthiş acıktığını da söylüyordu. Coşkun bir neşeyle olmasa da seviştikten sonra giyindiler ve temiz havaya çıktılar. Az sonra konukların ılıcalara gidiş gelişi başladı. Ötekiler iyileşmeyi beklerken, gençler, ellerinde kalan saatleri, burada kaçamak öpücüklerle ve sonsuz vaatlerle geçirdiler. Yanardağın eteklerindeki patikalarda yürüyerek seviştiler, ormanın kokusunu yayan humusun üzerine oturduklarında seviştiler, ılıcalardan tüten dumanların hışırtıları arasında seviştiler, sonunda öğleyin, ayağında yerel deri çizmeleri, kara paltosu ve geniş kenarlı şapkası ile bir dağcı çıkageldi. Peşinde üç yük hayvanı ve dilinde kötü bir haber vardı:</p>

  <p>— İzinizi buldular. Hemen yola çıkmanız gerekiyor.</p>

  <p>— Kimi yakalamışlar ki? Francisco bunu sorarken ağabeyini, Mario’yu ve bazı arkadaşlarını düşünmüştü.</p>

  <p>— Hiç kimseyi. Geçen gün kaldığınız otelin müdürü kuşkulanmış ve o ihbar etmiş.</p>

  <p>— Atla gidebilecek gücün var mı Irene?</p>

  <p>— Evet, diye gülümsedi genç kız.</p>

  <p>Francisco, atın sarsıntılarına daha iyi dayanabilsin diye arkadaşının beline kalın bir kuşak sardı. Valizlerini yükledikten sonra tek sıra olup dağlar arasında yitmiş, iki sınır arasından geçen bir yola girdiler. Burası artık unutulmuş olan, eskiden kaçakçıların kullandığı bir geçitti. Vahşi doğanın tüm izleri yuttuğu yerden başlayarak, rehber, ağaçlardaki işaretlere bakarak ilerledi. Bu ilk kez değildi, -sonuncu da olmayacaktı- bu yoldan pek çok aranan kişiyi kaçırmıştı. Meşeler, çamlar, kavaklar yolcuların geçişini gizliyordu ve bazı yerlerde onların yeşil yaprakları bir kubbe gibi üzerlerini örtüyordu. Saatlerce hiç durmadan ilerlediler. Bütün bu yol boyunca hiçbir insana rastlamadılar, nemli, soğuk, bitkisel bir labirentten oluşan bir yalnızlıktı burası, onlar da buradan geçerken buranın tek yolcuları olduğunu hissediyorlardı. Az sonra kıştan kalma kar izlerine rastladılar. Alçak bulutların içine girdiler ve bir süre onları saran bu beyaz duman gerçek dünyadan koparttı. Çıktıklarında ise, karşılarına, kurşuni tepeleri, beyaz taçlı yanardağları, geçitleri, yaylaları ile bir sıradağ çıktı. Arada sırada ağaçların üzerlerinde gördükleri haç işaretinin buralarda ölmüş olan yolculara ait olduğunu öğrendiler. Yollarını yitirerek buralarda ölenlerin anısına dağcı rehber, onların ruhlarını dinlendirmek için böyle bir saygı izi bırakıyordu.</p>

  <p>En önde giden atın üzerinde rehber, arkadakinde Irene vardı, Francisco ise gözlerini sevgilisinden ayırmadan, onun yorgunluk, acı belirtileri gösterip göstermeyeceğini merak ederek en arkadan geliyordu. Irene henüz bir yorgunluk belirtisi göstermemişti. Katırın kendini taşımasından hoşnut, gözleri çevresindeki doğanın güzelliklerine takılı, ruhu kederli, ilerliyordu. Ülkesinden ayrılmak üzereydi. Göğsünde, giysilerinin altında, bahçesinin toprağını taşıyordu. Rosa’nın gönderdiği bu toprağa okyanusun öte yanında unutmabeni çiçekleri ekecekti. Ne kadar büyük bir değeri yitirdiğini düşünüyordu. Artık çocukluğunun sokaklarında yürüyemeyecek İspanyol dilinin Güney Amerika şivesini duyamayacak, akşamları dağlarının çizgilerini seyredemeyecek, ırmakların ninnisini işitemeyecek, mutfaktaki fesleğenin kokusunu içine çekemeyecek, evinin çatısında buharlaşan yağmurun sesini dinleyemeyecekti. Sadece Rosa’yı, annesini, arkadaşlarını, işini ve geçmişini yitirmiyordu ki ...Yitirdiği vatanıydı.</p>

  <p>— Vatanım ... vatanım ... diye hıçkırdı. Francisco, atını hızlandırarak onun yanına geldi, elini tuttu.</p>

  <p>Karanlık inerken, geceyi geçirmek için bir yerde mola vermeye karar verdiler, çünkü bu girift dağların, dik yamaçların, korkunç yarların ve bilinmez derinliklerin arasında ilerlemek, ışık olmayınca olanaksızdı. Ateş yakmaya cesaret edemediler, çünkü sınırın yakınlarında gözcü birlikleri olabilirdi. Rehber, kurutulmuş tuzlu etini ve galetalarını onlarla paylaştı, matarasından konyak içirdi. Kalın paltolarına sımsıkı sarındılar, hayvanların dolaştığı bu yerlerde üç kardeş gibi birbirlerine sokuldular, ama gene de soğuk, bedenlerine ve ruhlarına işledi. Bütün saatler boyunca kül rengi, yaslı soğuk gecenin ve ormanın tatlı ıslıklarına, fısıltılarına, sonsuz seslerine kulak kabartarak yattılar.</p>

  <p>Sonunda güneş doğdu. Şafak ateşten bir çiçek gibi açtı ve yavaşça karanlığı kovdu. Gökyüzü aydınlandı; dünya gözlerinin önünde henüz yaratılmışçasına taze ve güzel serildi. Kalktılar, battaniyelerin üzerindeki çiği silkelediler, uyuşan bedenlerini gevşettiler ve yaşama geri dönebilmek için konyağın geri kalanını yudumladılar.</p>

  <p>— İşte sınır, dedi rehber, uzakta bir noktayı göstererek.</p>

  <p>— O zaman burada ayrılıyoruz, dedi Francisco. Öte yanda arkadaşlarımız bizi bekleyecek.</p>

  <p>— Yayan geçmeniz gerekiyor. Ağaçların üzerindeki işaretleri izleyin, yolunuzu yitirmezsiniz; burası güvenli bir yoldur. İyi şanslar arkadaşlar.</p>

  <p>Birbirlerini kucaklayarak vedalaştılar. Rehber, hayvanlarıyla geri döndü, gençler de bu sonsuz dağlar, yanardağlar zincirini bölen o görünmez çizgiye doğru yürümeye başladılar. Bu tepeler ve bulutlar denizinde, aya özgü sessizlikte, kendilerini minicik, yapayalnız, kırılgan iki denizci gibi hissediyorlardı. Ne var ki, aşklarının yeni ve müthiş bir boyut kazandığını ve bunun sılada onlara güç olacak tek kaynak olduğunu da hissediyorlardı.</p>

  <p>Seherin altın ışıklarında, kendi topraklarında son kez durup birbirlerine baktılar.</p>

  <p>— Geri dönecek miyiz, diye mırıldandı lrene.</p>

  <p>— Döneceğiz, dedi Francisco.</p>

  <p>Ve sonraki yıllarda, o sözcük tüm kaderlerini belirledi: Döneceğiz, döneceğiz......</p>

  <div>
    <br/>
  </div>

  <p style="text-align: center;">SON</p>
</body>
</html>