<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eg0.3.css" rel="stylesheet" type="text/css" />
</head>

<body>
  <h3 title="1.BÖLÜM"><br /></h3>

  <p>Güneş, yüzünü gösterdiği ilk gün, kış aylarında toprakta birikmiş olan nemi buharlaştırdı ve bahçenin ortopedik yollarında yürüyebilen yaşlıların kırılgan kemiklerini ısıttı. Yatakta kalan, yalnızca melankolik hastaydı, gözleri kendi karabasanlarından başka şey görmeyecek, kulakları kuşların cıvıltılarına sağır kalacak olduktan sonra onun açık havaya çıkması boşunaydı. Joséfina Bianchi, o aktrist olan, yarım yüzyıl önce Çehov oynarken giydiği uzun ipekli giysisine bürünmüş, çatlak porselene benzer cildini korumak için güneş şemsiyesini açmış, yakında arılara ve çiçeklere boğulacak olan fundaların arasında yavaşça ilerliyordu.</p>

  <p>Onun geçişini izlemek için bitkilerin arasına saklanan, onu gizliden gizliye seven hayranlarının varlığını unutmabenilerin kımıltısından fark edince, "Zavallı çocuklar," dedi seksenlik oyuncu.</p>

  <p>Albay, pamuksu bacaklarına dayanak olsun diye iteklediği yürütgecini birkaç santim ileriye kaydırdı. Yeniden doğan ilkbaharı kutlamak ve her sabah olduğu gibi ulusal bayrağı selamlamak için Irene’nin kendisi için yaptığı karton ve teneke madalyalarını göğsüne takmıştı. Akciğerlerindeki tıkanıklık izin verdikçe, birliğine emirler yağdırıyor, titrek dedelere Campo di Marte’den uzaklaşmalarını buyuruyordu. Ne de olsa, canlı yürüyüşleriyle geçen piyadeler, cilalı çizmeleriyle onlara çarpabilirdi. Bayrak, telefon tellerinin yanında, kuş gibi çırpındı ve albayın askerleri hazırola geçtiler; hepsinin gözleri ileri çevrilmişti, davullar gümbürdüyor, sadece bu yaşlı adamın işittiği erkek sesleri kutsal ulusal marşı haykırıyordu. Saha üniforması giymiş olan bir hemşire, bazı kadınlara özgü bir halle sessizce ve fark ettirmeden ona yaklaştı, ağzının kenarından akıp gömleğini ıslatan salyasını silmek için elinde bir de peçete tutuyordu. Albay ona bir madalya takmayı ya da rütbesini yükseltmeyi önerdiyse de genç kadın onu en iyi niyetleriyle yalnız bırakarak arkasını dönüp giderken, üstünü yeniden kirletirse tokat yiyeceğini, artık başkalarının pisliğini temizlemekten bıktığını sözlerine ekledi. Acaba neden söz ediyor bu anlamsız kadın, diye kendi kendine sordu Albay, ne de olsa, krallığın bu en zengin dulundan bıkmıştı. Bu karargâhta kağıt bez kullanan bir tek oydu, çünkü bir top ateşi sırasında yaralanmış, sindirim sistemi parçalanmış ve tekerlekli bir iskemleye tutsak olmuştu. Ne var ki, bu bile onun saygı görmesine yetmiyordu. En küçük bir dalgınlığında firketelerini, kurdelelerini alıveriyorlardı, şu dünya terbiyesiz ve sahtekârlarla doluydu!</p>

  <p>—Hırsızlar! Terliklerimi çalmışlar! diye bağırdı yaşlı dul hanım.</p>

  <p>—Susun, nineciğim, komşular duyacaklar, dedi bakıcısı, kadının iskemlesini güneşe iterken.</p>

  <p>Sakat yaşlı, soluğu kesilene kadar suçlamalar yağdırmaya devam etti, sonunda ölmemek için susmak zorunda kaldı, ama son kalan gücüyle gizlice önünü açıp penisini hanımlara gösteren o ahlaksızı işaret etmek için romatizmalı parmağını ileriye uzattı. O adam hiç kimsenin umuru değildi, sadece hâlâ yas giysileriyle dolaşan ufak tefek bir kadıncağız o kuru organı belli bir hayranlıkla seyrediyordu. Bu organın sahibine âşıktı ve geceleri, olur ya, karar verir de gelir diye, odasının kapısını açık bırakıyordu. -</p>

  <p>—Utanmaz kadın! diye mırıldandı zengin dul, ama gülümsemeden de edemedi, çünkü kocasının hayatta olduğu, şişman bacaklarının arasına girmek için ona altın liralar verdiği ve bunu pek sık yinelediği o uzak zamanlar gelmişti aklına. Sonunda öyle ağır bir çantası olmuştu ki, benim diyen denizci sırtında taşıyamazdı.</p>

  <p>— Benim altın liralarım nerede?</p>

  <p>— Neden söz ediyorsunuz, nineciğim? dedi tekerlekli İskemlenin arkasındaki dalgın hemşire.</p>

  <p>— Sen çaldın onları! Polis çağıracağım! .</p>

  <p>— Uzatmayın, Tanrı aşkına, dedi öteki, aklını pek ona vermeden.</p>

  <p>Yarı felçli yaşlıyı bacaklarına bir battaniye sarıp banka oturmuşlardı, yüzünün yarısının deforme olmasına, bir elinin hareketsizce cebinde durmasına rağmen, ceketinin dirseklerine deri yamalar yapılmış bu İngiliz şıklığındaki adam, sağlam elinde boş piposuyla, kendinden emin ve huzurlu bir biçimde oturuyordu. Postayı beklemekteydi, bu yüzden giriş kapısının karşısına oturtulmayı istemişti, Irene’yi girer girmez görmek, mektup olup olmadığını onun gözlerinden anlamak istiyordu. Yanında oturmuş güneşlenen kederli yaşlı adam, onunla konuşmuyordu, birbirlerine düşmandılar, ama bu düşmanlığın nedenini ikisi de çoktan unutmuştu. Arada bir yanlışlıkla birbirlerine bir şey soruyorlar, ama bir yanıt alamıyorlardı, bunun nedeni ise, dargınlıktan çok sağırlıktı.</p>

  <p>Begonvillerin henüz ne yaprak, ne çiçek verdiği ikinci katın balkonunda, Beatriz Alcántara de Beltrán göründü. Bezelye yeşili süet pantolon ve aynı tonda bir Fransız gömleği giymişti. Bu renkler gözkapaklarına süzülen far ve parmağındaki yüzüğün taşı ile uyum sağlamaktaydı. Sabah makyajını tazelemiş, gecenin düşlerini unutmak ve gerilimden kurtulmak için doğu mistisizmine ait alıştırma oturumunu yapmış, tenini parlak, sindirimini kolay kılmak için bir bardak meyve suyunu içmişti; son derece hoş ve huzurlu bir görünümü vardı. Havadaki bu yeni ısınmayı fark ederek derin bir soluk aldı ve tatil yolculuğuna kaç gün kaldığını hesaplamaya koyuldu. Kış soğuk geçmişti, teninin yanıklığı solmuştu. Ayaklarının altında uzanan bahçeyi ciddi bir yüzle inceledi, ilkbaharın ilk filizleri çevreyi güzelleştirmişti, ama o duvarın taşlarına vuran ışığı ve ıslak toprağın kokusunu duymadı bile. Yediveren sarmaşık hâlâ gece yağan çiğlerle ışıldarken, konuk pavyonu, ahşap kepenkleri, kemerli tavanı ile hüzünlü bir görünüme bürünmüştü. Beatriz, evi boyatması gerektiğine karar verdi. Gözleriyle yaşlıları bir bir saydı ve buyruklarının yerine getirilip getirilmediğini anlamak için her yanı inceledi. Herkes tamamdı, bir tek o bezgin zavallı yatağındaydı, o da, kaygılarından ötürü canlıdan çok ölüye benziyordu zaten. Sonra hizmetlileri gözden geçirdi, her birinin önlüğü bembeyaz ve ütülü idi, saçları toplanmıştı, ayaklarında lastik ayakkabılar vardı. Kendi kendine mutlu bir biçimde gülümsedi, her şey yolundaydı, peşinden bir dizi salgın hastalık getiren yağmurları atlatmışlar, hiçbir müşterisi, salgın hastalıklara kapılıp gitmemişti. Şansı biraz daha yaver giderse, birkaç aylık kazanç daha garantiydi, çünkü prostatlı hasta, yazı atlatacak gibiydi.</p>

  <p>Beatriz, gözetleme noktasından bakarken, kızı lrene’nin, ‘Tanrı’nın İsteği’ adlı huzurevinin bahçesine girdiğini gördü. Kızının özel bahçeye açılan yan kapıyı kullanmadığını fark ederek biraz öfkelendi. Bu kapı ikinci kattaki konut için açılmıştı. Beatriz, eve girip çıkarken yaşlıların bahçesinden geçmekten hoşlanmıyordu, yaşlılık onu kederlendiriyordu; onları uzaktan gözlemeyi yeğliyordu. Kızı ise, sanki onların arkadaşlığından hoşlanırmışçasına, konuklara uğramadan edemiyordu. Sanki sağırlığı ve bellek yitimini yenmek için bir dil geliştirmiş gibiydi. Şu anda takma dişlileri sevindirmek için yumuşak şekerlemeler dağıtarak onların arasında geziniyordu. Onun yarı felçli adama yaklaştığını, ona bir mektup gösterdiğini, tek eliyle açamadığı için zarfı yırtmasına yardımcı oluşunu ve yanında kalıp ona bir şeyler fısıldayışını seyretti. Sonra genç kız, öteki yaşlı ile bir yürüyüş yaptı ve annesi balkondan sözlerini işitmese bile, onların yaşlının oğlundan, gelininden, bebekten, ani hastayı ilgilendiren o tek konudan söz ettiklerini anladı. Irene, her birine tek tek gülümsedi, kimini okşadı, her birine zamanının birkaç saniyesini ayırdı, bu arada Beatriz, balkonda, ortak hiçbir yanı olmayan o delişmen genç kızı asla anlayamayacağını düşünüyordu. Birdenbire, erotik dede, Irene’ye yaklaştı, ellerini kızın göğüslerine yapıştırdı, onları, hazdan çok merakla yokladı. Kız, annesine bitmez tükenmez gibi gelen birkaç dakika boyunca kımıldamadan durdu, derken, görevlilerden biri onu görerek hemen koşup araya girdi. Ama Irene onu bir el işaretiyle durdurdu.</p>

  <p>— Bırak yapsın. Kimseye bir zararı yok, diyerek gülümsedi.</p>

  <p>Beatriz, dudaklarını ısırarak, gözetleme noktasından ayrıldı. Hizmetçi Rosa’nın radyodaki oyunu dinleyerek öğle yemeği için sebzeler doğradığı mutfağa yöneldi. Rosa’nın yuvarlak, esmer, yaşı olmayan bir yüzü vardı, göğüsleri kocaman, karnı yumuşacık, kalçaları pek iriydi. O denli şişmandı ki, ne bacak bacak üstüne atabilir, ne de tek başına sırtını kaşıyabilirdi. Irene, küçükken, onun her yıl bir kilo artan bu şişkoluğuna şaşarak, "Sen poponu nasıl siliyorsun Rosa?" diye sorardı. "Neler geçiyor senin aklından miniğim! Şişman olmayana güzel mi denir!" derdi, Rosa, atasözleriyle konuşma alışkanlığından ayrılmayarak.</p>

  <p>— Irene beni kaygılandırıyor, dedi evin hanımı, oradaki taburelerin birine tüneyip meyve suyunu yudumlarken.</p>

  <p>Rosa, hiçbir şey demedi, ama dertlerini döksün diye, radyonun sesini kapattı ve evin hanımı içini çekti: "Kızımla konuşmalıyım, kimbilir başını ne işlere sokmuştur gene, birlikte çıktığı o umutsuz tiplerin kim olduklarını bile bilmiyorum. Neden kulübe gidip tenis oynamaz, kendi sınıfından delikanlılarla tanışmaz ki? İş bahanesiyle, canı ne çekerse onu yapıyor, oysa gazetecilik bana hep kuşku uyandıran bir meslek gibi gelmiştir, hani nasıl derler, pek güven vermeyen bir iş gibi; nişanlısı Irene’nin aklından geçenleri bir bilse, ona dayanamazdı hiç, çünkü ordunun gelecekte subayı olacak birinin karısına yakışmaz böyle tuhaflıklar, ah bunları kaç kere söyledim, bin kere yineledim ... Bana gelip de söylentilere kulak asmamamı söylemesinler, yok neymiş zamanlar değişmişmiş, anladım zamanlar değişti, ama bu kadar da değil. Zaten, biliyor musun Rosa, şimdi askerler en iyi sınıf sayılıyorlar, eskisi gibi değiller. Irene’nin tuhaflıklarından bıktım, çok kaygılıyım, yaşantım hiç de kolay değil, bunu sen de pekâlâ iyi biliyorsun. Eusebio, beni dondurulmuş banka hesabı ve bir sefireye yaraşır harcamalar yığını ile baş başa bırakıp gideliberi, onurlu bir düzeyde kalabilmek için mucizeler gerçekleştirmem gerekiyor; ama artık her şey çok zor, yaşlılar yük sayılırlar, düşünüyorum da, artık yarardan çok yük ve yorgunluk yaratıyorlar, ellerinden aylık ödentileri almak güçleşti, hele o dul cadı, hep geç ödeme yapıyor. Bu işin artık pek para bırakmadığı ortada. Kızımın peşinden dolaşıp yüzüne krem sürmesi, nişanlısını ürkütmemek için Tanrı’nın emrettiği gibi giyinmesi gerektiğini söyleyemiyorum. Artık kendi kendine bakacak yaşa geldi, sen ne diyorsun? Bir de bana bak; bunca uğraşmasaydım ne halde olurdum kimbilir. Öteki arkadaşlarım gibi, kırış kırış, tavuk pençesi iz bırakmış gibi bir harita olurdu yüzüm, gözlerimin altına torbalar inerdi. Oysa bak, pırıl pırıl ve gergin bir tenim var. Yok, hiç kimse, benim tembellik ettiğimi ileri süremez; tam tersine, bu kargaşa öldürecek beni sonunda."</p>

  <p>—Siz olup bitenlere bambaşka bir yorum getiriyorsunuz, hanımefendi.</p>

  <p>—Kızımla neden sen konuşmuyorsun, Rosa? Sanırım, sana benden daha çok kulak verir.</p>

  <p>Rosa, bıçağı masaya bıraktı ve hanımını pek de sevgi kokmayan gözlerle süzdü. İlke olarak, onunla her zaman değişik düşüncelerde olmuştu, hele ki konu Irene olunca. Bu kez hanımının haklı olduğunu kabul etse bile, minik kızının eleştirilmesine hiç dayanamıyordu. O da, lrene’nin yüzbaşı Gustavo Morante’nin kolunda, havaya kaldırılmış kılıçların altından geçerek kiliseden çıktığını, tüllere, çiçeklere bürünmüş o halini görmek isterdi elbette, ama bu dünyada edindiği deneyimler -radyo oyunları ve televizyon aracılığı ile- bu yaşamda ne çok acı çekildiğini ve gerçek mutluluğa kavuşmadan önce pek çok sıkıntıya katlanmak gerektiğini öğretmişlerdi.</p>

  <p>—Onu rahat bırakalım daha iyi, hanımefendi. Cırcırböceği tek bir yaz ötermiş. Irene’nin de önünde uzun bir yaşam yok, yitik gözlerinden okunan bu.</p>

  <p>— Tanrı aşkına! Neler saçmalıyorsun sen?</p>

  <p>Irene, dağınık saçları ve bol eteği ile mutfağa daldı. Her iki kadını da yanaklarından öptükten sonra buzdolabını açıp içini gözden geçirdi. Annesi, tam ağzını açıp bir şeylerden yakınacakken, bir anda, her sözcüğün yararsız olduğunun bilincine vardı, çünkü sol göğsünün üzerinde el izi kalmış olan o genç kız, kendisine bir astronot kadar uzaktı şimdi.</p>

  <p>—İlkbahar geldi Rosa, yakında unutmabeni çiçekleri açacak, dedi Irene ve bunu söylerken, karşısındakinin pek iyi anlayıp yorumlayacağı bir biçimde göz kırptı. Her ikisi de çatı penceresinden düşmüş olan o yavruyu düşünüyorlardı.</p>

  <p>— Ne haberler var, bugün?</p>

  <p>—Gazete için bir yazı hazırlayacağım, anne. Bir tür ermişle konuşmaya gidiyorum? Sözde mucizeler gerçekleştiriyormuş.</p>

  <p>— Ne tür mucizeler?</p>

  <p>—Nasırları yok ediyormuş, uykusuzluğu ve hıçkırığı iyileştiriyormuş, insanlara moral veriyor ve yağmur yağdırıyormuş, bunları söyleyince kendi de güldü.</p>

  <p>Beatriz, kızının bu neşesini anlamayarak içini çekti. Rosa, tekrar havuçları doğramaya ve radyodaki oyunla kederlenmeye koyuldu, bir yandan da kendi kendine diri ermişlerin ortaya çıkmasıyla, ölü azizlerin işe yaramayacağını mırıldanıyordu. Irene, işe giderken ona arkadaşlık eden ve haberlerin fotoğraflarını çeken Francisco Leal’i beklerken, üstünü değiştirip ses kayıt aygıtını almaya seğirtti.</p>

  <div>
    <br />
  </div>

  <p>Digna Ranquileo, kırlara şöyle bir baktı ve mevsimin değişimini müjdeleyen izleri fark etti.</p>

  <p>—Yakında hayvanların kızgınlık dönemi başlayacak ve Hipólito, sirki ile yola çıkacak, dedi iki dua arasında kendi kendine.</p>

  <p>Tanrı ile konuşma alışkanlığı vardı. O gün, bir yandan sabah kahvaltısını hazırlarken, bir yandan da derin dualara ve itiraflara gömülmüştü. Çocukları ona, bu alışkanlığının herkesçe yadırgandığını söylerlerdi. Şu konuşmaları sessizce, dudaklarını kıpırdatmadan yapamaz mıydı? Ama anneleri onlara kulak asmıyordu. Tanrı’nın, yaşamında fiziksel bir varlık olduğunu kabul ediyor, onu kocasından daha yakın ve yararlı buluyordu. Ne olsa kocasını kıştan kışa ancak görebiliyordu. Tanrıdan çok fazla şey istememeye özen gösterirdi, çünkü bitip tükenmek bilmeyen isteklerin göksel yaratıkları bıktırdığını anlamıştı. Olsa olsa sonsuz kuşkuları konusunda onlara akıl danışıyor, kendinin ve başkalarının günahlarının affını istiyor, her türlü sevindirici olay için şükranlarını dile getiriyordu: Yağmur durduğunda, Jacinto’nun ateşi düştüğünde, bostandaki domatesler olgunlaştığında falan. Her neyse, birkaç haftadır da Efendiden Evangelina adına yardım istiyordu.</p>

  <p>—Yalvarırım, iyileştir onu, diye dua ediyordum sabah, bir yandan da mutfaktaki ocağın ateşini canlandırmaya uğraşıp yanan odunların üzerine o dört tuğlayı oturtmaya çalışırken. Ne olur Tanrım, iyileştir onu, yoksa alıp tımarhaneye kapatacaklar.</p>

  <p>Aslında kendisi kızının bu krizlerinin ermişlik belirtileri olduğuna asla inanmıyordu. Hele hele ayartıcı, kışkırtıcı şeytanlara hiç inanmıyordu, köy yerinde gördükleri bir filmden sonra, çenesi düşük kadınlar, dudaklardaki köpüklerin, devrik gözlerin, Satana’nın izleri olduğunu anlatmaya başlamışlardı sağda solda. İyi niyeti, doğayla yakınlığı ve bunca çocuğa analık etmenin getirdiği deneyimle, o bunun şeytani ya da ilahi hiçbir yanı olmayan fiziksel ve zihinsel bir hastalık olduğunu düşünüyordu. Kimbilir belki çocukken yapılan aşılar buna neden olmuştu ya da âdet kanamalarının yaklaşması yüzünden ortaya çıkmıştı bu haller. Ev ev dolaşıp çocukları fundaların arasından, yatakların altından çekip çıkartan Sosyal Yardım derneklerine her zaman karşı olmuştu. Çocuklar onlara tekmeler atar, anneleri, çocukların iyi bakıldığını yineler, ama onlar gene de acımadan aşılarını yaparlardı. Kanda biriken bu sıvıların organizmanın dengesini bozduğuna emindi. Öte yandan âdet kanamalarının, her ne kadar her kadının yaşamında doğal bir olay olsa da, bazılarında huy değişikliklerine yol açtığını ve kafalarına garip düşünceler taktığını düşündü. Bu korkunç hastalığın nedeni her ikisinden biri olabilirdi, ama kesin olan tek bir şey vardı: Kızı zamanla daha da halsiz düşecekti ve pek çok kötü hastalıkta olduğu gibi, zamanında iyileşemezse, sonu ya akıl hastanesi olacaktı ya da mezar. Başka çocukları da ya salgın hastalıklar ya da önlenemez kazalar yüzünden minikken ölmüşlerdi. Pek çok ailenin başına gelirdi bu. Ölen yaratık pek küçükse, ağlanmazdı ona, çünkü o doğrudan meleklerin yanına bulutların arasına çıkar, yeryüzündeki bahtsızlar için yardım dilerlerdi. Ama Evangelina’yı yitirmek onun için çok daha acı verici bir olaydı, çünkü kızın gerçek annesine karşı sorumlu hissediyordu kendini. Kızı ihmal ettiğini düşünmelerini istemiyordu, yoksa, halk arkasından çok dedikodu ederdi.</p>

  <p>Evde en erken kalkan ve en geç yatan her zaman Digna idi. Sabah horozlar öterken o çoktan mutfakta, akşamdan kalan ocağın ılık küllerini karıştırıyor olurdu. Kahvaltı suyu kaynarken başlayan koşuşturma hiç bitmezdi. Çocukların işleri, çamaşır, yemek, bostan, hayvanlar hep onun sorumluluğu altındaydı. Günler, onun varlığını belirleyen tespih taneleri gibi birbirlerinin aynı sürer giderdi. Dinlenme nedir bilmezdi; sadece dünyaya bir çocuk getirdiği zaman işlere ara vermek zorunda kalırdı. Yaşamı, değişimlere uğramayan tekdüzeliklerden oluşuyordu; bir değişim varsa, o da gelip geçen mevsimlerdi. O sadece işi ve yorgunluğu tanırdı. Günün en sakin saati, güneşin batmaya başladığı zamanlardı, işte o zaman eline tığını alır, pilli radyosunun başına oturur, pek de akıl erdiremediği o uzak dünyalara dalar giderdi. Kendi kaderi, ona başka insanlarınkinden daha iyi ya da daha kötü gelmezdi. Kimi zaman şanslı bir kadın olduğunu bile düşünürdü, çünkü en azından Hipólito, kaba bir köylü gibi davranmazdı, bir sirkte çalışan bir sanatçıydı, yollarda dolaşır, insanlar tanır, dönüşte de inanılmaz hoş olaylar anlatırdı. Evet, içki içerdi, bunu yadsıyamazlardı, ama eninde sonunda iyi bir adamdı, diye düşünürdü Digna. Hayvanlara ağıl hazırlamak, toprağı ekmek biçmek gerektiğinde onun evde olmaması hoş değildi, ama gene de bu gezgin koca eksikliklerini örtmeyi başarırdı. Sadece sarhoş olduğunda onu dövmeye yeltenirdi ve bunu sadece büyük oğulları Pradelio, oralarda değilse yapardı, çünkü oğlanın karşısında Hipólito Ranquileo, asla elini kaldırmazdı karısına. Digna, başka kadınlara oranla çok daha özgürdü, izin almayı düşünmeksizin köyün öbür kadınlarını ziyarete giderdi, Gerçek İncil Kilisesi’nin dinsel ayinlerine katılırdı; evlatlarını da bu öğreti doğrultusunda eğitmişti. Her türlü kararı almaya alışkındı ve sadece kışın, erkeği eve dönünce, başını öne eğer, sesini alçaltır ve saygısından, bir şey yapmadan önce ona danışırdı. Ama, her ne kadar yağmur ve yoksulluk bu dönemde yeryüzüne acımasızca egemen olsa da, bu dönemin de avantajlı yanları vardı. Sakin bir dönem olurdu bu, tarlalar dinlenir, günler kısalır, sabah gün erkenden doğardı. Mumdan tasarruf etmek için saat beşte yatarlardı ve yorganın altındaki sıcaklıkta bir erkeğin değeri iyice anlaşılırdı.</p>

  <p>Hipólito bir sanatçı olduğundan, ne tarım sendikalarına katılmış, ne de bir önceki hükümetin herhangi bir yeniliğine ayak uydurmaya kalkışmıştı, çünkü eninde sonunda her şey atalarının zamanına dönünce onu rahat bırakmışlar, pişman olacak hiçbir şey yaşamamışlardı. Digna, çiftçi ailelerinin kızı, torunu idi, bu yüzden de her zaman temkinli ve kuşkucu olagelmişti. Asla o danışmanların sözlerine inanmamış ve başından beri, tarım reformunun sonunun hüsran olacağını düşünmüştü. Bunu hep söylemişti, ama ona da kimse kulak asmamıştı. Onun kızı, Floresler’inkilerden daha şanslı olmuştu, yani Evangelina’nın gerçek ailesinden; onlar pek çok başka çiftçi ailesi gibi, umutlarını ve emeklerini o vaatler ve kargaşalıklar serüvenine harcamamışlardı.</p>

  <p>Hipólito Ranquileo iyi bir kocanın erdemlerine sahipti, asla kavgacı ya da şiddet yanlısı bir adam olmamıştı; karısı onun başka kadınlara ya da daha beter alışkanlıklara düşkün olduğunu hiç sezmemişti. Her yıl eve biraz para getirirdi, bunun yanı sıra genellikle yararsız, ama gene de sevinçle kabul edilen armağanlarla dönerdi, herkes önemli olanın iyiniyet olduğunu bilirdi çünkü. Nazik bir yaradılışı vardı. Bu, hiçbir zaman yitirmediği bir özelliği idi, Digna’nın da dediği gibi, pek çok erkek evlenir evlenmez karılarına hayvan gibi davranırlardı, işte bu yüzden Digna da ona evlatlar doğurmaktan hep mutlu olmuştu, bunu belli bir hazla yaptığı bile söylenebilir. Onun okşamalarını aklına getirdikçe, içi bir hoş olur, ürperirdi. Kocası onu asla çıplak görmemişti, her şeyden önce, utanırdı Digna bundan, ama gene de bu onların gizli hazlarına bir gölge düşürmezdi. Kocasının söylemeyi bildiği o güzel sözlere âşık olmuştu, hem Tanrı katında, hem de sivil kayıtlar önünde bu adama varmaya karar vermişti, ilk evlilik gününe kadar kendine el değdirmemiş ve düğününe bakire olarak gelmenin huzurunu yaşamıştı. Kızlarının da aynı şeyi yapmalarını istiyordu; böylece onlara saygı duyulur, kimse onları hafiflikle suçlayamazdı; gerçi zamanlar değişmişti, şimdi kızlara söz geçirmek güçleşmişti, başını bir an çevirsen kızlar ırmağa kaçıyorlardı, köye şeker almaya göndersen saatlerce yok oluyorlardı. Onları adam gibi giydirmeye çalışıyordum, ama onlar iç eteklerini kıvırıyorlar, gömleklerin düğmelerini çözüyorlar ve yüzlerini boyuyorlardı. Ah, Tanrım, bana onları evlenene kadar namusları ile korumama yardımcı ol, işte o zaman ancak huzura erebilirim, büyük kızın başına gelen felaket, inşallah gene olmaz, onu da bağışla Tanrım, hem çok gençti, hem de ne yaptığını bilemedi, bütün bunlar zavallıcığın başına öyle çabuk geldi ki, yere yatmasına bile fırsat bırakmadan, salkımsöğüte dayayıp köpekler gibi becermişler kızımı; öteki kızlarımı da koru, başlarına böyle bir felaket gelmesin, aşağılığın biri çıkmasın karşılarına, çünkü bu kez Pradelio öldürür onu ve bu ev lanetlenir; Jacinto zaten beni yeterince utanca boğdu, zavallı küçüğüm çok acı çektirdi bana, ama bu lekemizde onun ne günahı var ki?</p>

  <p>Jacinto, ailenin en genciydi, gerçekte onun torunu idi, büyük kızının piçiydi; kışın evlerine gelip mutfakta bir gece yatmak için yalvaran bir oduncunun günahıydı. Neyse ki, çocuk, Hipólito sirkle köy köy dolaşırken, Pradelio da askerliğini yaparken doğmayı becermişti. Böyle olunca, erkeklerin hiçbiri öç alma peşine düşmemişti, yoksa gelenekler bunu gerektirirdi. Digna ne yapacağını akıl etmişti o zaman: Onu iyice kundaklamış, at sütüyle beslemiş ve annesini kente hizmetçilik yapmaya göndermişti. Erkekler döndüğünde de olay kapanmıştı, çocuğu benimsemekten başka yol kalmamıştı. Zaten bu bebeğin varlığına alışmışlar, onu da evdeki pek çok çocuğun arasına katıp sevmişlerdi. Üstelik, Ranquileolar’ın evinde büyüyen ilk yabancı değildi o, Jacinto’dan önce, başkalarına da bakmışlardı: Ara sıra yolunu yitiren öksüzler onların kapısını çalmıştı . .. Yıllar geçtikte, aradaki yakınlıkların derecesi unutulmuş ve sonunda alışkanlıklar ve sevgi kalmıştı.</p>

  <p>Her sabah olduğu gibi, güneş dağların üstünden yükselirken, Digna, kocasının mate çayını hazırladı ve ona kapıya yakın köşede bir iskemle hazırladı, burada hava daha temiz olurdu. Bir iki kesmeşekeri kavurdu ve her bir süt fincanına iki tane attı, büyük çocuklara nane çayı hazırlıyordu. Bir gün önceki bayat ekmeği ıslatıp ızgara demirlerinin üzerine yerleştirdi, çocuklarına sütünü boşalttı, kullanmaktan kararmış demir bir tavaya bir iki yumurta ile soğanı çırpıp döktü.</p>

  <div>
    <br />
  </div>

  <p>Evangelina, Los Riscos Hastanesi’nde doğalı on beş yıl olmuştu, ama Digna’ya sanki daha dünmüş gibi geliyordu. Pek çok doğum yaptığından, bebek hemen doğmuş, o da dirseklerinin üzerinden doğrularak, bebeğinin karnından çıkışını görüp öbür çocuklarıyla benzeşmesini seyretmişti: Bunun da saçları düzdü ve babası gibi karaydı, teni ise, annesinin pek övündüğü beyazlıktaydı. İşte bu yüzden, daha sonra paçavramsı bir kundağa sarıp getirdikleri bebeğin neredeyse kel kafasını örten o sarışın tüyleri görünce, hiç kuşkusuz bunun kendi çocuğu olmadığını anladı. İlk tepkisi bunu almamak ve karşı koymak oldu, ama hemşire acelesi olduğundan, durup onu dinlemedi bile ve bebeği onun kucağına atıp gözden yitti. Bebek ağlamaya başladı ve Digna, tarih kadar eski bir davranışla, geceliğinin önünü açtı ve onu memesine yaklaştırdı, bir yandan da doğum odasında yatan öteki hastalara bunun kendi kızı olmadığını, bu işte bir yanlışlık olduğunu anlatıyordu. Onu emzirdikten sonra, biraz güçlükle de olsa, ayağa kalktı ve kat sorumlusuna sorununu anlattı, ama görevli, onun yanıldığını söyleyerek, hastanelerinde böyle bir olayın asla olmadığını belirtti, bebekleri değiştirmek kurallara aykırıydı. Sözlerine, Digna’nın sinirlerinin zayıf olduğunu ekleyerek, koluna bir iğne yapıvermişti. Sonra da onu yatağına göndermişti gerisin geriye. Birkaç saat sonra Digna, Ranquileo, salonun öteki ucundaki loğusalardan birinin kopardığı gürültüyle uyandı.</p>

  <p>- Bebeğimi çaldılar, diye bağırıyordu o da. .</p>

  <p>Ortalığın böyle karışması üzerine, bütün hemşireler, hekimler ve hatta hastanenin müdürü bile odaya doluştular. Digna, elden geldiğince duyarlı bir yorumla kendi sorununu da anlattı, çünkü kimseyi suçlamak istemiyordu. Dünyaya getirdiği bebeğin esmer olduğunu ve kendi çocuklarına hiç benzemeyen sarışın bir bebeğin kendine teslim edildiğini ısrarla yineledi. Kocası bu kızı görünce ne düşünürdü sonra?</p>

  <p>Hastanenin yöneticisi bu duruma pek alınmıştı: Cahil, görgüsüz kadınlar, verilen hizmete teşekkür edecekleri yerde, bir de ortalığı karıştırıyorlardı. Kadınlar susmaya ve daha iyi bir fırsat kollamaya karar verdiler. Digna, hastaneye geldiğine çoktan pişman olmuştu, bu yüzden kendi kendini suçluyordu. O güne kadar bütün çocukları evde, Mamita Encarnacion’un yardımı ile pekâlâ doğmuşlardı. Mamita, gebeliği, ilk günlerden başlayarak izler, doğumun öncesinde eve gelir, annenin ağırlığı nedeniyle üstlenemediği işleri yürütürdü. Yanında kolay doğurtmak için otlar, piskoposun kutsadığı makaslar, kaynamış temiz bezler, yara kapayıcı kompresler, meme başı çatlakları için kına çiçekleri, dikme ipliği ve tartışılmaz deneyimini de birlikte eve taşırdı. Bir yandan evi, gelecek bebek için hazırlar, hastayı, köyün ve uzak yerlerin dedikoduları ve kendi uydurduğu masallarla oyalar, böylece acıyı ona daha az hissettirmeye, zamanın daha çabuk geçmesini sağlamaya çalışırdı. O mini mini, çevik, her zaman tütün ve lavanta kokan kadın, bu yörenin bütün çocuklarının doğumunu neredeyse yirmi yıldır gerçekleştirmişti. Hizmetleri karşılığında hiçbir şey istemezdi, ama gene de mesleği sayesinde yaşayabiliyordu, çünkü kulübesinin önünden geçen herkes ona yumurta, meyve, odun, kuş, tavşan ya da yeni avlanmış bir keklik bırakır, öyle yoluna devam ederdi. Yoksulluğun en acımasız olduğu dönemlerde bile, hasatlar bereketsiz, hayvanlar sıska olurken Mamita Encarcion’un evinde hiçbir şey eksik olmazdı. Doğanın, doğumu ilgilendiren her türlü sırrını bilirdi, gerekirse bazı otlarla ve artık mumlarla gebelikleri sona erdirmeyi de becerirdi, ne var ki bunu sadece ve sadece adaletsizlikler söz konusuysa yapardı. Bilgisinin yetmediği yerde sezgilerine başvururdu. Bebek gün ışığına çıkınca göbek bağını mucizevi makaslarla keser, bebeğe güç ve sağlık dilerdi, sonra hemen tepeden tırnağa inceler, yeni doğan yaratığın bir yerinde bir sakatlık olup olmadığını gözden geçirirdi. Bir kusur bulursa, çocuğa acı çektirecek ya da aileye yük sağlayacak bir şeyse, bebeği kaderine terk ederdi, ama her şey Tanrı’nın buyurduğu gibi gerçekleştiyse şükürler eder, yaşamın acılarına ilk adımını atsın diye poposuna vururdu. Anneye, kara kanları ve kötü huyları akıtıp bitirsin diye hodanotu, barsakları temizlensin diye reçine yağı ve sütü bol olsun diye çiğ yumurta sarısı ile birayı çırpıp içirirdi. Evde üç dört gün kalır, yemek pişirir, ortalığı süpürür, aileyi doyurur ve öbür bebeklerin, çocukların bakımı ile ilgilenirdi. Digna Ranquileo’nun bütün doğumlarında bu böyle olmuştu, ama Evangelina doğduğu zaman köyün ebesi, yasadışı ilaçlar kullanıyor diye cezaevine kapatılmıştı ve bu yüzden de Digna ile ilgilenememişti. İşte sadece bu nedenle Digna hastaneye gitmek zorunda kalmış, Los Riscos’ta da kendini bir tutukludan beter hissetmişti. İçeriye girer girmez, koluna, üzerinde bir numara yazılı bir etiket bağlamışlar, gizli yerlerini tıraş etmişler, soğuk sularla ve dezenfektanlarla yıkamışlar, bunun sütünü temelli kurutacağını bilememişler ve onu kendi durumunda bir başka kadının da yatmakta olduğu çarşafsız bir yatağa yatırmışlardı. Üzerindeki her türlü altın takıyı izinsiz aldıktan sonra, onu gelip geçen herkesin seyredeceği bir yerde, kocaman bir lambanın altında doğurtmuşlardı. Karşı koymadan her şeye dayanmıştı, ama kucağında kendine ait olmayan bir bebekle çıktığı zaman, yüzü utançtan kıpkırmızıydı ve kalan yaşamında bir daha asla hastaneye adım atmamaya yemin etmişti.</p>

  <p>Digna, soğanla çırpılmış yumurtalarla omleti pişirince bütün aileyi mutfağa çağırdı. Herkes, elinde kendi iskemlesiyle göründü. Çocuklar yürümeye başlayınca anneleri onlara özel bir iskemle verirdi, bu son derece özel ve paylaşılamaz bir eşya olurdu; Ranquileo ailesinde, ortak olmayan tek mülkiyetti iskemle. Yataklar paylaşılır, giysiler büyük hasır sepetlere konur, herkes kendine gerekeni buradan alır giyerdi. Bu evde hiçbir eşyanın sahibi yoktu.</p>

  <p>Hipólito Ranquileo, gürültüyle çayını yudumluyor, ekmeğini yavaş yavaş çiğniyordu; dişlerinin bir kısmı dökülmüştü, kalanlar da dişetlerinin içinde sallanıyorlardı. Sağlıklı bir hali vardı, aslında hiçbir zaman güçlü bir görünümü olmamıştı, ama artık yaşlanıyordu; yıllar, üzerine kurşun gibi birdenbire çökmüştü. Karısı, bunu, belli bir hedef olmaksızın dolaşılan, düzensiz sirk yaşantısına bağlıyordu, oralarda kötü besleniyordu, yüzünü, Tanrı’nın sadece kötü kadınlarda bağışlayabileceği o ahlakdışı karışık boyalarla boyuyordu, bunlar, ne de olsa edepli insanlara zarar verecek şeylerdi. Damat diye seçtiği o yakışıklı genç, sürekli mimikler yapmaktan buruş buruş suratlı, patates burunlu, sürekli öksüren, bir söyleşinin ortasında uyuyakalan bu ufarak adama dönüşmüştü. Soğuk kış aylarında zorunlu tembellik başlayınca palyaço giysilerini giyer ve evdeki çocukları eğlendirirdi. Beyaz maskenin, gülen kocaman kırmızı ağzın altında, karısının gördüğü, yorgunluk izleri olurdu sadece. Üstelik artık yaşlandığından, evden her ayrılışında daha güç iş bulur olmuştu, karısı bunu iyiye yoruyor, kocası ile birlikte tarlada çalışacağı günleri dört gözle bekliyordu. Şimdilerde ister istemez bir ilerleme söz konusu idi ve yeni âdetler Digna’nın sırtına yeni yeni yükler yüklüyordu. Çiftçiler de pazar ekonomisi denen şeye ayak uydurmak zorundaydılar. Toprak ve ürünleri, serbest rekabete girmişlerdi ve herkes kendi randımanı kadar umutlanıyordu, alınan kararlar ve gösterilen emek, sonucu etkiler olmuştu ve okuma yazma bilmez Kızılderililer bile aynı kaderi paylaşıyorlardı, üstelik onlar avantajlıydılar, çünkü paraları vardı ve Ranquileolar gibi yoksul çiftçilerin mülklerini üç kuruşa satın alıyorlar ya da doksan dokuz yıllığına kiralıyorlardı. Ama Digna, doğduğu, çocuklarını büyüttüğü bu yerden ayrılmak istemiyordu, yoksa yeni yapılan o tarım kooperatifinin bir bölümüne taşınabilirlerdi. Oraya sabahları mülk sahipleri gelip gerekli işçiyi alır götürür, ortaklaşa elde edilmesi gereken kârı da ortadan kaldırmaya bakarlardı. Bütün bunlar yoksulluk içinde yoksulluk demekti. Oysa Digna, ailesinin, atalarından miras kalan toprağı işlemesini istiyordu, ne var ki gün geçtikçe büyük kuruluşlardan korunmak güçleşiyordu, hele ki, bunca karışık işlerde yanında ona dayanak olacak bir erkek yokken.</p>

  <p>Digna Ranquileo, kocasına acırdı. Et yemeğinin en iyi yerini, yumurtanın en büyüğünü, çorap ve bel kuşağı örmek için yünün en yumuşağını kocasına ayırırdı. Ona böbreklerini ve zihnini dinlendirsin, kanını temizlesin, uyku versin diye değişik otlar kaynatır içirirdi, ama gözle görülen oydu ki, Hipólito bütün bu bakıma rağmen yaşlanıyordu. O anda iki çocuk, çırpılmış yumurtanın kalanına saldırmışlardı, ama babaları onları kayıtsızlıkla izliyordu. Genellikle onları ayırmak için sille tokat araya girerdi, ama şimdi gözleri Evangelina’dan başkasını görmüyor, bakışları ile onu izlerken, kızının sirkte gördüğü o tuhaf değişimlerden birine uğrayacağından korkarmış gibi bakıyordu. Derken kız, dağınık saçlı aceleci oğlanların arasına karışıyordu. Görünümünde hiçbir şey, birkaç saat sonra, tam öğlen vakti ortaya çıkacakları belli etmiyordu.</p>

  <p>— İyileştir onu Tanrım, diye yineledi, bir yandan da kendi kendine konuştuğunu görmesinler diye önlüğü ile yüzünü kapadı Digna.</p>

  <div>
    <br />
  </div>

  <p>Öyle hoş bir sabahtı ki, Hilda, kahvaltıyı, fırınla ısınan mutfakta yapmayı önerdi, ama kocası ona küçükken akciğerlerinden rahatsızlandığı için üşütmemesi gerektiğini anımsattı. Takvime göre, hâlâ kıştı, ama sabahları duyulan bu ısınma ve tarla kuşlarının şarkıları ilkbaharın geldiğini müjdeliyordu. Yakacaktan tasarruf etmeliydiler. Zaman kıtlık zamanıydı, ama karısının kırılganlığı yüzünden Profesör Leal, gaz sobasını yakma konusunda ısrar ediyordu.</p>

  <p>Hilda, tabak çanağı yerleştirirken, Profesör Leal, paltosu, kaşkolu ve terlikleri ile bahçeye çıktı ve minik tabaklara kuş yemi, minik kaselere de su koydu. Ağaçtaki minicik filizleri fark etti ve ağaçların yakında yapraklara bürüneceğini, göçmen kuşlar için yemyeşil bir yerleşim yeri oluşturacaklarını düşündü. Kuşların özgürce uçmalarını seyretmek ona keyif verirdi, kafeslerden nefret ederdi; her an göz önünde bulundurma hevesiyle kuşların kafeslere kapatılmalarının bağışlanamaz bir şey olduğunu düşünüyordu. Ayrıntıya inecek olunursa, bu onun anarşik ilkelerine de ters düşüyordu: Özgürlük insanoğlunun ilk hakkı ise, kanatlı olarak doğmuş o yaratıkların nasıl hakkı olmazdı ki...</p>

  <p>Oğlu Francisco çayın hazır olduğunu söyleyerek, onu mutfağa çağırdı, üstelik José de onları görmeye gelmişti. Profesör, adımlarını sıklaştırdı, onun cumartesileri böyle erken gelmesine alışık değildi, her zaman oradan oraya koştururdu. Onun sofrada oturduğunu görünce, ilk farkına vardığı şey, oğlunun ensesindeki saçların dökülmeye başladığı oldu.</p>

  <p>— Nasılsın oğlum? Bir şey mi oldu, diye sordu, elini onun omzuna şöyle bir vurarak.</p>

  <p>— Yok, baba. Annemin hazırladığı şöyle güzel bir kahvaltı edeyim dedim.</p>

  <p>Ailenin en iri, en yapılı üyesi oydu, Leal ailesine özgü uzun kemikler ve kartal burun onda yoktu. Güneyli bir balıkçıya benzerdi ve görünümündeki hiçbir şey, ruhunun yumuşaklığını ele vermezdi. Liseyi bitirir bitirmez papaz okuluna girmişti ve bu kararı babası dışında kimseyi şaşırtmamıştı. Çünkü çocukluğundan beri evde bir Cizvit papazı gibi dolaşmıştı, bütün gün banyo havlularına sarınıp piskopos olduğunu hayal eder, ayinler düzenlerdi. Bu eğilimlerinin bir açıklaması bulunamıyordu, çünkü evde kimse dinle ilgilenmez, bir tek anne kendini Katolik olarak nitelendirir, ama o da evlendiğinden beri kiliseye ayine gitmezdi. Profesör Leal, oğlunun bu kararı almasına ses çıkartamamıştı, çünkü oğlu gene papaz giysisi değil işçi pantolonları giyiyor, bir manastırda değil de işçi sınıfının yaşadığı varoşlarda oturuyor ve ruhani gizlerle değil, bu dünyayı ilgilendiren trajik olaylarla ilgileniyordu. José’nin üzerinde büyük ağabeyinden aldığı bir pantolon vardı, gömleği yıkanmaktan solmuştu, onun üzerine de annesinin ördüğü bir yün yelek geçirmişti. Genellikle para kazanmak için musluk onarımcılığı yaptığı için elleri nasır doluydu.</p>

  <p>— Hıristiyanlık kursları düzenliyorum, dedi yavaşça.</p>

  <p>— Ha, sahi, dedi Francisco, olaydan haberi olduğunu belli etmek için. Her iki kardeş mahalle kilisesinin muayenehanesinde gönüllü olarak hizmet veriyorlardı. Bu yüzden ağabeyinin neler yapıp ettiğini bilirdi.</p>

  <p>— Ah José, politikadan uzak dur, diye araya girerek yalvardı Hilda. Gene hapislere mi düşmek istiyorsun?</p>

  <p>José Leal’in en son düşüneceği şey, kendi güvenliği idi. Başkalarının başına gelenlerle öylesine ilgiliydi ki. Üzerinde, taşınması güç bir acı ve adaletsizlik yükü taşıyordu sanki. Kendi inancını sınamak için onu bunca kederlere boğan Tanrı’ya bazen yakınıyordu: İlahi sevgi var idiyse, insanlığın bunca acı çekmesi nedendi, yoksa bir şaka mıydı bu?</p>

  <p>Açları doyurmak, yetimleri korumak için öyle dolambaçlı yollara başvurmak zorunda kalıyorlardı ki, papaz okulunda edindiği o ruban havasını yitirmişti. Sabırsızlık ve acıma duyguları ile boğuşup duruyordu. Babası onu öbür çocuklarından her zaman ayırmıştı, çünkü kendi felsefi ülkülerinin onda da yansıdığını düşünüyordu. Ne var ki oğlu, Hıristiyanlığın o barbar hurafelerine yönelmişti. Şimdilerde acısı hafiflemişti, sonunda José’nin dinsel çağrıya uymasını bağışlamış ve geceleri karısını üzmemek için başını yastığa gömüp ağlamaktan vazgeçmişti. Önceleri, ailede bir rahip olmasından dehşetli utanç duyuyordu.</p>

  <p>— Buraya asıl seni bulmak için geldim, dedi José, Francisco’ya dönerek. Gecekondu mahallesinde oturan bir kız çocuğunu ziyaret etmelisin. Bir hafta önce çocuğa tecavüz etmişler, o günden beri konuşmaz olmuş. Sen kendi psikolojik yöntemlerinle belki bir şeyler yapabilirsin, Tanrı bunca sorunla başa çıkamıyor.</p>

  <p>—Bugün olmaz, Irene ile bazı fotoğraflar çekmeye gideceğim, ama yarın gider görürüm o kızı. Kaç yaşında demiştin?</p>

  <p>— On yaşında.</p>

  <p>—Aman Tanrım! Böyle minik bir yavruya hangi canavar saldırmış ki, diye sesini yükseltti Hilda.</p>

  <p>— Babası yapmış.</p>

  <p>— Yeter artık, diye sözlerini kesti Profesör Leal. Annenizin hastalanmasını mı istiyorsunuz?</p>

  <p>Francisco, herkese çay koydu; sofraya derin bir sessizlik çöktü, herkes Hilda’yı oyalamak için yeni bir konu bulmaya çalışıyordu. Bu erkeklerden oluşan ailenin tek kadını olan Hilda, tatlılığını ve huzurunu herkese benimsetmişti. Onun bezgin olduğu bir durumu hiç kimse hatırlamazdı. Onun olduğu yerde, ne çocuklar kavga eder, ne kimse kimseyi kıracak bir söz etmeye cesaret ederdi. Francisco, küçükken, annesinin, bu dünyanın kabalığından yıpranarak bir sis gibi eriyip yok olacağını düşünüp korkardı. İşte o zaman onun yanına koşar, varlığını, sıcaklığını, önlüğünün kokusunu, sesinin tınısını duyabilmek için ona sıkı sıkı sarılırdı. O zamandan bu yana çok yıllar geçmişti, ama annesine duyduğu o yumuşacık sevgi, hâlâ kendisi için en sağlam dayanaktı.</p>

  <p>Javier’in evlenmesinden ve José’nin papaz okuluna yazılmasından sonra evde bir tek Francisco kalmıştı. Hâlâ çocukluğundaki odada, çam ağacından yapılmış eşyaların ve kitaplarla dolu rafların arasında yaşıyordu. Arada sırada kendi başına bir ev kiralamayı düşünmüştü, ama ailesinin dostluğundan hoşlanıyor, onlara yeni ve anlamsız bir acı daha çektirmek istemiyordu. Çünkü onlar için bir evladın evden ayrılması ancak üç nedenle olabilirdi: Savaş, evlilik ve kiliseye bağlanma. Daha sonraları dördüncü bir gerekçe daha doğacaktı: Polisten saklanma.</p>

  <p>Lealler’in evi, küçük, eski, sade, her zaman boyanmaya ve onarılmaya gereksinmesi olan bir yerdi. Geceleri tatlı tatlı gıcırdardı, yaşlı ve yorgun bir romatizmalı hastayı andırırdı. Yıllar önce Profesör Leal çizmişti buranın planını, onun düşüncesine göre en gerekli olan şey, bütün bir yaşamın geçeceği geniş bir mutfaktı, buraya ayrıca gizli bir de baskı makinesi kurulmuştu; çamaşır asacak ve kuşların uçuşunu seyredecek bir bahçe ve çocukların yataklarına yetecek sayıda ve büyüklükte odalar olduktan sonra daha ne istenirdi ki? Arada sırada evin darlığından ya da basitliğinden yakınacak biri olursa Profesör Leal’in yanıtı, önemli olan ruhun genişliği ve neşesidir, biçiminde olurdu. Buraya yerleştiklerinden beri, başı derde giren arkadaşlar, savaş yüzünden Avrupa’dan kaçan akrabalar için her zaman yer ve iyi niyet bulundurmuşlardı burada. Sevgi dolu bir aileydiler. Delikanlılığa geçiş sırasında, bıyıklarını tıraş etmeye başladıkları o günlerde bile oğlanlar hâlâ ana-babalarının yataklarına dalıp sabah gazetesi okumaktan hoşlanırlardı, Hilda’ya sırtlarını kaşıması için yalvarırlardı bile. Büyük oğlanlar evden ayrılınca Lealler, evin kendilerine büyük geldiğini fark ettiler,köşelerde gölgeler, koridorlarda yankılar duymaya başladılar, ama bir süre sonra torunlar doğdu ve evin eski gürültüsü, neşesi geri döndü.</p>

  <p>—Çatıyı onarmak ve boruları değiştirmek gerekiyor, derdi Hilda, ne zaman yağmur yağsa ya da bir boru su kaçırsa.</p>

  <p>—Neden? Teruel’deki evimiz hala bizi bekliyor, Franco ölünce İspanya’ya döneceğiz nasılsa, derdi kocası.</p>

  <p>Profesör Leal, bindikleri gemi Avrupa kıyılarından ayrıldığı andan beri ülkesine geri dönebilme hayali ile yaşardı. Candillo’nun <a href="../Text/Dipnot.xhtml#a1" id="k1"><sup>[1]</sup></a> yaptıklarına alınan Profesör, onun mezara girdiğini öğrenene kadar ayağına çorap giymeyeceğine yemin etmişti, ama bu sonun bunca gecikeceğini ummamıştı. Bu kararı yüzünden ayaklarında nasırlar çıkmış, işinde de pek çok dertler yaşamıştı. Önemli kişilerle tanıştığı ya da kolejlere, liselere sınav yapmaya gittiği zamanlarda, kocaman, lastik okul ayakkabılarının içindeki çıplak ayaklar, insanlarca yadırganmıştı. Ama son derece onurlu bir insan olduğundan ve açıklamalar yapmaktansa, tuhaf bir yabancı yerine konmayı ya da yoksulluktan çorap alamadığının düşünülmesini yeğliyordu. Ailesi ile birlikte dağa gitme fırsatını bulduğu o tek seferde, karı yakından görebilmişlerdi, ama o saatlerde otelde soğuktan donan ve moraran ayaklarının acısını dindirmeye uğraşmıştı.</p>

  <p>—Haydi bir çift çorap giy, Franco senin bu inadını çok mu önemsiyor sanki, diye yalvarmıştı o zamanda Hilda.</p>

  <p>Ama kocası ona vakur gözlerle bakmış ve şöminenin yanında tek başına oturmayı yeğlemişti. Sonunda bu büyük düşman ölmüş ve o gün bütün felsefesini yansıtan kırmızı parlak çoraplar geçirmişti ayağına, ne var ki, yarım saat dolmadan onları çıkartıp atmak zorunda kalmıştı. Çünkü, çorapsız gezmeye öyle uzun süredir alışmıştı ki, artık onlara dayanamaz olmuştu. Bunun üzerine, bu sıkıntısını dile getirememiş ve yeni yerleştiği bu ülkeyi demir yumruğu ile yöneten general düşene kadar çorap giymeyeceğine yemin etmişti.</p>

  <p>—Bu Allah’ın cezası ölünce giyeceğim, diyordu. Cehenneme kırmızı çoraplarımla gitmek istiyorum!</p>

  <p>Ölümden sonra yaşam olduğunu inanmıyordu, ama soylu bir davranışta bulunmak için bazı önlemler almak gerekebiliyordu. İspanya’da kurulan demokrasi ona çoraplarını iade edememişti, üstelik ülkesine geri de dönememişti, çünkü oğulları, torunları ve Güney Amerika’ya saldıkları kökler onları buraya bağlamıştı. Ve ev gene de gerekli onarımlara kavuşamamıştı. Askeri darbeden sonra, ailenin başka sorunları ortaya çıkmıştı. Politik görüşlerinden ötürü Profesör Leal istenmeyen kişiler listesine alınmış ve emekli olmaya zorlanmıştı. İşsiz kalmak onun iyimserliğini bozmamıştı, mutfaktaki baskı makinesinde edebiyat dersi vereceğine dair el ilanları basmış ve bunları elinin erebildiği her yere dağıtmıştı. Bulabildiği tek tük öğrenci, aile bütçesine az da olsa katkıda bulunuyordu, gene basit yaşamlarını sürdürüyor ve Javier’e yardım etmeyi sürdürüyorlardı. Büyük oğulları, karısını ve üç çocuğunu geçindirmek için oldukça zorlanıyordu. Lealler’in yaşam düzeyleri de düşmüştü. Gittikçe daha az konsere, tiyatroya gidebiliyorlar, daha az dergiye, kitaba, plağa abone olabiliyorlardı. Onları oyalayan ve neşelendiren şeylere daha az para harcar olmuşlardı. Bir süre sonra Javier de iş bulamaz oldu ve babası bahçeye bir iki oda ve bir banyo daha yapıp oğlunun ailesini de yanına almaya karar verdi. Üç erkek kardeş hafta sonları buluşuyorlar, Profesör Leal’in buyrukları doğrultusunda tuğlaları diziyorlardı. Babaları da okunmuş kitaplar satan bir tezgâhtan edindiği bir cep kılavuzuna bakarak veriyordu bu buyrukları. Hiç kimsenin bu işte deneyimi olmadığından ve cep kılavuzunun bazı sayfaları eksik olduğundan evin duvarları çarpık yükselmişti. Buna çözüm olarak da sarmaşık sardırmaya karar vermişlerdi. Javier, son âna kadar ailesine dayanarak yaşama düşüncesine karşı çıkmıştı. O da babası gibi gururlu ve onurlu bir kişiliğe sahipti.</p>

  <p>—Üç kişinin doyduğu yerde, sekiz kişi de doyar, demişti Hilda, gene her zamanki gibi cömertçe. Genellikle bir karar aldığında, artık ona karşı çıkmaya olanak yoktu.</p>

  <p>—Bunlar kötü dönemler oğlum, birbirimize yardım etmeliyiz, demişti Profesör Leal de.</p>

  <p>Sorunlara karşın, yaşantısından hoşnut görünüyordu, bütün varlığını ve karakterini belirleyen bu devrimci tutku da olmasa ilk gençliğinden beri daha huzurlu bir kişi olabilecekti. Enerjisinin, parasının ve zamanının büyük bir bölümünü ideolojik ilkelerini yaymak için harcamıştı. Üç oğlunu da bu doktrinin ışığında yetiştirmiş, küçüklüklerinde her birine, mutfaktaki baskı makinesini kullanmayı belletmiş, onlarla birlikte fabrika kapılarında, polisten gizlenerek el ilanları dağıtmıştı. Hilda, her türlü sendika toplantısında onun yanında olmuş, yorulmak bilmeyen elleriyle her zaman tığ ya da şiş işleyip durmuş, yün dolu torba dizlerinde beklemişti. Kocası arkadaşlarına söylevler çekmeye başlayınca, o anıların tadını çıkartarak, duygularını nakşederek, hasretlerini yeniden yüreğine yerleştirerek gizli bir dünyada yiter, bu kendine yabancı politik tartışmaların gürültüsünü işitmez olurdu. Kendi kendine uzun, ama tatlı bir arındırma dönemi uygulamış ve sonunda yaşanan acıların pek çoğunu unutmayı başarmış, sadece mutlu anların tadını anımsamayı öğrenmişti. Asla savaştan, gömdüğü ölülerinden, geçirdiği kazadan, sürgüne gelişinden söz etmezdi. Onu yeni tanıyanlar, bu seçici belleğin parlaklığını, küçükken geçirdiği kaza sonucu başını çarpmasına bağlarlardı, ama Profesör Leal, pek çok küçük ayrıntıyla ve işaretle onun hiçbir şeyi unutmamış olduğunu sezerdi. Sadece eski acıları yeniden gündeme getirmek istemiyordu ve bunlardan söz etmeyerek, sessizlik içinde onları eritip yok etmek istiyordu o kadar. Karısı ona öyle uzun bir yol boyunca yoldaşlık etmişti ki, Profesör Leal, onsuz bir yaşam dilimi anımsayamaz olmuştu. Bütün gösterilerde, yanında kendinden emin bir yürüyüşle gelen, karısıydı. Birbirlerine son derece derin bir anlayış göstererek büyütmüşlerdi oğullarını da. Kendilerinden daha çok gereksinmesi olanlara yardım etmiş, grev gecelerinde, avlularda sabahlamış, kocasının maaşı yetmez olunca başkalarına dikiş dikmeye başlamıştı. Savaşta ve sürgünde kocasına aynı heyecanla eşlik etmiş, eşyalarını gemiye yükledikleri gün sükûnetini yitirmemiş, göçmen dolu bir geminin üçüncü sınıf kamarasında bir battaniyenin altında titreyerek uyurken yakınmamıştı. Hilda, kocasının her türlü tuhaflığını kabul etmişti -az buz değildi üstelik tuhaflıkları- dinginliğini hiçbir zaman yitirmemişti, çünkü bunca uzun süren bir ortak yaşamda, kocasına duyduğu sevgi günden güne artmıştı.</p>

  <p>Çok yıllar önce, İspanya’nın küçük bir köyünde sarp kayalıklar ve bağlar arasında, kocası ona evlenme teklif etmişti. Hilda ona, Katolik olduğunu, bu inancını sürdürmeye kararlı olduğunu, kişisel olarak Marx’a bir düşmanlık beslemediğini, ama gene de yataklarının başucunda Marx’ın portresini istemediğini ve çocuklarının ölünce cehenneme gitmemeleri için vaftiz edilmeleri gerektiğini söyledi. Mantık ve edebiyat öğretmeni olan Leal, ateşli bir komünist ve tanrıtanımaz biriydi. Ne var ki sezgileri güçlü bir adamdı ve aşık olduğu bu aydınlık gözlü, kırılgan ve kızıl saçlı kızın düşüncelerini değiştiremeyeceğini hissettiğinden onunla uzlaşmaya karar vermişti. O dönemde tek seçenek bu olduğundan kilisede evlenmeye karar vermişlerdi, çocuklar vaftiz edilecekler, ama laik okullarda okuyacaklardı, baba erkek, anne ise kız çocukların adını koyacaktı. Gömüldükleri mezarın başına haç konmayacak, mezartaşına Profesör Leal ’in kaleme alacağı bir cümle yazılacaktı. Hilda da bunları kabul etmişti, çünkü elleri piyanist gibi incecik olan, damarlarında kan değil ateş dolaşan bu adam, her zaman aradığı arkadaştı, yoldaştı. Kocası her zamanki dürüstlüğü ile, sözlerini tuttu, ama Hilda aynı şeyi yapamadı. İlk çocukları doğduğu gün kocası savaştaydı; onların yanına döndüğünde, çocuğa Javier adı konmuştu bile; bu, büyükbabasının adıydı. Anne gerçekten acınacak bir durumdaydı ve kavga çıkarmanın sırası değildi, ama aslında kocası bu çocuğa Lenin’in ilk adı olan Vladimir adını vermeyi kararlaştırmıştı, en azından kendisi böyle çağıracaktı. Ama ağzından ne zaman bu ad çıksa, karısı kimi çağırdığını sormuş, çocuk ona korku dolu gözlerle bakmış ve yanıt vermemişti. İkinci doğumun hemen öncesinde Hilda bir sabah uyanmış ve gördüğü düşü anlatmaya koyulmuştu: Bir erkek çocuk doğuruyordu ve adını José koymaları gerekiyordu. İki hafta deli gibi tartışmışlardı ve sonunda bir anlaşmaya varmışlardı: Çocuğun adı José İlyiç olacaktı. Sonra yazı tura atmışlar ve hangi adla çağrılacağına böylece karar vermek istemişlerdi ve gene Hilda kazanmıştı, ama bu kez onu suçlayamazdı, çünkü devrimci önderin adı, kaderi zorlayamamıştı. Birkaç yıl sonra da son oğulları doğmuştu; bu dönemde Leal, Ruslara olan sevgisini yitirmiş, kendinin de Ulianov diye çağrılmasını istemez olmuştu. Hilda bu oğluna Assisili ermiş Francisco’nun adını vermişti, çünkü o, yoksulların ve hayvanların koruyucusu bir ermişti. Belki bu yüzden, belki en küçük oğlan olduğundan ya da babaya en çok o benzediğinden, annesi bu çocuğunu çok kayırmış, ona özel bir sevgi göstermişti. Oğlan da annesinin bu sevgisine kusursuz bir Ödipus kompleksiyle karşılık vermiş ve erginlik çağında bu dünyada başka kadınlar da olduğunu, hormonlarının da yardımı ile anlayana kadar, annesine müthiş bir tutkuyla bağlanmıştı.</p>

  <p>O cumartesi sabahı Francisco çayını içmeyi bitirdi, içinde fotoğraf makinesi olan çantasını yüklendi ve ailesinden izin istedi.</p>

  <p>— Motosiklette rüzgar öldürücüdür, sakın üşütme, dedi annesi.</p>

  <p>— Karışma artık, o çocuk değil ki, diye söze karıştı kocası ve oğlanlar buna gülümsediler.</p>

  <div>
    <br />
  </div>

  <p>Evangelia’nın doğumundan sonraki ilk aylarda Digna Ranquileo, başına gelenlere çok ağladı, evde doğurmaktansa hastaneye gittiği için Tanrı’nın kendini cezalandırdığını düşünüp kahroldu. " Acılar içerisinde doğuracaksın, " deniliyordu İncil’de açıkça, papaz efendi de böyle söylemişti. Ama Tanrı’nın kararlarına da karşı çıkılamazdı. Bu açık renk gözlü, sarışın kız belki de onun kaderinde vardı. Gerçek İncil Kilisesi’nin ruhani yardımı ile, bu zavallıcığı kabullenmiş ve sevmeye başlamıştı, tuhaflıklarına da alışmıştı. Sık sık Floresler’in alıp gittiği, ama aslında kendine ait olan o kızı düşünüyordu. Kocası onun daha sağlıklı ve güçlü göründüğünü, o ailede daha iyi bakılacağını söyleyerek onu teselli ediyordu.</p>

  <p>— Floresler’in geniş bir arazisi var. Yakında bir de traktör alacakları söyleniyor. Hem onlar daha okumuş insanlar, tarım sendikasına bile üyeler, diye düşünceler üretiyordu Hipólito, ama bunlar Floresler’in evine o uğursuzluk gelip çökene kadar söylenmiş sözlerdi.</p>

  <p>Doğumdan sonra her iki anne, kızlarını değiş tokuş etmeyi denemişler, ama hastanenin müdürü, onların doğumda bebeklerin saç renklerini görüp de böyle bir şey istemelerine karşı çıkmıştı. Üstelik onları yönetimi kötülemekle suçlayıp hapise göndermekle bile tehdit etmişti. Babalar araya girip çocukları değiştirmeyi önermişler, ama anneler bu işi yasal olarak yapmakta ayak diremişlerdi. Şimdilik kucaklarındaki çocukları koruyup karışıklığın yasalarca ve kurullarca anlaşılıp düzeltilmesini beklemeye karar vermişlerdi. Ne var ki, Sosyal Yardımlaşma’nın grevi, nüfus kayıt bürosunun yangını araya girmiş, personel değişmiş, arşivler yok olmuş ve adalete kavuşma umutları uçup gitmişti.</p>

  <p>Bu değişik bebekleri, kendi çocuklarıymışçasına büyütmeye karar vermişlerdi. Aslında birbirlerine yakın oturuyorlardı, ama karşılaşmak için fazla fırsat çıkmıyordu, herkesin son derece yalıtılmış bir yaşantısı vardı. Başlangıçtan beri birbirlerinin çocuklarının vaftiz annesi olmayı ve kızlarına aynı adı vermeyi kararlaştırmışlardı, böylelikle çocuk yeni soyadına geçse bile, adını yadırgamayacaktı. Çocuklar anlayacak yaşa gelince onlara gerçeği de anlatmışlardı, çünkü nasılsa er geç bu ortaya çıkacaktı. O yöredeki herkes, karışan Evangelinalar’ın öyküsünü duymuştu; mutlaka biri günün birinde kızlara bu gerçeği anlatacaktı.</p>

  <p>Evangelina Flores, esmer, tipik bir köylü kızıydı, pırıl pırıl gözleri, geniş kalçaları, iri göğüsleri vardı. Bacakları da şişman ve sağlam yapılıydı. Güçlü ve neşeli bir kızdı. Ranquileo’ların şansına düşen kız ise, ufak tefek, kırılgan, huysuz, ay çarpmış bir kızdı. Hipólito ona özel bir sevgi, saygı ve beğeni besliyordu, o pembe beyaz ten, o açık sarı saçlar, bu ailede öyle garip duruyordu ki. Evdeyken oğlanlar kızı incitmesin ve kendi kanlarından olmayan bu kıza bir art düşünceyle yaklaşmasın diye müthiş dikkat ederdi. Birkaç kez Pradelio’nun onu gıdıkladığını, gizlice orasını burasını ellediğini görmüş ve oğlunu öyle kötü dövmüştü ki, oğlanın hayatta kalması bir mucizeydi. Çünkü her şeye rağmen Evangelina, hem insanların, hem de Tanrı’nın huzurunda onların kardeşi sayılmalıydı. Ama Hipólito’nun evde kaldığı kış ayları sayılıydı, geri kalan dönemde de buyruklarının yerine getirilmesini isteyemezdi.</p>

  <p>Bir sirke takılıp evden kaçtığında Hipólito on üç yaşındaydı; bu mesleğe gönül verdikten sonra, başka hiçbir şeyi görmemişti gözü. Karısı ve çocukları, havalar ısınıp büyük sirk çadırı kuruldu muydu ayrılacağını anlıyorlardı. Köy köy dolaşıyor, yoksulları karnaval gösterilerinde eğlendiriyorlardı. Bu çadırın altında pek çok görev üstlenmişti. Başlangıçta cambazlık ve trapez sanatçılığı yapmıştı, ama yıllar dengesini ve gücünü alıp götürmüştü. Sonra bazı yoksul panayırları dolaşıp hayvan terbiyeciliğini denemişti, ama bu onun sinirlerini yıpratmıştı. Sonunda da palyaço olmaya razı olmuştu. Onun yaşamı da herhangi bir çiftçininki gibi yağmurların düzenine, güneşin açmasına bağlıydı. Soğuk ve yağışlı aylar yoksul sirklere yaramazdı; o da bu yüzden kışı evde geçirirdi, ama ilkbaharın uyanması ile birlikte ailesiyle vedalaşır, hiçbir kaygı duymadan evden ayrılırdı; tarla işleri ve çocukların eğitimi karısına kalırdı. Gerçi karısı bu işleri daha iyi beceriyordu, çünkü damarlarında kuşaklardan beri çiftçilik yapan ailelerin kanı dolaşıyordu. Kocası son kez hasat parasını cebine koyup giysi ve yiyecek almak için köye indiğinde sarhoş olup kalmış, neyi var ne yoksa çaldırmıştı. Aylarca Ranquileolar’ın sofrasında şeker olmamıştı, kimse yeni ayakkabı giyememişti; bundan sonra da tüm ticari etkinlikler evin hanımına bırakıldı. Zaten o da böyle olmasını yeğliyordu. Evlendiği günden beri, hem ailenin, hem de tarım çalışmalarının yükü Digna’nın omuzlarındaydı. Onu ya evdeki lavaboya eğilmiş, ya da tarlada sapanın izinden yürürken ve eteğinde her zaman çocuklar kaynaşan haliyle görmek olağandı. Sonra Pradelio büyümüş, oğlunun kendine bütün bu işlerde yardım edeceğini ummuştu, ama oğlu on beş yaşındayken çevrenin en uzun boylu, en iri yapılı genci olduğundan askerliğini yaptıktan sonra polislik mesleğine girdi ve bu da herkesçe olağan karşılandı.</p>

  <p>İlk yağmurlar düşmeye başlayınca, Digna, iskemlesini verandaya çeker, yolun kıvrımını gözlemeye başlardı. Her zaman işleyen elleri ya hasır sepetler örer, ya küçüklerin giysilerini onarır, gözleri sık sık patikaya çevrilirdi. Derken günün birinde ansızın Hipólito, elinde karton valiziyle görünüverdi. Artık nesnelleşmiş olan bütün hasretleri bu bavula yüklü olurdu; uzaktan yaklaşırken her yıl daha yavaş yürüyor olurdu, ama her zaman şakacı ve duyarlı idi. Digna’nın yüreği, yıllar önce gezici bir sirkin bilet gişesinde yeşil, sarı üniformasıyla oturan, müşterileri o derin kara gözleriyle içeriye davet eden adamı gördüğü ilk gündeki gibi çarpmaya başlardı. O zamanlar çekici bir yüzü vardı, henüz yüzüne palyaço boyaları sürülmemişti. Karısı onu asla içinden geldiğince karşılayamamıştı. Genç kız gibi heyecanlanır, gözyaşlarını saklamak için hemen onun boynuna sarılır, ayrı geçen aylar onda bir ürkeklik yarattığından, onu saygılı bir biçimde karşılar, gözlerini yere eğer, yüzü kıpkırmızı olurdu. İşte erkeği dönmüştür; artık her şey bir süre için değişik olacaktır, artık yokluğunun acısını çıkartmak için her şeye kocası bakacaktır. Sonraki aylarda Digna, İncilindeki iyi ruhlara yakarır, yağmurların kesilmemesini, kışın donup kalmasını isterdi.</p>

  <p>Çocuklar içinse babanın eve dönüşü hiç de önemli bir olay sayılmıyordu. Günün birinde okuldan ya da işten döndüklerinde, onun kapının yanındaki hasır taburede oturduğunu görürler, elinde çay fincanı, sonbahar renkli ve görünümlü bu adamın hiç gitmediğini sanırlardı. Sanki o hep tarlalarda, evde, üzüm salkımları sarkan pergolenin altında, bahçedeki köpeklerin yanında vardı gibi" gelirdi. Küçük çocuklar analarının gözlerindeki sabırsızlığı, kocasına hizmet ederkenki canlılığını, kocasının hiçbir şeyden tedirgin olmaması için çırpınmasını fark ederlerdi. Tevrat, babaya duyulan saygı evin temel direğidir derdi, bu yüzden ona evde Tony Chalupa demek, bu adla çağırmak, palyaçoluk mesleğinden söz etmek, sorular sormak yasaktı. Anneleri, bekleyin, kendi canı çekince anlatır, derdi sürekli. Gençliklerinde, Hipólito, bir topun içine konup sirk çadırının bir ucundan ötekine fırlatılırdı, yüzünde donuk bir gülümseme ile düşünce ağın üzerindeki tozlar havalanırdı; bu korkuyu atlattıktan sonra onu seyreden çocukları, atmaca gibi uçan babalarıyla gurur duyarlardı. Daha sonraları Digna, çocuklara sirke gitmelerini yasakladı, babalarının balerin gibi ayaklarının üzerinde dönmesini görmemeliydiler, onu o güçlü haliyle anımsamalıydılar, babalarının o grotesk palyaço giysilerinden, o yırtık pırtık, soluk kostümlerden, düşüp kalkan, yalan yanlış konuşan ve anlamsızca gülen bu adamdan utanmasınlar istiyordu. Sirk, Los Riscos’a varınca kelleşmiş bir ayıyı peşinden sürükleyerek, yöre halkına megafonlarla çağrı yaparak herkesin pek beğendiği bu uluslararası görkemli gösteriye gelmelerini isteyerek sokaklarda dolaşırdı, ama Digna, çocukları, palyaçoların korkusundan oraya götürmekten kaçınırdı. Aslına bakılacak olursa, palyaçoların tümü birbirine benziyordu, ya da hepsi Hipólito’ya benziyordu. Her neyse, evlerinin sıcak ortamında, babaları kostümünü giyer, yüzünü boyardı, ama onlara taklalar atmaz, o kabasaba fıkraları anlatmazdı elbette, ancak sakallı kadını, dişlerinin arasına sıkıştırdığı telle bir kamyonu çeken goril adamı, bir meşale ateşi yutan, ama parmağı ile bir mumu bile söndüremeyen ateş-yiyen adamı, keçi üzerinde numaralar yapan çilli cüceyi, en yüksek direkten düşen ve parçalanan beyni ile insanların üzerini kirleten trapezcinin öykülerini anlatırdı.</p>

  <p>‘Hıristiyanların beyni, ineklerinkiyle aynıdır,’ diye açıklamada bulunurdu Hipólito bu acıklı anıyı anlattıktan sonra da.</p>

  <p>Çocuklar babalarının çevresine oturup aynı öyküleri yeni baştan dinlemekten hiç usanmazlardı. Ailesi şaşkın bakışlarla dinlerken zaman içinde donup kalmış bu sözlerini Hipólito Ranquileo, halkın alaylarına maruz kaldığı o groteks gösterilerden sonra gururunu yeniden kazandığını hissederdi.</p>

  <p>Bazı geceler, çocuklar uyuduktan sonra Digna, yatağın altında gizlenen karton bavulu çekip çıkarır, mum ışığında kocasının kostümlerini ütüler, kocaman kırmızı düğmelerini yamar, yırtıkları biçimlice diker, yamaları gösterişli bir biçimde yeniler, koskocaman sarı ayakkabıları balmumu ile cilalar ve gizlice çizgili çoraplar örerdi. Bu hareketlerde de, o kısa süren buluşmalarındaki duyarlılık sezilirdi. Gecenin sessizliğinde en ufak sesler büyür, yağmur kiremitlere vurur, yakın yataklarda yatan çocukların solukları iyice duyulur olur, anneleri, onların düşlerini bile bu soluklardan çıkartırdı. Karı koca yorganın altında birbirlerine sarılırlar, soluklarını tutarlar, kendi halindeki aşk birleşmelerinin ısısına sarınırlardı. Öteki çiftçilerin tersine, onlar birbirlerini severek evlenmişlerdi ve çocuklarını aşk ile yapmışlardı. Böyle olunca da en dehşetli kuraklıklarda, depremlerde ve sellerde, tencereler boş kalsa da yeni bir bebeğin doğmasından yakınmamışlardı. Onlara göre, çocuklar, çiçekler ve ekmek gibi Tanrı’nın nimeti idi.</p>

  <p>Hipólito Ranquileo, evde bulunduğu sürece çitler yapar, odun toplar, eşyaları onarır, çatıyı aktarırdı. Bal ve domuz satışlarından ve sirkten elde ettikleri kazançla aile, ancak geçiniyordu. Bereketli yıllarda yiyecek eksik olmuyordu sofralarından, ama bu en iyi dönemlerde bile para sıkıntısı çekiliyordu. Asla hiçbir şey atılmaz, boşa harcanmazdı. Küçükler büyüklerden kalan giysileri artık yama tutmaz hale gelene kadar giyerlerdi, sonunda kumaşlar ağaç kabukları gibi soyulurdu. Küçülen yelekler son ilmeğe kadar sökülür, yün yıkanır ve yeniden örülürdü. Baba, herkese sandaletler yapar, anne ne şişlere, tığlara, ne de dikiş makinesine dinlenme fırsatı vermezdi. Kendilerini öteki çiftçiler gibi yoksul saymıyorlardı, çünkü atalarından kalan toprakları, hayvanları ve toprağı işleyecek aletleri vardı. Geçmişte birkaç kez tarım kredisi almışlar, bir süre refaha kavuşacaklarını sanmışlar, ama işler gene eski düzenine dönmüştü.Ülkenin geri kalanını etkisi altına alan ilerleme seraplarının ancak sınırında yaşıyorlardı onlar.</p>

  <p>—Hipólito, ne olur, öyle bakıp durma Evangelina’ya, diye fısıldadı Digna, kocasına.</p>

  <p>— Belki bugün kriz gelmez, dedi o da.</p>

  <p>— Hep geliyor. Yapabileceğimiz bir şey yok.</p>

  <p>Aile kahvaltısını bitirdi, herkes kendi taburesini alıp dağıldı. Pazartesiden cumaya kadar en küçükler yarım saatlik hızlı bir yürüyüşle okullarına gidiyorlardı. Soğuk, bir şaka olmaktan çıktığı günler, anneleri ocakta taşlar kızdırır, bunu çocuklarının ceplerine koyar, ellerinin okula gidene kadar sıcak kalmasına çalışırdı. Onların yanına bir topak ekmek ve iki tane de kesmeşeker verirdi. Bir zamanlar okulda süt dağıtıldığında onu tatlandırmak için götürdükleri bu şekerleri, şimdi teneffüslerde karamela niyetine emiyorlardı. Yolun yarım saat sürmesi nimetten sayılırdı, çünkü çocuklar eve geldiklerinde kız kardeşleri krizi atlatmış ve o hacılar gitmiş olurdu. Ama o gün günlerden cumartesiydi ve hepsi evde kalacaktı, üstelik Jacinto, gece karabasanların korkusundan yatağını ıslatmıştı. Evangelina, onda bu değişiklikler başlayalı beri okula gitmiyordu. Annesi bu talihsizliğin başladığı günü kesin olarak anımsıyordu. Kurbağaların ortaya çıktığı gündü, ama o, kurbağalarla kızının hastalığının hiçbir ilgisi olmadığına emindi.</p>

  <p>Sabahlardan bir sabah iki kocaman gösterişli kurbağa demiryolunun orada durmuş köyü seyrediyordu. Derken pek çok değişik yönden pek çok değişik kurbağa sökün etmişti, kimi minik bataklık kurbağasıydı, kimi kuyulardan çıkan orta boylardandı, kanallardan gelenler beyaz, ırmaklardan çıkanlar griydi. Birisi ortalığa haber salmış, herkes olanları görmek için koşup gelmişti. Bu arada hayvancıklar dizi dizi olmuş, yürümeye başlamışlardı. Bir süre sonra başkaları da ortaya çıkmış ve yola doğru ilerleyen yeşil bir dalga oluşturmuşlardı. Haber yayılmış, kimi atla, kimi arabayla, kimi koşarak gelmişti, kimse daha önce böyle bir şey görmediğinden söz ediyordu. Bu canlı mozaik, Los Riscos’a giden ana yolu örtmüştü, o saatte dolaşmaya başlayan araçların yolunu kesiyorlardı. Temkinsiz bir kamyon şoförü ilerlemeye kalkışmış, karınları dışarı boşalmış ölüleri ezmiş, ama kayarak devrilmişti, çocuklar bu olaydan pek heyecanlanmışlar, her zaman fundalar arasında buldukları bu hayvancıklara sahip çıkmışlardı. Polis işe el koymuş, helikopterle yöreye gelerek, iki yüz yetmiş metrelik yolun kurbağalarla örtülü olduğunu bildirmişti. Hayvanlar öyle bitişik, sıkışık duruyorlardı ki, yosundan bir halıya benziyorlardı. Haber radyodan da duyurulmuş, başkentten gazeteciler koşup gelmişlerdi. Aralarında Birleşmiş Milletlerden bir uzman da vardı ve bu kişi, çocukluğunda, Pekin’de de böyle bir olay yaşadığını açıklamıştı. Resmi plakalı kara otomobilden inen yabancı, sağı solu selamlamış, kalabalık onu alkışlamıştı, onu yörenin bir yöneticisi sanmışlardı çünkü. Doğulu yabancı, jölemsi bu kalabalığı bir süre inceledikten sonra, ortalığı telaşa vermeye gerek olmadığını, söz konusu olayın, kurbağaların toplantısından başka bir şey olmadığını açıklamıştı. Basın da olayı böyle açıklamış, kuraklık zamanı olduğundan işi şakaya vurarak, gökten rahmet yerine kurbağa yağdığını, Tanrı’nın bu sevdiği kullarına, kurbağaları sarımsak ve kişnişle pişirip yemeleri için yolladığını yazmışlardı.</p>

  <p>Evangelina’ya o ilk kriz geldiğinde bu toplantıya katılanlar dağılmış, televizyon kameramanları ağaçlardan inmişlerdi. Tam öğlen vaktiydi, hava pırıl pırıl, yağmurdan temizlenmiş, ışıldıyordu. Evangelina evde yalnızdı, Digna ve torunu Jacinto bahçede yemek artıklarını domuzlara yedirmekle meşguldüler. Olanlara şöyle bir baktıktan sonra, artık görülmeye değer bir şey olmadığını anlamışlardı, altı üstü, hayvancıkların toplantısıydı işte, artık kendi işlerine bakabilirlerdi. Keskin bir çığlık ve kırılan tabak çanağın şangırtısını duyunca evde bir şeyler olduğunu anlamıştı. Evangelina sırtüstü yerde yatıyordu, ama yere sadece ensesi ve ayak topukları değiyordu, bir yay gibi gerilmiş, çevresinde kırık tabaklar, ağzından köpükler kusuyordu.</p>

  <p>Annesi korkuya kapıldı ve aklına ilk gelen çareye başvurdu: Kızının üzerine bir kova soğuk su döktü, ama bu onu yatıştıracağı yerde, daha tedirgin edici bir hal vermişti. Kızcağız dilini ısırınca köpükler kırmızımsı bir salyaya dönüştü, gözleri sonsuzluk içinde yitip kaydılar; müthiş bir titreme geçirdikten sonra odaya egemen olan korku ve kaka kokusuydu. Kızın titremesi öyle şiddetliydi ki, sanki odanın çiğ tuğlaları sarsılıyor gibiydi. Digna Ranquileo, Jacinto’ya sarıldı ve bu korkunç sahneyi görmesin diye oğlanın gözlerini örttü.</p>

  <p>Kriz birkaç dakika sürdü, Evangelina tükenmiş, annesi ve kardeşi dehşete kapılmış, evin altı üstüne gelmiş, harabeye dönmüştü. Kurbağaların toplantısı sona erince eve dönen Hipólito ve öteki çocuklar içeri girdiklerinde her şey olup bitmişti. Kız iskemlesinde oturuyor, anne, kırık tabakları topluyordu yerden.</p>

  <p>—Onu kızıl kurbağa sokmuştur, diye teşhis koydu babası olayı dinleyince.</p>

  <p>— Baştan ayağa baktım, hiçbir yerinde sokma izi yok.</p>

  <p>— O zaman sara krizi bu.</p>

  <p>Ama Digna, bu hastalığın doğasını biliyordu; sara krizi evin eşyalarına zarar verecek türden olmazdı. Öğleden sonra kızını, iyileştirici güce sahip olan Don Simón’a götürmeye karar vermişti.</p>

  <p>—Gerçek bir hekime götürsek daha iyi olur, diye karşı çıkmıştı Hipólito.</p>

  <p>—Benim hastaneler ve hekimler konusundaki görüşümü biliyorsun, diye onun sözünü kesmişti karısı da, bir çare vardıysa, bunu mutlaka Don Simón bilirdi. O cumartesi, ilk krizden bu yana beş hafta geçmişti ve onu iyileştirecek hiçbir şey yapamamışlardı. Orada annesine yardım edip tabakları yıkayan Evangelina, sabahları iyi oluyordu, şimdi korkuyla beklenen öğlen yaklaşıyordu işte.</p>

  <p>—Kızım, sürahiyle suyu, unu hazır ediver, diye seslendi Digna.</p>

  <p>Evangelina, emaye kaplı alüminyum ve demir tasları masaya dizerken şarkı söylüyordu bir yandan da. Her bir tasa kavrulmuş un ve biraz da bal koydu. Daha sonra, o transa geçince buraya gelen konuklara sunmak için buna su ekliyordu. Bu suyu içenler, küçük de olsa bir mucize ile karşılaşabilmek için kutsanmayı umut ediyorlardı.</p>

  <p>—Yarından sonra kimseye bir şey ikram etmeyeceğim, diye söylendi Digna. Bittik tükendik artık.</p>

  <p>—Böyle konuşma, kadın, bak insanlar sevgi arayışına geliyorlar. Biraz un harcamakla yoksul düşmeyiz, dedi Hipólito, bunun üzerine karısı başını öne eğdi, ne olsa o erkekti ve hep haklıydı.</p>

  <p>Digna ağlamak üzereydi, sinirleri ona ihanet etmek üzereydi, bunun üzerine kendine sakinleştirici bir çay yapmak üzere ıhlamur bulmaya gitti. Son haftalar çok ızdırap çekmişlerdi. O güçlü ve her şeye razı olan kadın, onca acıyı yüklenmiş, onca yoksulluğa boyun eğmiş, sesini çıkarmadan bunca doğum yapmıştı, ama artık evini saran bu korkunç olaylara dayanma gücü kalmamıştı. Kızını iyileştirmek için elinden geleni denediğine emindi, bir daha ayak basmayacağı konusunda ettiği yeminini bozarak onu hastaneye bile götürmüştü. Ama her şey boşunaydı.</p>

  <div>
    <br />
  </div>

  <p>Francisco, kapının zilini çalarken, Beatriz Alcántara’nın evde olmaması için dua ediyordu içinden. Onun varlığında kendini iten bir şeyler vardı.</p>

  <p>—Bu Francisco Leal anne, bir yoldaş, diye tanıtmıştı birkaç ay önce Irene, onu, annesine.</p>

  <p>—Meslektaşsınız demek. Beatriz, ‘yoldaş’ sözcüğüne, bunca devrimci anlam yüklü bir sözcüğe tahammül edemiyordu.</p>

  <p>O karşılaşmadan sonra her ikisi de birbirlerinden ne bekleyebileceklerini biliyorlardı, birbirlerine kibar davranmaya kendilerini zorluyorlardı, en azından görgü kuralları çerçevesinde kalmaya özen gösteriyorlardı. Beatriz kısa zamanda Francisco’nun İspanyol kökenli bir aileden geldiğini ve pek varsıl olmadığını öğrenmişti, orta sınıfa ait, maaşlı memur ailelerinden birinin üyesiydi olsa olsa. İlk kuşkusu onun fotoğrafçılık mesleğinin, çantasının ve motosikletinin çingenemsi bir ruhu yansıtıp yansıtmadığı olmuştu. Gencin, kendine göre belirli düşünceleri vardı ve bunlar kendininkilerle hiç benzeşmiyordu. Kızı Irene, oldukça tuhaf insanlarla görüşüyordu, onu engellemiyordu, çünkü bunun olanaksız olduğunu anlayalı çok olmuştu, ama gene de Francisco ile arkadaşlığına engel olmaya çalışmıştı. Irene’nin onun yoldaşlığından hoşlanması, paylaşılan bir işin güçlü engellerini birlikte yenme azmiyle bir araya gelmelerinden hoşlanmıyordu, bunun yüzbaşı ile arasındaki nişanda olumsuz bir rol oynamasından korkuyordu. Onu tehlikeli buluyordu, çünkü Beatriz, kendinin de, bu kara gözlerden, uzun ellerden ve hoş sesten etkilendiğini hissediyordu.</p>

  <p>Francisco da kendi açısından ilk bakışta, Beatriz’in sınıf önyargılarını, ideolojisini anlamıştı. Kibar ve mesafeli bir davranış biçimi benimsemişti, aslında en iyi arkadaşının annesine böyle davranıyor olmaktan da hoşnut değildi. Evi gördüğü zaman, yapıyı çevreleyen iri ırmak taşları ile örülmüş yüksek duvar ve onun eteklerinde, kışın nemiyle büyüyen bitkiler yüreğini bir kez daha daralttı. Giriş kapısının üzerinde kendi halinde bir tabelaya ‘Yaşlılar için Huzurevi’ yazılmıştı, bunun altında da Irene’nin gülmece anlayışını yansıtan bir özel ad vardı: ‘Tanrı’nın İsteği’. Yakında yıldız çiçeklerinin, güllerin, sümbüllerin, glayöllerin binbir renk ve koku ile açacağı bu bakımlı bahçe ile yaşlılar oteline dönüştürülmüş olan evin birinci katında yaşayan insancıkların bitkin halleri arasındaki karşıtlık onu hep şaşırtırdı. Evin üst katında da her şey uyum içinde ve zevkliydi. Burada doğudan gelme halılar, güzel mobilyalar, ortadan yok olmasından önce Eusebio Beltrán’dan satın alınmış sanat yapıtları vardı. Ev, yöredeki öteki evlerin aynıydı, ama gereksinmeler yüzünden Beatriz bazı değişiklikler yapsa da, sokaktan görünümün öteki evlerle aynı olmasına özen göstermiş, komşu evlerle aynı düzeyi tutturmayı başarmıştı. Bu konuda son derece duyarlıydı. Yaşlıların sırtından para kazanmak değil de, bir hayır işi yapıyor gibi tanınmak istiyordu. Zavallıcıklar, biz olmasak, nereye giderler, derdi sık sık.</p>

  <p>Kocası için de aynı temkinli davranışı sergilemişti. Onu genellikle kötü bir kadının peşine takılıp belli bir amacı olmadan evden ayrılmakla suçlardı hep, başka kuşkularını dile getirmezdi. Oysa gerçekte kocasının yokluğunun bir aşk serüveni olduğuna inanmıyordu, gücü elinde bulunduranlar, onu yanlışlıkla yok etmiş olabilirlerdi, ya da gene bir yanlış anlaşma sonucunda zindanlarda çürüyor olabilirdi, ne de olsa son yıllarda bu tür söylentiler daha çok yayılır olmuştu. Bu kara düşünceleri taşıyan bir tek o değildi üstelik. Başlangıçta arkadaşları onu kuşkuyla izlemişler, arkasından, Eusebio Beltrán’ın hükümetin eline düştüğünü, mutlaka gizli bir suçu bulunduğunu fısıldamışlardı: Çevredeki pek çok kişi gibi o da ahlaklı insanlara karışmış bir komünist olabilirdi pekâlâ. Beatriz o tehditleri, telefon şakalarını, kapının altından atılan adsız, imzasız mesajları ve bir kez yatağına kadar gelip oraya çöp boşaltmalarını hiç anımsamak istemiyordu. O akşam evde kimse yoktu, Rosa da çıkmıştı. Beatriz ve kızı tiyatrodan döndüklerinde her şey yerli yerindeydi, ama köpeğin sessizliği dikkatlerini çekmişti. Irene oda oda dolaşıp köpeğe seslenmiş, Beatriz de peşinden dolaşıp ışıkları yakmıştı. Derken müthiş bir korku ve şaşkınlıkla yatağın üzerindeki çöpleri, boş tenekeleri, çerçöp kabuklarını ve kirli tuvalet kâğıtlarını görmüşlerdi. Cleo’yu bir dolaba kapatılmış olarak bulmuşlardı; ölüden beter görünümü vardı ve verilen uyku ilacı yüzünden ancak on beş saat sonra kendine gelebilmişti. O gece Beatriz, öylece oturmuş, yatağının üzerindeki bu pislik ve boka bakarak, bu provokasyonun nedenini çözmeye çalışmıştı. Eve kadar bu çöp torbalarını taşıyan, kapıyı bir maymuncukla açan, köpeği uyutan, ortalığı bunca pisleten kim olabilirdi? O zamanlar birinci katta huzurevi yoktu, Rosa ve bahçıvanın dışında yanlarında kimse çalışmıyordu.</p>

  <p>—Bundan kimseye söz etme, kızım. Bu müthiş bir hakaret, bir aşağılama, diyerek ağlamıştı Beatriz.</p>

  <p>—Artık düşünme bunları anne. Görmüyor musun, bu bir delinin işi. Meraklanma ne olursun.</p>

  <p>Ama Beatriz Alcántara, bu olup bitenin herhangi bir biçimde kocasıyla ilgisi olduğunu biliyordu ve ona bir kez daha lanet okuyordu. Eusebio’nun onu terk ettiği akşamı o denli iyi anımsıyordu ki! O günlerde Müslümanlara koyun satma işine takmıştı ve böylesine iyimser kasaplık hayalleri, onu mahvetmişti. Yirmi yıldan fazla bir süredir evliydiler ve Beatriz sabrının taşmak üzere olduğunu hissediyordu. Artık, kayıtsızlığını, sayısız sadakatsizliğini, onun parasını minik gümüşi uçaklara, koşu atlarına, erotik heykellere, restoranlarda partilere, kumar masalarına ve başka kadınlara pahalı armağanlara yatırmasına deli oluyordu. Olgun bir çağa girdiğinde kocası durulmamış, tam tersine, kusurları daha da belirginleşmişti; şakaklarındaki kırlar, gözlerinin çevresindeki kırışıklıklar ve serüven tutkusu, birlikte artmışlardı. Elindeki parayı anlamsız işlere yatırıyor, egzotik yolculuklarda haftalarca yok oluyor, ya kuzeyli bir çevreci kızın peşine takılıp anakaranın en ucuna gidiyor, ya tek başına bir yelkenliye atlayıp okyanuslarda dört bir yandan esen rüzgâra bırakıyordu kendini. Sevimliliği, karısı dışındaki bütün kadınların ilgisini çekiyordu. Korkunç kavgalarının birinde Beatriz, kontrolünü yitirmiş ve kocasına hakaretler yağdırmıştı. Eusebio Beltrán, çok terbiyeli bir insandı ve her türlü şiddetten kaçınırdı. Bir elini havaya kaldırarak, ara vermelerini istemiş ve sigara almaya çıktığını söyleyerek ayrılmıştı evden. Ondan bir daha haber alamamışlardı.</p>

  <p>— Borçları yüzünden kaçtı. Beatriz, başka bir kadın masalı yetmezse bu mantığı yürütüyordu.</p>

  <p>Evden ayrılmasından sonra bir daha izine rastlanmamıştı. Cesedi bile bulunmamıştı. Daha sonraki yıllarda, Beatriz, arkadaşlarına, olağan bir yaşam sürdürdüğünü kanıtlamak için müthiş çabalar sarf etmişti. Sessizce ve tek başına hastaneleri, kışlaları, konsoloslukları dolaşmış, kocasından bir iz aramıştı. Bambaşka kutuplarda yaşayan arkadaşlar edinmiş, bir dedektif bürosu aracılığı ile gizli araştırmalar yaptırmış, ama kimse onun nerede olduğunu söyleyememişti. Sonunda bir ofisten öbürüne koşmaktan yorulmuş ve piskoposluğa başvurmaya karar vermişti. Bu kendi sosyal konumundaki insanların gözünde çok hakir görülecek bir durumdu ve bundan Irene’ye bile söz etmemişti. Başpiskoposluğun o bölümü, Marksist papazlarla, rejim düşmanlarına yardım eden tehlikeli laiklerle dolu bir yer olarak kabul ediliyordu. Kilisenin tartışılmaz gücüne dayanarak Kardinal tarafından yönetilen bu servis, hükümetle çarpışma noktasındaydı ve insanlara, politik renklerini sormadan yardım etmeyi amaçlıyordu. Gereksinme duyduğu o güne kadar, Beatriz, burnu bir karış havada olarak, hükümetin bu kuruluşu haritadan silmesi, kardinali ve o devrimci uydularını hapse tıkması gerektiğini söyler dururdu. Buraya yaptığı başvuru da boşuna oldu, çünkü piskoposlukta da kayıp kişi hakkında bilgi bulunamadı. Kocası bir girdaba kapılıp köklerinden sökülmüştü.</p>

  <p>Belirsizlikler Beatriz’in sinir sistemini yıpratmıştı. Arkadaşları ona yoga ve doğu meditasyonları ile kaygılarından kurtulup sakinleşebileceğini fısıldamışlardı. Ayaklarını tavana, başını yere dayadığı zaman, soluğunu göbeğinden alıp veriyor, düşüncelerini Nirvana’ya yöneltiyor ve işte o zaman sorunlarını unutuyordu. Ne var ki bütün gün o pozisyonda kalmasına olanak yoktu ve kendi kendini düşündüğü anlarda kendi kaderinin oyununa şaşıp kalıyordu. İşte kendisi de o kayıplardan birinin eşi olup çıkmıştı. Sık sık, ülkede hiç kimsenin yitmediğini, bu sözlerin vatan hainlerince çıkartıldığını söylerdi. Her perşembe günü, üstlerinde yırtık pırtık giysilerle alanda toplanan, göğüslerine aile resimleri asan o kadınlara, Moskova’nın para yardımı yaptığını düşünürdü. Sevdiklerinin peşine düşen oğullarını, kocalarını arayan bu kadınlarla aynı duruma düşebileceğini hiç aklına getirmezdi. Yasal olarak dul değildi, on yıl geçmeden, devlet ona kocasının öldüğüne dair bir belge veremezdi. Eusebio Beltrán’dan kalan varlıklara el koyamamış, ne de hisse senetleriyle ortadan yok olan, duman gibi savrulup giden ortakların izini yakalayabilmişti. Düşes havaları atarak evinde kalakalmış, yüksek sınıf hanımefendisi düzenini sürdürecek parası bitmişti. Harcamaların çokluğundan bezmiş, neredeyse evine gaz döküp yakmayı ve sigortadan para almayı bile düşünmüştü, neyse ki, Irene, alt kattan yararlanmayı akıl etmişti.</p>

  <p>— Şu ara pek çok kişi yurtdışına gidiyor, dedeleri peşlerinden taşıyamazlar, biz onlarla ilgilenirsek, onlara bir iyilik yapmış oluruz. Böylece biraz para da kazanabiliriz, diye akıl vermişti Irene.</p>

  <p>Onlar da böyle yapmışlardı. İlk katı oda oda bölmüşler, yeni banyolar yaptırmışlar, verandayı düzenleyerek yaşlıların dayanabilecekleri tahta çitleri sağlamlaştırmışlar, bu titrek bacakların rahat yürüyebilecekleri ve tekerlekli iskemlelerin rahatça dolabileceği patikaları, bahçeyi düzenlemişlerdi. Sonra her odaya hoparlör yerleştirmiş ve konukların içlerindeki tedirginliği atmak, onlara huzur sağlamak için buradan oda müziği yayını yapmaya hazırlanmışlardı, elbette bu arada sağır konuklar da olabilirdi.</p>

  <p>Beatriz ve kızı üst kata, bildik bileli onların hizmetinde olan Rosa ile birlikte yerleşmişlerdi. Anne, evi, her türlü bayağılığı ortadan kaldırarak, son derece hoş bir biçimde, elindeki en güzel eşyalarla döşemiş, ‘Tanrı’nın İsteği’nde kalan hastaların ödentileri ile yaşamaya başlamıştı. Sıkıntılar kapıyı ısrarla çalmaya başlarsa, en çok bir tablo, bir gümüş nesne ya da kocasının sevgililerini affettirmek için karısına aldığı o pek çok takıdan birini satışa çıkartmak zorunda kalıyordu.</p>

  <p>Irene, annesinin bu kendine yakışmayan sorunlara üzülmesi yüzünden gerçekten pek kederleniyordu. Ona kalsa daha basit bir yere taşınır, evi daha çok konuk alacak biçimde yeniden düzenlerdi, bu harcamaları kaldıracak güçleri vardı, ama Beatriz, çevreye karşı düşkünlüğünü belli etmemek için her türlü oyuna başvurur ve ölesiye çalışmaya razı olurdu. Evi terk etmek, onun gözünde yoksulluğu resmen kabullenmek anlamına gelirdi. Ana kızın yaşama bakış açıları son derece değişikti. Eusebio Beltrán konusunda bile görüş birliğine varamıyorlardı. Beatriz’e göre, her türlü dolandırıcılık, iki karılılık, ihanet ondan beklenirdi; başı sıkıştı mıydı, kuyruğunu bacaklarının arasına sıkıştırıp gidebilecek bir adamdı, ama bu görüşlerini Irene’ye söylediği zaman, kızı müthiş karşı çıkıyordu. Genç kız, babasına hayrandı, onun ölü olduğuna asla inanmıyor, hiçbir kusurunu kabul etmiyordu. Ortalıktan yok olmasına yol açan nedenler, onu hiç ilgilendirmiyordu. Onun babasına karşı duyduğu sevgi koşulsuzdu. Kendi anılarında yakışıklı bir erkek, gerçek bir baba, iyi duygularla dolu harika bir karakter ve yüceltilmiş tutkulardan başka bir şeye yer yoktu. O eksantrik davranışlar, Beatriz’i korkutuyordu, ama Irene’nin en ince duygularla anımsadığı yönler onlardı. Eusebio Beltrán, varlıklı bir tarımcı ailenin en küçük çocuğuydu, ağabeyleri, ona sorumsuz ve adam olmaz gözüyle bakarlardı. O zamandan var olan har vurup harman savurmaya merakı, yaşama coşkusu, ailesindeki cimrilik ve melankoliye ters düştüğünden onu kimse anlamazdı. Bir süre sonra ana-babası ölmüş, mirası paylaşan ağabeyleri onun da payını verip ayak altından çekilmesini öğütlemişlerdi. Bir daha da onu ne aramış, ne sormuşlardı. Eusebio, kendine kalan toprakları satıp yurtdışına gitmiş, parasını son kuruşuna kadar adı belirsiz prensliklerde yemiş bitirmişti. Bu onun çılgınca eğlenme ruhuna denk düşen bir anlayıştı. Ülkesine bir yük gemisiyle dönmüştü ve koca arayan bir genç kız için, bu bile, onu gözden düşürmek için yeterli bir neden sayılabilirdi, ama Beatriz Alcántara, onun bu aristokrat hallerine, adına ve çevresindeki kişilere vurulmuştu. O orta sınıftan bir aileye mensuptu ve küçüklüğünden beri en büyük hayali, sosyal basamakların tepesine tırmanmaktı. Bütün anamalı, hatlarının güzelliği, davranışlarının yapaylığı ve sanki bu dilleri pek iyi bilirmişçesine ortaya fırlattığı, birkaç İngilizce ve Fransızca sözcüktü. Edindiği bu cılız kültür, salonlarda iyi bir izlenim bırakmasına yetiyor, kendi görüntüsüne verdiği önem, şık bir kadın olarak tanınmasına neden oluyordu. Eusebio Beltrán, aslında mahvolmuştu ve yaşamın pek çok kesitinde sonla yüz yüze gelmişti, ama yüksek sınıftan gelen bir kişinin her zaman kendini kurtarabileceğine, bunun sadece geçici bir kriz dönemi olduğuna inancı büyüktü. Bir yandan da köktenci bir dünya görüşü vardı. O dönemlerde köktencilik şu birkaç sözcükle açıklanabiliyordu: Arkadaşlara yardım etmek, düşmanları kazıklamak, geri kalan durumlarda da adaletli davranmak. Arkadaşları ona yardım etmişlerdi ve bir süre sonra en şık kulüplerde golf bile oynamaya başlamıştı, belediye tiyatrosunda ve hipodromda, kapalı tribünde abonman biletleri vardı. Yakışıklılığı ve İngiliz soylusu görünümü de buna eklenince her türlü iş için ortaklar bulmaya başladı. Son derece varsılca bir yaşam düzeyi tutturmuştu, ona kalırsa başka türlüsü saçmalık olurdu zaten ve güzel kadınlara düşkünlüğü yüzünden Beatriz Alcántara ile evlenmişti. Genç kızı ikinci kez birlikte çıkmaya davet ettiğinde, kız, ona zaman yitirmek istemediğini, niyetinin ne olduğunu açıkça soruvermişti. Yirmi beş yaşını bitirmişti ve artık gereksiz gezintilerde harcayacak zamanı yoktu, çünkü onun tek ilgilendiği bir koca bulabilmekti. Bu açıklık, Eusebio’nun pek hoşuna gitmişti, hatta eğlendirmişti bile, ama bundan sonraki davetini kabul etmediğinde kızın ciddi olduğunu anlamıştı. Evlenme önerisinde bulunmaya karar vermek onun bir ânını almıştı, ama bundan pişman olmaya bir ömür bile yetmemişti. Bir kızları olmuştu: Irene, babaannesinin o meleksi dalgınlığını, babasının iyimserliğini almıştı. Kız büyürken, Eusebio pek çok işe girip çıkmış, kiminden bir şeyler kazanmışsa da kimini batırmıştı. Sınırsız bir hayal gücü vardı ve bunun en iyi kanıtı da meyve toplama makinesi olmuştu. Günlerden bir gün, dergide, hindistancevizini elle toplamanın, maliyeti nasıl yükselttiği hakkında bir yazı okumuştu. Sırası gelen yerli, ağaca tırmanıyor, bir hindistancevizi kopartıyor ve aşağıya iniyordu. Bu iniş çıkışlarda zaman yitiriliyor, kimi ağaçtan düşüp kendini yaralıyordu. Bunun üzerine Eusebio bu soruna bir çare bulmaya karar verdi. Üç gün bu hindistancevizi sorunlarını düşünerek odasına kapandı, aslında gözleriyle bu meyveyi hiç görmemişti, çünkü yolculuklarında tropik ülkelerden uzak durmuş, evinde de egzotik meyveler yememişlerdi; ama oldukça çok bilgi toplamıştı. Meyvenin ağırlığını ve çapını, yetiştirilmesi için gerekli iklimi, toprağı, toplama mevsimini, olgunlaşma zamanını ve benzeri ayrıntıları tek tek öğrenmişti. Sonra saatlerce projeler çizdiğini görmüşlerdi. Bunca uykusuz saatin sonunda ortaya öyle bir makine çıkmıştı ki, saatte toplayacağı hindistancevizi sayısı gerçekten pek yüksekti. Sonra kayıt bürosuna gitmiş ve ağaca tırmanan, kalkık kollu bu kulenin patentini almıştı. Dostları ve ailesi buna pek gülmüşlerdi, aslında onlar da, doğal olarak, hindistancevizi nedir bilmezlerdi, sadece mambo dansçılarının başına taktıkları süsler ve gelin pastalarının üzerindeki dilimler onların gözünün önündeydi. Eusebio Beltrán, günün birinde bu aygıtın çok işe yarayacağını ve zamanın onu haklı çıkaracağını öne sürmüştü.</p>

  <p>O dönem, gerek Eusebio, gerekse Beatriz için gerekten pek sıkıntılı geçmişti. Eusebio, bu işe kesin olarak bir son vermek ve onu sürekli engelleyen, saldırgan hakaretlerde bulunan karısından temelli ayrılmaya karar vermişti, ne var ki karısı buna asla yanaşmamıştı, çünkü hem ona baskı uygulamaktan hoşlanıyor, hem de onun herhangi bir başka kadınla yaşamasını istemiyordu. Sürekli Irene’ye huzurlu bir aile ortamı arzuladığını ileri sürerdi. "Kızıma böyle bir acı tattırmak için, benim cesedimi çiğnemek zorundasın," diyordu. Kocası neredeyse bunu bile göze alacak duruma gelmiş, ama özgürlüğünü satın almayı yeğlemişti. Üç ayrı durumda karısına, onu rahatça bırakıp gitmesine izin vermesi için yüklüce para önermişti, bir iki kez karısı bunu kabullenmiş, ama son anda avukatlar her şeyi hazır edip de iş onun imzasına kalınca, vazgeçmişti. Onun sayısız kez yarattığı kavgalar, nefreti daha da güçlendirmişti. Bunun gibi ve benzeri binlerce duygusal nedenden ötürü, Irene babasının gidişine üzülmemişti. O, mutlaka karısından, onun engellemelerinden ve borçlarından kurtulmak için kaçmış olmalıydı.</p>

  <p>Francisco Leal, kapıya vurduktan az sonra, ayaklarının dibinde havlayan Cleo ile Irene göründü. Genç kız omuzlarına attığı kazağı, başına bağladığı küçük eşarbı ve ses kayıt aygıtı ile yolculuk için hazırdı.</p>

  <p>— Ermişin nerede olduğunu biliyor musun, diye sordu Francisco.</p>

  <p>— Buradan bir saat kadar uzakta, Los Riscos’ta.</p>

  <p>Köpeği evde bıraktılar, motosiklete atlayıp yola koyuldular.</p>

  <p>Ilık, bulutsuz ışıl ışıl bir sabahtı.</p>

  <div>
    <br />
  </div>

  <p>Kenti baştan başa geçtiler; önce yüksek ağaçları, soylu konakları, sonra orta sınıfın yaşadığı boz renkli ve gürültülü sokakları; ve sonunda geniş sefalet halkasına ulaştılar. Hızla giden motosikletin üzerinde, Francisco, Irene’nin sırtına sarılışını hissediyor ve onu düşünüyordu. Kaderlerini değiştiren bu bahardan önce ilk kez Irene’yi tanıdığında, Francisco bu kızın prensesler ve korsanlar dünyasının masallarından çıktığını sanmış, onun kimsenin farkına varmadığı bir doğa harikası olduğunu düşünmüştü. O günlerde mesleğinin ötesinde işler aramaktaydı delikanlı. Özel muayenehanesi hemen hemen boştu, pek çok masraf çıkartıyordu ve hiç para kazanamıyordu. Psikoloji bölümünü kapatarak, onun üniversitedeki işine de son vermişlerdi, çünkü buranın tehlikeli düşünceler yuvası olduğunu ileri sürmüşlerdi. Aylarca liseleri, hastaneleri, fabrikaları dolaşmış, umutsuzluğu giderek artmış, sonunda bunca yıllık eğitimin ve yurtdışında aldığı diplomasının bu yeni toplulukta hiçbir işe yaramadığına karar vermişti. Elbette ki bunun nedeni insanlığın sorunlarının çözülmesi ve ülkenin mutlu insanlarla dolup taşması değildi, ne var ki, varlıklı sınıf varoluş sorunları yaşamıyordu, geri kalanlarsa, umutsuzca ona gereksinme duymalarına karşın psikolojik bir tedaviye verecek para bulamıyorlardı. Onlar dişlerini sıkıp sessizce dayanıyorlardı.</p>

  <p>Francisco Leal’in yaşamı ilk erginlik çağlarında son derece umut verici bir görünüme sahipti, oysa yirmili yaşlarının sonuna geldiğinde, dışarıdan bakan biri için, başarısızlıklardan başka bir şey görünmüyordu, bunu kendisi de kabul ediyordu. Bir süre için gizli çalışmak ona cesaret ve mutluluk aşılamıştı, ama aile bütçesine katkıda bulunması gerektiği de ortaya çıkmıştı. Leal ailesindeki sıkıntılar, giderek yoksulluğa dönüşmekteydi. Bütün kapıların yüzüne kapalı olduğuna inanana dek, sinirlerine egemen olabilmişti, ama bir akşam kendini tutamamış ve mutfakta ağlamaya başlamıştı. O sırada orada yemek pişirmekte olan annesi, oğlunu bu durumda görünce ellerini önlüğüne kurulayıp fırından domates sosunu çekip çıkartmış, oğlunu çocukluğundaki gibi kucaklamıştı.</p>

  <p>— Dünyadaki tek iş psikoloji değil ki oğlum. Şimdi burnunu sil ve git başka bir alanda iş ara kendine, demişti sonra da.</p>

  <p>Francisco o âna dek, mesleğinden başka bir iş düşünmemişti, ama Hilda’nın bu sözleri ona yeni yollar açmıştı. Kendine acımayı bir yana bırakmış, kendine hem para kazandıracak, hem de hoşlanacağı becerilerini bir bir inceleyerek işe başlamıştı. Başlangıç olarak fotoğrafa yönelmişti, burada fazla rakibi olacağını sanmıyordu. Yıllar önce bütün aksesuarları tam olan bir Japon fotoğraf makinesi almıştı ve şimdi bunun tozunu alıp kullanmasının zamanı geldiğini düşünmüştü. Bir dosyaya yaptığı işlerden örnekler hazırlamış, telefon rehberini gözden geçirerek, nereye başvurabileceğini gözden geçirmiş, sonunda kadınlar için yayımlanan bir dergide karar kılmıştı.</p>

  <p>Derginin yönetim merkezi, giriş kapısında kurucusunun adının altın harflerle yazılı olduğu bir yayınevinin, pek eski binasının en üst katındaydı. Kültür yaşantısının doruk noktasında olduğu dönemlerde, herkesin bilgilenme yarışına girdiği, iletişimin hızlandığı, ekmekten çok basılı kâğıt satıldığı o dönemde mal sahipleri, yapıyı, ülkeyi sarsan o heyecana ayak uyduracak biçimde yeniden düzenlemeye karar vermişlerdi. Giriş katından başlamışlardı işe, bir baştan bir başa halılar kaplamışlar, oraya buraya zarif tahta takunyalar koymuşlar, eski zaman mobilyalarının yerine alüminyum ve cam yazı masaları almışlar, pencerelere çağdaş bir görüntü vermişler, merdiven altlarını kapatıp buralara kasalar koymuşlar, kapıları sihirli bir biçimde açıp kapatan elektronik gözler yerleştirmişlerdi her yana. Yapının bütün katları bir labirente dönüşmüştü ki, işler değişmişti. Dekoratörler beşinci kata asla varamadılar; oradaki eşyalar, o belirsiz renkte, tarih öncesi yazı makineleri, arşiv kutuları ve tavandaki lekeler olduğu gibi kalmıştı. Bu katta yayımlanmakta olan son derece gösterişli dergi, aslında bu ofise hiç yakışmıyordu. Yayımcılar, kuşe kağıda gökkuşağının tüm renklerini yansıtıyorlar, kapakta açık saçık giyimli güzellik kraliçeleri gülümsüyor ve derginin iç sayfalarında feminist konular ele alınıyordu. Gene de son yıllarda uygulanan sansür nedeniyle çıplak göğüslerin uçlarına kara bantlar konuyor, kürtaj, popo ve özgürlük gibi yasak konular dolambaçlı yollardan işleniyordu.</p>

  <p>Francisco Leal, dergiyi arada sırada annesinin elinde gördüğü için tanıyordu. O dönemde az rastlanan bir biçimde yürekli yazılar yazan Irene Beltrán’ın adı aklında kalmıştı bir tek. Bu yüzden yapının girişine gelince onunla görüşmeye geldiğini söylemişti. Onu pencere/kapıdan giren ışıkla aydınlanan geniş bir odaya almışlardı, buradan bakılınca uzaktaki yüksek tepe rahatça görülebiliyordu, orası sanki kentin güçlü koruyucusu gibi duruyordu. Çevresindeki dört masada da daktilolar işliyordu, sondaki bir dolapta parlak kumaşlardan dikilmiş giysiler asılıydı. Beyazlar giymiş eşcinselin biri, bir kızın saçını tarıyordu, başka bir kız da sırasını bekliyordu, orada kukla gibi oturmuş, kendi güzelliğinin hayranca tadını çıkartıyordu. Ona Irene Beltrán’ı göstermişler ve Francisco bu kızı uzaktan gördüğü ilk anda, o yüzdeki ifade ve omuzlara düşen o kıvırcık saçlara vurulmuştu. Irene, onu cilveli bir gülüşle yanına çağırmıştı. Bu genç kız, onun çocukluğundaki masallardan, ergenlik çağındaki düşlerden çıkmış gibiydi ve bu gülüş onun tüm düşüncelerini aklından almaya yetmişti. Onun yazı masasına yanaştığında, kendine güvenini yitirmiş, öylece kalakalmıştı, hem heyecanlıydı, hem de makyajla daha da belirlenmiş o gözlerden gözlerini ayıramıyordu bir türlü. Sonunda ağzını açabilmiş, bir çırpıda kendini tanıtmıştı:</p>

  <p>— İş arıyorum, demişti sonra bir solukta ve masaya fotoğraf çalışmalarını bırakmıştı.</p>

  <p>— Kara listede misin, diye sormuştu kız açıkça, sesini alçaltmaya gerek görmeden.</p>

  <p>— Hayır.</p>

  <p>— İyi, o zaman konuşabiliriz. Beni dışarıda beklersen, işimi bitirir bitirmez yanına gelirim.</p>

  <p>Francisco, yazı masalarının, yerde açılmış ve içlerinden kürkler, giysiler saçılmış, safariden henüz dönmüş birinin geri getirdiklerine benzer bavullar arasından geçerek çıktı. Kuaför Mario’ya çarptı, elinde taramakta olduğu postişin uçmasına yol açtı, bu arada ondan bu yıl sarı saçın moda olduğunu öğreniverdi. Bir süre girişte bekledi, ama sıkıldığını hissetmedi, çünkü gözlerinin önünde alışılmadık bir iç çamaşırı defilesinden sonra, öykü yarışmasına katılan çocuklar, çevreye sıçrayan idrarın yoğunluğunu ve yönünü ölçmek için geliştirdiği aygıtı tanıtmak isteyen bir mucit, aşk muayenehanesini arayan, tutku sorunları olan bir çift ve kömür karası saçları olan, burçlardan ve fallardan anladığını ileri süren bir kadın geçmişti önünden. Bu kadın, delikanlıya gözü takılınca şaşırmış bir tavırla durup geleceği fark edercesine durmuştu.</p>

  <p>— Alnından okuyorum senin: Müthiş bir tutku yaşayacaksın, diye haykırmıştı.</p>

  <p>Francisco son ilişkisini birkaç ay önce sona erdirmiş ve artık her türlü aşk huzursuzluğundan uzak durmaya karar vermişti. Orada cezaya bırakılmış bir öğrenci gibi oturakalmış, ne diyeceğini bilememiş ve kendini pek gülünç hissetmişti. Kadın, alışkın hareketlerle onun başını yoklamış, ellerinin ayalarına bakmış, yay burcundan olduğunu bilmiş, ama yükselen burcunun akrep olduğunu, çünkü cinsellik ve ölüm izleri taşıdığını da eklemişti. Özellikle de ölüm, demişti.</p>

  <p>Sonunda Bayan Piton, el falına güvenmeyen, burçlardan anlamayan, falcılığa ve benzeri tuhaflıklara kanmayan Francisco’ya derin bir soluk aldırarak ortadan kaybolmuştu. Az sonra da Irene Beltrán görünmüş. Francisco onu bu kez baştan ayağa görebilmişti. El dokumacılarının yaptığı tarz bir kumaştan uzun bir etek, ham pamukludan gömlek giymiş, kalçalarını örten renkli bir kemer takmıştı. Omzunda postacılarınkine benzer deri bir çanta asılıydı. Erkeğe uzattığı minik elinin tırnakları kısaydı, her parmağında bir yüzük takılıydı, bileğindeki gümüş ve bronz bilezikler her harekette şıngırdıyordu.</p>

  <p>—Vejetaryen yemeklerinden hoşlanır mısın, diye sormuş ve yanıt beklemeden onu bir kolundan yakalayarak, merdivenlerden aşağı sürüklemişti. Asansörler, yayınevinin başka pek çok şeyi gibi bozuktu.</p>

  <p>Sokağa çıktıklarında, güneş lrene’nin saçlarına vurmuş ve Francisco bu kadar olağanüstü bir şey görmediğini düşünmüştü. Bu saçlara dokunmak için elini uzatmadan edememişti. Irene buna gülümsemişti, çünkü bu coğrafî enlemde, onunkinin renginde saçlar pek ender görüldüğünden yarattığı şaşkınlığa alışıktı. Köşeye geldiklerinde duran Irene, çantasından pullu bir zarf çıkartıp posta kutusuna atmıştı.</p>

  <p>— Hiç kimsenin mektup yazmadığı birine, demişti esrarengiz bir edayla.</p>

  <p>İki blok sonra minicik bir lokantaya vardılar. Burada sağlıklı yiyeceklere, meraklılara, ispritizmacılara, serserilere, öğrencilere ve gastriti, ülseri olanlara sıkça rastlanırdı. Bu saatte tıklım tıklım doluydu, ama kız oranın sürekli müşterisiydi. Lokantanın sahibi onu adıyla selamladıktan sonra, kareli örtüsüyle küçük bir masaya oturttu. Onları bekletmeden yemeklerini hazırlamış, yanında meyve suları ve içinde kuru üzüm ve cevizler olan kara bir ekmek getirmişti. Irene ve Francisco yemeklerinin tadını çıkartırken, bir yandan da, bakışlarıyla birbirlerini incelemişlerdi. Pek çabuk samimi olmuşlar ve Irene ona dergideki işinden söz etmişti. Orada gebeliği önlemek için kola zerk edilen hormonlardan, yaşlılık çizgilerini silmek için deniz yosunlarından yapılan maskelerden, Avrupa saraylarında yaşayan prens ve prenseslerin aşklarından, uzay modası ya da pastoral giyim defilelerinden, Paris’in her mevsim yarattığı kaprislerden ve bunun gibi değişik konuları ele alan yazılar kaleme alıyordu. Kendinden söz etme sırası geldiğinde annesi, yaşlı bir hizmetçisi ve dişi köpeği Cleo ile yaşadığını anlatmıştı. Babasının dört ay önce sigara almak için evden çıktığını ve böylece yaşamlarından bütünüyle uzaklaştığını da sözlerine eklemişti. Orduda yüzbaşı olan nişanlısı Gustavo Morante’den hiç söz etmemişti. Francisco, böyle birinin varlığını çok sonra öğrenecekti.</p>

  <p>Tatlı olarak, kuzeyin sıcak bölgelerinde yetişen ‘papaya’ tatlısı yemişlerdi. Kız, meyveleri gözleriyle ve kaşığı ile okşamıştı, yemeden önce onları seyretmekten haz duymuştu, Francisco, bu kızın da kendi gibi, bazı dünyevi hazları olduğunu anlamıştı. Irene tatlısını bitirmemiş, bir parçasını tabağında bırakmıştı.</p>

  <p>— Bunu sonra zihnimde tadacağım, diye açıklamıştı. Şimdi sen de kendinden söz et bakalım.</p>

  <p>Irene tek tük sözcüklerle konuşuyordu, çünkü bu onun doğal eğilimi olduğu kadar mesleki bir alışkanlığıydı; sonra da onu dikkatle dinlemeye koyulmuştu. Francisco uzun zamandır psikolog olarak iş bulamadığını, artık onurlu olması koşulu ile, herhangi bir iş aradığını anlatmıştı. Fotoğraf, ona iyi bir olanak gibi görünmüştü, ama düğünlerde, vaftiz törenlerinde, isim günlerinde ortaya çıkan o dilencimsi fotoğrafçılardan olmaya niyeti yoktu, işte bu yüzden de dergiye başvurmaya karar vermişti.</p>

  <p>— Yarın birkaç orospuyla ropörtaj yapacağım. Benimle gelip bir deneme yapmak ister misin? diye sormuştu Irene.</p>

  <p>Francisco hiç düşünmeden kabul etmiş, ama bu anda yüreğinin derinliklerinden, bunca eğitim yılı süresince edindiği bilgi ve deneyimi bir kenara atıp bir düğmeye basıp para kazanmanın ne denli kolay olacağı da geçmemiş değildi. Hesabı getirdiklerinde, kız, para çıkartmak için çantasını açmış, ama Francisco buna kesinlikle karşı çıkmıştı: Babası böyle bir şeyin erkeklere hiç yakışmayacağını öğretmişti ona. Üstelik, nazik olmak, devrimci olmayı engellemezdi. Eşitlik için savaşan özgürlükçü kızların protesto kampanyalarındakine benzer karşı çıkmalarına aldırmayarak hesaba uzanmıştı. Irene onun bu haline pek şaşırmıştı.</p>

  <p>— Şu anda işsizsin, bırak da ben ödeyeyim, diye karşı koymuştu. İlerideki aylarda da bu onların pek az tartışma konularından biri olacaktı.</p>

  <p>Francisco Leal’in, bu yeni mesleğin güç yanlarını keşfetmesi uzun sürmedi. Ertesi gün, Irene ile kentin kırmızı ışıklı semtine gittiler, delikanlı, kızın, önceden bazı randevular ayarladığını sanıyordu, ama yanılmıştı. Genelevlerin olduğu mahalleye ulaştıklarında hava kararmaya başlamıştı, sokaklarda başıboş dolaşmaya başlamışlardı ve hatta bazı müşteri niteliğindeki erkekler, Francisco’ya yanaşıp yanındaki kızın değerini öğrenmek istemişlerdi. Irene, uzaktan bir süre inceledikten sonra, neon ışıklarının çok renkliliği altında dikilmiş olan kahverengi saçlı bir kıza yanaştı.</p>

  <p>— Affedersiniz, bayan, siz fahişelik mi yapıyorsunuz?</p>

  <p>Francisco, çalışan kızın çantasını Irene’nin kafasına indireceğini sanarak, hazırlıklı olmuştu, ama böyle bir şey olmadığı gibi, esmer kız, gömleğinin altında patlamaya hazır iki bomba gibi duran iri göğüslerini daha da kabartıp tek altın dişini de pırıldatarak, neşeyle gülümsemişti.</p>

  <p>— Emrinizdeyim, hanım kız, demişti.</p>

  <p>O zaman Irene, burada bulunmalarının nedenini anlatmış ve kız da basınla ilişkileri iyi tutmak açısından, ona yardımcı olacağını söylemişti. Bazı arkadaşlarının ve gelip geçenin de konuya ilgi duyduğu az sonra belli olmuştu. Birkaç dakika sonra çevrelerinde oldukça kalabalık bir insan kümesi birikmişti. Francisco, yetkili güçlerden izin almadan bir araya gelen kişilerin sayısı üçü geçince ortaya çıkan polis birliklerinden korkarak, yolu boşaltmaları gerektiğini fısıldamıştı. Esmer kız, onları, evin maması ile ve öbür kızlarla da konuşmaları için Mandarín Chino’ya götürmüştü. Müşteriler sabırla bekledikleri gibi adlarının açıklanmaması koşuluyla bu ropörtajda yer almak istediklerini bile söylemişlerdi.</p>

  <div>
    <br />
  </div>

  <p>Francisco, muayenehanesinin dışında ve tedavi amaçlı olmadıktan sonra bunca özel sorular sormaya alışık değildi ve Irene Beltrán, geniş bir sorgulamaya başlayınca yüzü kızarmıştı: Irene, kızın gecede kaç erkekle yattığını, kazancını, öğrenci ve yaşlılara uygulanan özel tarifeyi, hastalıklarını, kederlerini, bağımlılıklarını, işten ayrılma yaşlarını ve pezevenklere ve polislere ne kadar para yedirdiklerini açık açık sormuştu. Ne var ki onun dudaklarında, bu sorular bile müthiş bir masumiyet kazanıyordu. Söyleşinin sonunda bu hayat kadınları ile öylesine dost olmuştu ki, Francisco, Irene’nin Mandarın Chino’ya taşınacağını sanmıştı. Daha sonraları, onun hep böyle davrandığını, yaptığı işe bütün yüreğiyle katıldığını görmüştü. İleriki aylarda, yetimler üzerine bir haber hazırlarken, bir çocuğu neredeyse evlat edineceğine, paraşütçülerin peşine takılıp uçaktan atlamaya kalkışacağına, daha önceleri korku dolu saatler geçirdikleri ruhlar dolu bir evde korkudan bayıldığına da tanık olacaktı.</p>

  <p>O akşamdan sonra, Irene’nin bütün haberlerinde birlikte çalışmışlardı. Fotoğraflar Leal ailesinin bütçesine katkıda bulunuyor, yeni başarılar kazanan Francisco’nun davranışlarında gözle görülür değişiklikler ortaya çıkarıyordu. Derginin önemsiz ve parlak, ama kalıcı olmayan havasından sonra, Francisco haftada üç gün kardeşinin muayenehanesinde son derece acı gerçeklerle karşılaşıyor, pek yardım edemediğini hissetse bile, en umutsuz vakalara elini uzatıyordu; bunca büyük bir yoksulluğa nasıl çare bulunabilirdi ki? Yayınevinde, hiç kimse bu yeni fotoğrafçıdan kuşkulanmamıştı? Sakin bir adama benziyordu. Irene bile, onun bu gizli yaşantısını bilmiyordu, ama bazı küçük belirtiler, onun merakını uyandırmıştı. Çok sonraları bu tatlı ve az konuşan arkadaşının öteki yüzünü keşfetmişti. Geçen aylarla birlikte aralarındaki ilişki de güçlenmişti. İkisi de birbirinden ayrılamaz olmuştu, iş saatlerinde ve geri kalan zamanlarda hep birlikte olmaya çalışıyorlardı, birbirlerinden ayrılmamak için yeni yeni bahaneler uyduruyorlardı. Buna kendileri de şaşıyordu üstelik. Aynı müzikten hoşlanıyorlar, aynı ozanları okuyorlar, ikisi de beyaz şarap içiyor, aynı esprilere gülüyor ve aynı haksızlıklara öfkelenip aynı utançlar karşısında yüzleri kızarıyordu. Irene, Francisco’nun arada bir, iki-üç gün ortadan kaybolmasına şaşırıyordu, ama delikanlı ona her zaman birtakım açıklamalar getiriyor, kız da fazla soru sormadan ona inanmak durumunda kalıyordu. Bu duygunun benzerini, Francisco, Irene’nin nişanlısı ile geçirdiği saatlerde yaşıyordu, ama her ikisi de kıskançlığı kabul etmek istemiyorlardı.</p>

  <div>
    <br />
  </div>

  <p>Digna Ranquileo, bütün yörede otama gücüyle tanınan Don Simón ile görüşmüştü. Don Simón’a göre hastalıklar iki türlü olurdu: Ya kendi kendilerine iyileşirlerdi, ya da çaresiz olurlardı. Birinci durumda belirtileri saptayabilir ve iyileşmeyi çabuklaştırırdı, ama eline düşen hastayı iyileştiremeyecekse, onu Los Riscos’un doktorlarına yollar, böylelikle kendi prestijini de korumuş olurdu, Digna, köyün alanından üç blok sonraki evinin önünde, hasır iskemlesinde dinlenirken bulmuştu Don Simón’u. Keyifle karnını kaşıyor, iskemlenin sırtına tünemiş olan papağanıyla yüksek sesle çene çalıyordu...</p>

  <p>— Size kızımı getirdim, demişti Digna, kızararak.</p>

  <p>— Karışmış olan Evangelina bu, değil mi, diye esenlemişti onları korkusuzca şifacı adam.</p>

  <p>Digna, başıyla onaylamıştı onu. Adam yavaşça yerinden doğrulmuş ve onları evinin içine almıştı. Geniş, loş odanın içi, şişecikler, kuru dallar, tavandan sarkan ot demetleri ve çerçevelenmiş duaların asılı olduğu duvarlarla garip bir yerdi; bir bilim adamının muayenehanesinden çok, bir gemi kazazedesinin inine benziyordu, daha doğrusu adam öyle diyordu. Ona sorarsanız, Brezilya’da tıp okuduğunu anlatır ve çiçekler, altın halkalarla süslü kirli bir diploma gösterirdi soranlara. Plastik bir perde odanın bir köşesini ayırmıştı. Annesi, kızının başına gelen talihsizliği anlatırken, adam gözlerini yummuş, kendini düşüncelerinde yoğunlaştırarak onu dinlemeye koyulmuştu. Arada bir Evangelina’ya bir bakış fırlatıyor, tenindeki o tırnak izlerine bakıyor, yüzünün solgunluğunu, rüzgardan kızarmış yanaklarını ve gözlerindeki menekşe rengi gölgeleri inceliyordu. Bu belirtileri çok iyi tanırdı, ama gene de emin olmak için, kıza, perdenin arkasına gidip soyunmasını söyledi.</p>

  <p>— Şimdi, bu sümüklü kızı muayene edeceğim Bayan Digna, demiş ve papağanını masanın üzerine bırakarak, Evangelina’nın yanına girmişti.</p>

  <p>Onu inceden inceye muayene etmiş, bir tasa çişini yaptırıp bunu incelemiş ve kuşkularında haklı olduğunu anlamıştı.</p>

  <p>— Nazara gelmiş.</p>

  <p>— Peki, iyileşebilir mi, diye korkuyla sormuştu Digna.</p>

  <p>— Evet, iyileşir, ama kimin nazarı olduğunu bulmamız gerek, anlıyor musunuz?</p>

  <p>— Hayır.</p>

  <p>— Kızdan kimin nefret ettiğini öğrenmeye çalışın ve bana bildirin, ben ancak o zaman bir şeyler yapabilirim.</p>

  <p>— Evangelina’dan kimse nefret etmez ki Don Simón. Masum bir kızcağızdır o. Kim ona böyle kötü bir şey yapmış olsun ki?</p>

  <p>— Onursuz bir adam ya da kıskanç bir kadın onu incitmiş olabilir, derken, Don Simón, hasta kızın minik göğüslerine dikmişti gözlerini.</p>

  <p>Evangelina, korkuyla ağlamaya başlamış, annesi bir öfke nöbetine girmişti. Kızının cinsel bir ilişkiye zorlanmış olabileceğine ya da bir kişinin ona kötülük yapmak isteyebileceğine inanamıyordu. Öte yandan Digna, Don Simón’a olan güvenini son zamanlarda biraz yitirmişti, çünkü karısı onu aldatıyordu ve bunca bilgisine rağmen, Don Simón, köyde boynuzlandığını bilmeyen tek kişiydi. Digna bu tanıya inanmamıştı, ama gene de kaba davranmak istemiyordu. Elleri boş dönmesin diye ondan bazı ilaçlar vermesini rica etmişti.</p>

  <p>— Kıza vitamin yazın bari, Don. Belki iyi gelir. Kimbilir belki nazarın yanı sıra İngiliz gribi de vardır.</p>

  <p>Don Simón, ona kendi yaptığı bir avuç hap ve havanda dövülerek toz haline getirilmiş birtakım otlar vermişti.</p>

  <p>— Bunları şarapta erit ve günde iki kez ver. Ona hardal kompresi yapmayı ve soğuk banyo yaptırmayı da unutma. Tatlı kestane yapraklarından çay yapmayı da ihmal etme. Bu durumlarda her zaman iyi gelir.</p>

  <p>— Bunları yapınca krizler geçecek mi?</p>

  <p>— Karnındaki ateş azalacaktır, ama üzerindeki nazar atılmadıkça iyileşemez. Başka bir kriz gelirse, onu bana getir bir okuyayım ben.</p>

  <p>Üç gün sonra, ana kız, Don Simón’a geri gelmişlerdi. Tedaviyi yoğunlaştırmasını isteyeceklerdi, çünkü üç gündür her öğle saatinde kıza kriz geliyordu. Bu durumda otacı, işe daha sıkı el koymuştu. Hastayı, perdenin arkasına götürmüş, kendi elleriyle soymuş ve baştan ayağa kafuru, metilen şekeri, kutsanmış su karışımı ile yıkamış, kötü nazarlardan daha çok etkilenmiş olan noktaları özellikle ovmuştu; topuklar, göğüsler, sırt ve göbekti bu noktalar. Masaj, korku ve o ağır ellerin teması kızın tenine mor bir renk vermiş, neredeyse bayılmasına yol açacak bir sinir nöbeti geçirmişti. Neyse ki, soluksuz kalan, tir tir titreyen kızı yatıştıracak mayhoş bir şurup orada hazırdı ve kıza içirdi. Duayı da okuduktan sonra, kızı annesine teslim ederken, uzun bir öğütler ve tembihler listesinin yanında değişik şifalı otlar da önerdi: Gerginliğe ve kaygıya karşı kavak, kendine acımasın diye hindiba, rahatsızlığa karşı kızılkantaronözü, intiharı önlemek için katırtırnağı, nefrete ve kıskançlığa karşı çoban püskülü, paniğe karşı da çam yaprağı salık vermişti. Ayrıca bir tasa ırmak suyu doldurup bütün bu otları içine atıp gün ışığında dört saat bekletmesini, daha sonra da hafif ateşte kaynatmasını istemişti. Öte yandan cinsel sabırsızlıkları söndürmek için yemeğine çakmaktaşı koymasını ve ailenin öbür üyeleriyle aynı yatağı paylaşmamasını da öğütlemişti. Çünkü bu ateş ve kızgınlık, kızamık gibi bulaşıcı olabilirdi. Sonunda kalsiyumla pastiller ve her gün yıkanmak için dezenfektanlı bir sabun da eklemişti verdiklerine.</p>

  <p>O günden sonraki hafta Evangelina iyice zayıfladı, bakışları bulanıklaştı, elleri titremeye başladı, midesi sürekli bulanıp kusuyordu ve krizler hâlâ sürüyordu. İşte o zaman Digna Ranquileo, yeminine boşvermeye, onu Los Riscos Hastanesi’ne götürmeye karar verdi. Başkentten henüz gelmiş olan genç bir hekim, bilimsel sözcükler kullanarak birtakım açıklamalardan sonra, nazar nedir bilmediğini, bu kızın hastalığının isteri krizleri olduğunu söyledi. Tek çare, bunları görmezden gelmek ve ergenlik çağını atlatıp sinirleri düzelince her şeyin geçeceğine inanmaktı. Bir boğayı bile uyutacak güçteki bir sakinleştirici yazdı ve bu kendini yerden yere atmalar geçmezse, kızı başkentteki akıl hastanesine yatırıp elektrik şoku uygulayabileceklerini de sözlerine ekledi. Digna, raflardaki fincanların dans etmesinin, köpeklerin deli gibi havlamalarının, çatıya görünmez taş yağmurlarının yağmasının ve mobilyaların sarsıntısının da isteri krizleri yüzünden mi olduğunu sormaya yeltendi, ama doktor bu gibi derin konulara girmedi ve gerekirse tabak çanağı kapalı bir yere koyup bahçedeki hayvanları da bağlamasını öğütledi.</p>

  <p>Başlangıçta, Evangelina ilaç yüzünden ölüme benzer derin bir uykuya daldı. Onu besleyebilmek için bin bir güçlükle uyandırabiliyorlardı ancak. Dudaklarının arasından ağzına bir lokma sokuşturuyorlar, sonra bunu çiğnemeyi ve yutmayı akıl edebilsin diye yüzüne soğuk su vuruyorlardı. Onu helaya taşımak zorundaydılar, çünkü uyku yüzünden deliğin içine düşeceğinden korkuyorlardı. Bu derin uyku hali, sadece öğleüzeri, onun transa geçtiği olağan saatlerde bozuluyor ve bu anlarda birkaç yaşam belirtisi gösteriyordu. Bir hafta dolmadan hastaneden yazılan ilaçlar artık onu etkilemez oldular ve kız öylesine derin bir sessizliğe ve kedere büründü ki, gece gündüz sakin, ama uyumadan oturmaya başladı. İşte o zaman annesi hapları bostanın içinde öyle derin bir çukura gömdü ki, dünyada bir daha hiç kimse onları bulamadı.</p>

  <div>
    <br />
  </div>

  <p>Umutsuzluğa kapılan Digna Ranquileo, kendisinin doğumlardan ve gebelikten başka bir konuda uzman olmadığını iyice vurgulamasına rağmen, kızı ziyaret etmeyi kabul eden Mamita Encarnación’dan medet umdu. Bir sabah evlerine gelen Mamita, kızın ay vurgununa uğramış gibi transa girişini izledikten ve mobilyaların harekete geçip hayvanların davranışlarının değişimini gözleriyle görünce bunların palavra değil, çıplak ve acı birer gerçeklik olduğunu kabullenmek zorunda kaldı.</p>

  <p>— Bu kıza bir erkek gerekli, kararına vardı.</p>

  <p>Ne var ki bu tür bir açıklama Ranquileo ailesini kırdı. Onlar kendi kızları gibi büyüttükleri, kendi oğullarıyla bile ilişkiye girmemesi için bunca özen gösterdikleri bu iyi aile evladının dişi köpekler gibi görülmesi düşüncesini asla kabul edemezlerdi. Gene de ebe kadın, bu tür açıklamalara kulak asmamış ve kendi tanısında ayak diretmişti. Onu sürekli işle oyalamalarını, böylece daha beter krizleri önleyebileceklerini de sözlerine eklemişti.</p>

  <p>— Aylaklık ve erkeksizlik melankoliye yol açar. Ne olursa olsun bunu evlendirmelisiniz, çünkü bu sıkıntıları bir erkeği olmazsa asla geçmeyecektir.</p>

  <p>İyice telaşlanan anne, bu öğüte kulak asmadı, ama kızı sürekli meşgul ederek ona hem neşesini, hem de uykusunu kazandırmayı başardı, ne var ki, gelen krizlerin sıklığını azaltmayı başaramadı.</p>

  <p>Bir süre sonra konu komşu bu tuhaflıkları duymuşlar ve evin çevresinde gezinmeye başlamışlardı. En meraklıları olan bitenleri yakından görebilmek için uğruyorlar, bu olan bitenden kendilerine bir yarar sağlamaya bakıyorlardı. Kimileri Evangelina’ya kriz geldiği anda Araf’taki ruhlarla ilişkiye geçmesini öğütlüyor, kimisi kehanette bulunmasını, kimisi de yağmuru durdurmasını istiyordu. Digna, bu olay halk arasında iyice duyulacak olursa, ahalinin dört bir yandan bostanına dalacağını, bahçesini kirleteceğini, kızıyla alay edeceklerini düşündü.Hele bu koşullar altında Evangelina’nın kendisiyle evlenmeye ve çocuk yapmaya cesaret edebilecek bir erkek bulması hiç de kolay olmayacaktı. Oysa kızın çocuk doğurmaya gerçekten gereksinmesi vardı. Bilimden bir şey beklenemeyeceği anlaşılınca, Yehova Şahitleri’nin de tapınak olarak kullandıkları o mavi barakasında yaşayan kendi mezhebinin rahibini görmeye gitti. Kadın, bu Protestan topluluğun etkin bir üyesi olduğundan rahip onu güler yüzle karşıladı. Daha sonra Digna, evi saran bu talihsizliği, hiçbir ayrıntıyı atlamadan bir bir anlattı ve kızı her türlü günahkar ilişkiden, hatta üvey baba ve ağabeylerinin bakışlarından bile koruduğunu söyledi.</p>

  <p>Rahip bu öyküyü büyük bir dikkatle dinledi. Yere diz çöktü, uzun dakikalar boyunca bir yol göstermesi için Tanrı’ya yalvararak meditasyona daldı. Sonra İncil’i rastgele açtı ve gözlerine çarpan ilk satırları okudu: "Holofernes, kadın sayesinde çok mutlu oldu, ne yaptığını bilmeden şarap içti, ömründe içmediği kadar çok içti hem de" (12-20 Yuda). Bu satırlarla tatmin olan rahip, Tanrı’nın yanıtını, kulu Ranquileo’nun sorununa göre yorumladı:</p>

  <p>— Kocanız içki içmeyi hiç bıraktı mı, hemşire?</p>

  <p>— Biliyorsunuz ki, bu olanaksız.</p>

  <p>— Kaç yıldır içkiye bağımlı yaşıyor?</p>

  <p>— İçkiyi bırakamaz, şarap onun kanında dolaşıyor.</p>

  <p>— Ona Gerçek İncil Kilisesi’ne gelmesini söyleyin, kendisine yardımcı olabiliriz. Bizim aramızda hiç sarhoş gördünüz mü?</p>

  <p>Digna, hiç üşenmeden pek çok öteki kişiye yaptığı gibi, kocasının bu güçsüz yanının nedenini açıklamaya koyuldu. Her şey doğum anında ölen üçüncü çocuk yüzünden başlamıştı. Bir tabut alacak paraları olmadığından, Hipólito, minicik meleği bir ayakkabı kutusuna koymuş, kolunun altına sokuşturup mezarlığa gitmişti. Yolda bu acısını bastırmak için durup durup içmişti ve sonunda kendinin kim olduğunu bile unutmuştu. Bir süre sonra kendine geldiğinde, bir çamur deryasının ortasında yatıyordu. Kutu yitip gitmişti, bütün yöreyi baştan aşağı aradıysa da bulamamıştı.</p>

  <p>— Yaşadığı karabasanı bir düşünün, papaz efendi. Zavallı Hipólito, hâlâ bunun acısını taşır yüreğinde. Uykusundan bağırarak uyanır ve oğlunun onu cennetten çağırdığını söyler geceleri. İşte bu yüzden içiyor, yoksa serserilik olsun diye değil.</p>

  <p>— Alkoliklerin dudaklarında her zaman hazır bir bahane vardır zaten. Evangelina, Tanrı’nın size bir mesajıdır. Kızın hastalığı aracılığı ile, İsa efendimiz, babasını çok geç olmadan uyarmaya çalışıyor.</p>

  <p>— Size saygım sonsuzdur papaz efendi, ama eğer Tanrı bana seçim hakkı veriyorsa, kocamın zil zurna sarhoş olmasını, kızımın köpek gibi havlamasına, erkek sesiyle konuşmasına yeğlerim.</p>

  <p>— Pek büyük bir günah işliyorsunuz, hemşire! Sen nasıl oluyor da Yehova’ya bizim acıklı kaderlerimizi çizmede yol göstermeye cesaret edebiliyorsun?</p>

  <p>O günden sonra gayrete gelen rahip, Ranquileoların evine sık sık gelir olmuştu, cemaatinden bazı sadık dindarlar da onunla birlikte geliyorlar, genç kızı toplu dualarıyla iyileştirmeye çalışıyorlardı. Ama aradan bir hafta geçmesine rağmen Evangelina hiçbir iyileşme belirtisi göstermiyordu. Evin içinde dolaşıp duran meraklı komşulardan biri, kriz anında oradaydı ve bu olaydan bir yarar sağlayabileceğini düşündü. Çünkü Evangelina’nın kıvrandığı yatağın yanından geçerken ayağı bir tabureye takılmış ve o da yatağa düşmüştü. Ertesi gün, bu komşunun elini saran tüm siğiller birdenbire yok olmuşlardı. Bu keramet kulaktan kulağa yayıldı ve ziyaretçilerin sayısı şaşılacak ölçüde arttı, herkes kızın transa geçmesi ile bir şifa bulacağına inanıyordu. Birisi de Evangelinaların hastanede karışmaları olayını anımsayıp çevreye yaymıştı, bu da mucizenin bir başka türlü açıklanması olarak yorumlanmıştı. İşte ancak o zaman cemaatin papazı, kendi bilgi dağarcığını aştığı gerekçesiyle olayı Katolik Kilisesi’ne duyurmaya karar verdi, ne de olsa, o daha köklü bir kiliseydi ve ermişler ve onların mucizeleri hakkında daha geniş bilgiye sahiptiler.</p>

  <p>Kiliseye vardıklarında Peder Cirilo, olayı Ranquileolar’ın ağzından dinledi ve Evangelina’nın kendi cemaati sınırlarında olup da, anasının Protestanlığı yüzünden vaftiz edilmemiş olan tek kız çocuğu olduğunu anımsadı. Ne olsa bu kız Protestanların şamatasına takılıp yolunu şaşırmış bile olsa kendi sürüsünün bir kuzusu sayılırdı, bu yüzden onları geri çeviremezdi.</p>

  <p>— Bu yaratık için dua edeceğim. Tanrı’nın merhameti sonsuzdur ve her ne kadar siz onun kutsal kilisesinden ayrılmış bile olsanız o size yardım edebilir.</p>

  <p>— Sağ olun peder, ama dualardan da öte, kızın ruhundaki şeytanı kovamaz mısınız, diye fısıldamıştı Digna.</p>

  <p>Rahip telaşla haç çıkarttı. Bu düşünce mutlaka Protestan meslektaşınca ortaya atılmış olmalıydı, yoksa bu köylü kadının aklının böylesi şeylere eremeyeceği belliydi. Son zamanlarda, Vatikan bu tür ayinlere iyi gözle bakmaz olmuştu ve sanki ne kadar ağza alınmazsa o kadar iyi olacağını düşünerek, şeytanın adının anılmasını yasaklamıştı. Gerçi rahip, şeytanın varlığına, ruhlarla beslenenler hakkında kesin kanıtlara sahipti, ama şimdi alelacele bir tören düzenleyip onunla karşılaşmaya niyeti yoktu. Öte yandan bu tür törenler düzenlediği üstlerinin kulağına gidecek olursa, bu rezaletin lekesi tüm yaşlılığını karartırdı. Gene de, iyi niyeti ona, bir iki telkin edici sözün, bir -kutsal babamız- duasının ve birkaç damla kutsanmış su serpmenin, açıklanması güç mucizeler yarattığını, böylelikle hastayı yatıştırabileceğini fısıldıyordu. Sonra da anneye, birkaç duayla şeytanı savabilecekleri, ama şeytan kovma töreninin yapılmasına gerek olmadığını söyledi. Sonra da onlara Kutsal Katolik Kilisesi’yle barışmalarını, bu tür şanssızlıkların hep İsa Efendimizin sözlerinden ayrılarak sapkın tarikatlara girenlerin başına geldiğini vurguladı. Ama Digna, toprak ağalarının, günah çıkartma odalarında rahiplerle işbirliği yaptıklarını, ağaların yoksul çiftçilerin ufak tefek hırsızlıklarını şikayet ettiklerini, iki dua -meaculpa- arasında fısıldaştıklarını duymuştu ve rahibin zenginlerden yana çıkıp yoksullara yüz vermediğini, bunun tam tersini söyleyen İsa Efendimize böylelikle karşı çıktıklarını bal gibi biliyordu.</p>

  <p>O zamandan beri Peder Cirilo da yoğun işleri ve titrek bacakları izin verdikçe Ranquileolar’ın evine uğrar olmuştu. Olaya ilk tanık oluşunda, bu tuhaf hastalığa yenik düşen kızın hali, onun pek sağlam olan inançlarını bile sarsmıştı. Kutsal su ve dualar bu belirtileri ortadan kaldırmaya yetmemişti, ama durumun daha kötüleşmediğini gözlediğinde de, şeytanın artık bu rezaletin sınırına geldiği sonucunu çıkartmıştı. Bu ruhani çalışmada Protestan meslektaşına ayak uydurmuştu. Her ikisi de bunun bir akıl hastalığı olduğu, Tanrı’nın öyle ya da böyle bu işle ilgisi olmadığı, kıza atfedilen mucizelerin de pek iler tutar tarafı olmadığı görüşünde birleşmişlerdi. Sonra da yayılan batıl inançlarla birlikte savaşmışlar ve olayı inceledikten sonra o kızın siğillerinin yok olmasının yaraların doğal seyri sonucu ortaya çıktığını, siğillerin zaten havaların yılın bu döneminde düzelmesiyle olağan bir iyileşme olduğunu açıklamışlardı. Evangelina’yı ziyaret ettikten sonra kumarda şansı açılanların iddialarının bir azizelik belirtisi sayılamayacağı da açıkça ortadaydı. Ama gene de bu iki din adamının ısrarlı açıklamaları, buraya akan hacı sayısında bir azaltma yapmamıştı. Ondan aman dilemeye koşan ziyaretçilerin görüşleri ikiye ayrılmıştı. Bir kısım ziyaretçi bu krizlerin mistik bir açıklaması olduğunu savunurken, bir kısmı da bunun şeytanın işi olduğu görüşündeydi. Protestan ve Katolik rahipler, köyün ebesi, Los Riscos Hastanesi’nin hekimi koro halinde bunun isteriden başka bir şey olmadığını haykırıyorlardı, ama onlara kulak asmaya niyetli hiç kimse yoktu, herkes bu anlamsız mucizelerde bir şenlik heyecanı yaşıyordu.</p>

  <div>
    <br />
  </div>

  <p>Francisco Leal’in beline sarılıp yüzünü onun ceketinin sert kumaşına gömen ve saçları rüzgâra kapılıp dağılan Irene, kanatlı bir ejderhanın üzerinde uçtuğunu hayal ediyordu. Kentin son evleri de arkalarında kalmaya başlamıştı. Yol, güneşi kesen kavakların arasından uzuyor, ufkun mavi sisine sarınmış tepeler uzaklardan ancak seçilebiliyordu. Motosikletin selesine biner gibi yerleşen genç kız, çocukluğunda belleğine kazınan düşlere dalmış, bir Arap masalının kahramanı gibi at koşturduğunu hayal ediyordu. Motosikletin hızı, bacaklarına yaydığı o sarsıntı, tenini saran o kükreme benzeri gürültüden haz duyuyordu. Bir yandan da renkli fotoğraflarla dört sayfada vermeyi tasarladığı haberin konusu olan ermiş kızı düşünüyordu. Birkaç yıl önce kuzeyden güneye ülkeyi aşıp yaraları iyileştiren, ölüleri dirilten o ‘ışıltı’dan sonra böyle mucizeler duyulmaz olmuştu. Cinlerin emrine girenler, ruhlara karışanlar, lanetlenenler alabildiğine boldu, hani şu larva tüküren kız, depremler yaratan ihtiyar, bakışlarıyla otomobilleri durduran sağır gibileri, hatta bu sonuncu olaydan sonra el işaretleriyle yapılan bir ropörtajdan sonra Irene’nin saati de çalışmaz olmuştu. Ne var ki, o ışıltılı kişiden sonra, uzun zamandır kimse insanlığa yararlı bir mucize göstermez olmuştu. Dergi için ilgi uyandıracak bir haber bulmak gün geçtikçe güçleşiyordu. Sanki ülkede ilginç bir şeyler olmaz olmuştu, zaten olsa da sansür, yayımlanmasını engelliyordu. Irene, soğuktan moraran parmakları ısınsın diye ellerini Francisco’nun ceketinin altına soktu. Ellerinin altındaki bu zayıf, kemikli göğüs, Gustavonunkinden nasıl da değişikti. Nişanlısı, kendinin yapamadığı hiçbir şeyi adamlarından istemeyeceği düşüncesini savunarak, sürekli eskrim, judo, jimnastik yapar, her sabah elli kez paralelde çalışırdı, böylece son derece gelişmiş kaslara sahip olmuştu. Gustavo, birliğindeki adamları için bir baba, sert ama adil bir baba olduğunu savunurdu. Otellerin loş odalarında seviştikleri zaman bu fiziksel görünümünden gurur duyarak soyunur ve odada çıplak dolaşmaktan hoşlanırdı. Irene de onun güneşten ve rüzgardan yanmış, fiziksel güç harcamaktan sertleşmiş, ama gene de yumuşak ve uyumlu bedenini severdi. Onu hazla seyreder, biraz dalgınca da olsa beğeniyle okşardı. Acaba şu anda neredeydi? Belki de bir başka kadının kolları arasındaydı, kimbilir? Mektuplarında nişanlısına bağlılığı konusunda yeminler etse de, Irene doğanın gereksinmelerini iyi biliyordu ve onunla birlikte haz duyan esmer melezleri gözünün önüne getirebiliyordu. Nişanlısı, Kutup’a indiğinde durum değişikti, o buzul soğukluğunda, aşkı unutmaya koşullanmış yedi adam ve penguenlerin arasında tövbekarlık zorunluydu. Ama genç kız, tropik kuşakta yüzbaşının başka türlü davranacağından emindi. Bunun kendisini ne kadar az ilgilendirdiğini düşünerek gülümsedi, nişanlısını son kez ne zaman kıskandığını anımsamaya çalıştı.</p>

  <p>Motorun uğultusu, Gustavo Morante’nin sık sık mırıldandığı İspanyol Lejyonu’ndan bir şarkıyı getirdi aklına:</p>

  <div>
    <br />
  </div>

  <p><i>Soy un homber a quien la suerte</i></p>

  <p><i>hirio con zarpa fiera</i></p>

  <p><i>soy el novio de la Muerte</i></p>

  <p><i>que estreche con brazo fuerte</i></p>

  <p><i>y su amor fue mi bandera</i><a href="../Text/Dipnot.xhtml#a2" id="k2" style="line-height: 1.3em; text-indent: 1em;"><sup>[2]</sup></a></p>

  <div>
    <br />
  </div>

  <p>Bunu Francisco’nun karşısında söylemek hiç de hoş olmamıştı, çünkü bundan böyle Gustavo’ya ‘Ölümün Nişanlısı’ adını takmıştı. Irene buna alınmamıştı. Gerçekte aşka pek az kafa yorardı, yüzbaşıyla aşkı hakkında kendi kendine pek soru sormazdı, bunu çocukluğundan beri alnında yazılı doğal bir koşul olarak kabullenmişti. Gustavo Morante’nin onun için ideal bir arkadaş olduğu sözünü o denli çok işitmişti ki, kendi duygularına fazla kulak asmadan buna inanmıştı sonunda. Son derece sağlam, dayanıklı, erkeksi bir biçimde kızın gerçekliğine yerleşmişti genç adam. Kız kendini rüzgarda sürüklenen bir kuyrukluyıldız gibi hissediyor, kendi iç dünyasının karışıklığından korkuyor, bu dürtülerini dindirecek birini düşünmekten kendini alıkoyamadığı zamanlar oluyordu, ne var ki bu anlar çabuk geçiyordu. Geleceği düşünmeye koyuldu muydu içini bir hüzün kaplıyordu, bu yüzden elinden geldiğince şimdiyi özgür yaşamaya çalışıyordu.</p>

  <p>Francisco’nun gözündeyse, Irene’nin, nişanlısı ile olan bağı, iki yalnız insanın ve pek çok hasretin toplamından başka bir şey değildi. Bir süre ikisinin baş başa kalmaları olası olunca, onları birleştirenin alışkanlıktan başka bir şey olmadığını anlayacaklarını söylerdi sık sık. Bu aşkta bir heyecan gözlenmiyordu, buluşmaları sakin, ayrılıkları pek uzun sürüyordu. Sanki Irene, bu nişanı ömrünün sonuna dek uzatmak, arada sırada kedi yavrusu gibi onunla oynaşmak ve böylece koşullu bir özgürlüğü yaşamak istiyordu Francisco’ya göre. Evliliğin onu ürküttüğü besbelliydi, bu yüzden de sürekli erteleme bahaneleri buluyordu, sonunda general olmaya hazırlanan bu prensle evlenirse, o salkım saçak giysilerine, tıngırtılı bileziklerine ve hareketli yaşantısına veda etmek zorunda kalacağını düşünür gibiydi.</p>

  <p>O sabah motosiklet Los Riscos’a doğru tarlaları, tepeleri aşarken, Francisco bir yandan da ölümle nişanlı adamın dönmesine ne kadar kaldığını hesaplıyordu. Onun gelişi ile her şey değişmek zorunda kalacaktı. Irene’nin sadece kendisine ait olduğu şu son ayların mutluluğu uçup gidecekti, heyecanlı hayallere, günlük şaşırtmacalara, bekleyiş kaygılarına ve kızın tuhaf işleri karşısındaki kahkahalarına veda edecekti. Bundan böyle çok dikkatli olmalıydı, sadece en gerekli şeyleri söylemeli, her türlü kuşku uyandıracak davranıştan kaçınmalıydı. O zamana dek huzurlu bir birliktelik yaşamışlardı. Kız arkadaşı, onun ikili yaşantısını sezmezmiş gibi masumca dolanıyordu ortalıkta, ya da en azından bu konuda hiç soru sormuyordu. Onun varlığının yanında hiçbir önlem almak gerekmiyordu, ama Gustavo Morante’nin gelişi ile daha temkinli davranmak zorunda olacaktı. Irene ile aralarındaki bağ öylesine değerliydi ki, buna kimsenin dokunmasını istemiyordu. Arkadaşlıklarını yalanlarla ve sahte sözlerle lekelemek istemiyordu, ama pek yakında böyle davranmak zorunda kalacağını da seziyordu. Motosikletini sürerken bu geziyi ufkun sınırına kadar sürdürmek, yüzbaşının ulaşamayacağı bir noktaya kadar gitmek, ülkeyi bir baştan bir başa geçmek, beline sarılan Irene ile tüm anakaraları ve denizleri aşmak isteğini duyuyordu. Ne var ki yolculuk ona pek kısa geldi. Dar bir dönemeci geçince bu mevsimde yemyeşil olan geniş tarlalar çıktı karşılarına. Belli bir kederle içini çekti Francisco, çünkü aradıkları yere varmışlardı. Ermiş kızın evini kolaylıkla buldular, buranın pek sessiz ve boş bir yer olmasına da şaştılar, çünkü mucizeleri görmeye gelmiş bir kalabalıkla karşılaşacaklarını ummuşlardı.</p>

  <p>— Burası olduğuna emin misin?</p>

  <p>— Eminim.</p>

  <p>— O halde bu uydurma bir ermiş, baksana kimseler görünmüyor ortalıkta.</p>

  <p>Karşılarında yoksul çiftçi ailesinin, kireçle badanalanmış tuğladan yapılmış soluk kiremitli evi duruyordu; evin kapısının önünde bir veranda uzanıyor, bütün evde tek bir pencere görünüyordu. Büyük bahçenin ucunda, kurumuş dalları birbirine geçmiş yapraksız asmalar görünüyordu, bu zavallı bitkilerin üzerlerinde de yazın ilk belirtileri olarak birkaç filiz belirmişti. Sonra bir kuyu, helaya benzer bir baraka ve daha ötede mutfak olarak kullanılan kare bir kulübe daha vardı. Değişik boylarda ve değişik renklerde birkaç köpek, öfkeyle havlayarak ziyaretçileri karşılamak için koştular. Irene, hayvanlara nasıl davranılacağını iyi bildiğinden, onları pek eskiden tanırmış gibi konuşarak ortalarında yürümeye başladı. Oysa Francisco, küçükken bu tehlikeli hayvanlardan korunmak için ezberlediği o büyülü tekerlemeyi okuduğunu fark etti içinden: "Dur vahşi hayvan, kuyruğunu indir yere / önce doğdu yüce Tanrı / sonra sen ey koca köpek." Ama gene de kız arkadaşının kullandığı yöntemin daha geçerli olduğu ortadaydı, çünkü o, dişlerini gösteren hayvanların arasında sakince yürüyordu. Bu hayvanlara neredeyse tekme atmaya hazırlanıyordu ki, bekçi köpeklerini kovmak için elinde bir sopayla küçük bir oğlan çocuğu bağırarak çıktı ortaya. Sonra evden başkaları da çıktı: Kaba saba, ama kederli görünümlü şişman bir kadın, yüzü kış kestanesi gibi çizgilerle dolu bir adam ve değişik yaşta pek çok çocuk.</p>

  <p>— Evangelina Ranquileo burada mı oturuyor, diye sordu Irene.</p>

  <p>— Evet, ama mucizeler öğleüzeri oluyor.</p>

  <p>Genç kız, bunun üzerine, yayılan söylentileri incelemek için gelen gazeteciler olduklarını açıkladı. Bunun üzerine ürkekliğinden sıyrılan aile, onları yöre halkına özgü bir konukseverlikle evlerine aldılar.</p>

  <div>
    <br />
  </div>

  <p>Bir süre sonra ilk ziyaretçiler geldiler ve Ranquileoların bahçesine yerleştiler. Sabah ışığında Irene’yi gözleyen Francisco, kızın konuşmaya dalmasını bekliyordu, çünkü arkadaşı fotoğraflarının habersiz çekilmesini istiyordu. Fotoğraflar zamanı aldatır, ruhu bir karton parçası üzerinde öylesine saptar bırakır, derdi genç kız. Havanın duruluğu ve ortadaki heyecan içinde Irene sanki ormanda büyümüş bir yaratık gibiydi. Ranquileoların evinde, sanki burada doğmuş gibi rahat ve içten davranıyor, konuşup gülüyor, konuklara içecek sunuyor, kuyruklarını bacakları arasına sıkıştırmış köpeklerle oynuyordu. Çocuklar da onun bu tuhaf saçlarına, ilginç giysilerine, sönmeyen gülümsemesine ve küçük hareketlerinin sevimliliğine şaşıp peşine takılmışlardı.</p>

  <p>Sonra Protestan Kilisesi’nden ellerinde gitarlar, flütler ve davullarla bir grup mümin çıkageldi ve eski bir ceketle cenaze şapkası takmış rahiplerinin önderliğinde birtakım ilahiler çalıp söylemeye başladılar. Koronun ve çalgıların sesi yürek parçalayacak türdendi, ama Irene ve Francisco dışında kimse bunların farkına bile varmıyordu sanki. Çünkü haftalardır bu ilahileri dinlemeye artık kulakları alışmıştı.</p>

  <p>Kiliseden Ranquileolar’a kadar bisiklet pedalı çevirmekten bitkin düşmüş olan Peder Cirilo da az sonra kalabalığa katıldı. Asmaların altına oturup ezbere bildiği dualara ya da kederli ilahilere kendini kaptırıp salındığında beyaz sakalı sallanıyor, uzaktan sanki göğsüne takılı bir demet zambak gibi görünüyordu. Belki de Papa’nın kutsadığı ermiş Gemita ilahisinin, Protestan meslektaşının ilahileri ve Los Riscoslu hekimin rengârenk hapları kadar etkili olacağını düşünüyordu. Arada sırada da cep saatini çıkarıp bakıyor ve transa geçme saatini bekliyordu. Mucizelerin söylentilerine kapılıp gelmiş öteki insanlar evin bahçesinde, gölgelere serpiştirilmiş taburelere oturuyorlardı. Bazıları kayıtsızca yaklaşan ekinlerden, ya da radyodan duydukları uzaklarda oynanan bir futbol maçından söz ediyor, ya ev sahiplerine olan saygıdan ya da ürkeklikten onları buraya sürükleyen asıl ilgi konusuna değinmekten çekiniyorlardı.</p>

  <p>Evangelina ile annesi, konuklara soğuk su ve balla kavrulmuş un sunuyorlardı. Kızın görünüşünde hiç de anormal bir hal yoktu, sakin bir görünümü vardı, yanakları al aldı, ablak yüzünde sersemce bir gülümseme görünüyordu. Bu küçük topluluğun tüm dikkatini çekmekten hoşnuttu.</p>

  <p>Hipólito Ranquileo, köpekleri bir araya toplayıp ağaca bağlamakta biraz güçlük çekti. Ne de çok havlıyorlardı. Sonra Francisco’ya yaklaşarak dişi köpeklerden birini öldürmek gerektiğini, bir gün önce doğurduğu yavruları yemek gibi bir suç işlediğini, horoz sesiyle öten tavuklar gibi bunun da korkunç bir şey olduğunu anlatmaya koyuldu. Doğanın bazı yanlışlıkları, öteki yaratıklara da bulaşmadan kökünden kazınmalıydı. Yaşlı adam bu konuya pek özen gösteriyordu.</p>

  <p>Bu arada Protestan rahip, bahçenin ortasına dikilerek son derece yüksek perdeden, heyecanlı bir vaaza başladı. Protestanların dışındakiler ona pek hak vermeseler de, kızdırmamak için onu dikkatle dinlediler. "Fiyatların artması! Ortalıktaki kıtlık! Bunlar bilinen şeyler. Durdurmak içinse pek çok yol var: Hapis, ceza, grev... Peki ya sorunun özü nedir? Nedeni nedir? Bunun ardında insanoğlunda sönmek bilmeden yanan o ateş yatıyor! Bunun ardında o bitmek bilmeyen ten düşkünlüğü var! Dünyevi hazlara düşkünlük var! Bütün bunlar insanoğlunu yüce efendimizden uzaklaştırıyor, insani dengesini, ahlakını, ekonomisini ve ruhsal düzenini bozarak Yaradan’ın öfkesini üzerimize çekiyor. Bu yaşanan zamanlar Sodom ve Gomorre zamanlarıdır; insan, dehşetin eline düşmüştür ve sırtını Tanrı’ya çevirmenin cezasını çekmektedir. Yehova, görebilenlere uyanlarını göndermektedir ve bu günahlarımızdan arınmayacak olursak..."</p>

  <p>— Özür dilerim papaz efendi, size soğuk bir şey sunabilir miyim? Evangelina, rahibin sözünü keserek, sayacağı öteki günahları unutturdu ona.</p>

  <p>Protestan öğrencilerden şaşı gözlü, kısa bacaklı bir genç kız, Irene’ye yaklaşarak, Ranquileolar’ın kızı hakkında ürettiği kuramı anlatmaya koyuldu: "Şeytanların kralı Belzebu, onun bedenine girdi, bunu derginizde yazın, bayan. Hıristiyanlara böyle şeyler yapmaktan hoşlanır, ama Kurtuluş Ordusu daha güçlüdür ve şeytanı yenecektir. Bunu derginize böylece koymayı unutmayın. "</p>

  <p>Peder Cirilo, son sözleri işitti, Irene’yi bir kolundan tutarak öteki uca çekti.</p>

  <p>— Siz ona kulak asmayın. Bu Protestanlar pek cahil oluyor, kızım. Birkaç iyi nitelikleri yok değil, ama gerçek bir inanç içinde olmadıkları da kesin. Onların içki içmediklerini biliyor muydunuz? Kırk yıllık alkolikler bile bunların tarikatlarına girince içmez oluyorlar, bu yüzden onlara saygı duyuyorum. Ama bu işte şeytanın parmağı olmadığı da kesin. Kızın biraz aklı karışmış, o kadar.</p>

  <p>— Ya mucizelere ne diyorsunuz?</p>

  <p>— Hangi mucizelerden söz ediyorsunuz? Yoksa inanıyor musunuz o söylentilere?</p>

  <p>Öğleüzerinden birkaç dakika önce Evangelina Ranquileo bahçeden ayrılıp eve girdi. Üzerindeki kazağı çıkardı, saç örgüsünü çözdü ve odasındaki üç yataktan birine oturdu. Dışarıdaki herkes suspus olmuştu, içeride olacakları gözlemek üzere pencereye ve kapıya yaklaşmışlardı. Irene ve Francisco, kızı izleyerek eve girmişlerdi, delikanlı yarı gölgede fotoğraf makinesini ayarlarken, kız da ses kayıt aygıtını hazırlıyordu.</p>

  <p>Ranquileolar’ın evinin tabanı topraktı, dövülmüş, ıslatılmış, tekrar dövülmüş, sonunda betona benzemiş bir topraktan başka bir şey değildi. Cilasız tahtadan yapılmış birkaç ev eşyası arasında bir iki tabure ve hasır iskemle, evde yapılmış bir masa ve tek süs olarak da yüreği alevler içinde bir İsa Mesih heykelciği bulunuyordu. Kızların yatakları bir perdeyle bölünmüştü. Delikanlılar ayrı bir girişi olan yan odadaki yer şiltelerinde yatıyorlardı. Böylece kız ve erkek kardeşler arasında bir karışıklık olması önlenmişti. Her şey tertemizdi, ortalıkta nane ve kekik kokusu egemendi, teneke kutudaki kırmızı karanfiller pencereyi şenlendiriyor, masanın üzerindeki yeşil örtü onu süslüyordu. Francisco bu pek basit eşyalarda derin bir estetik duyusu sezdi ve daha sonra kendi koleksiyonu için birkaç fotoğraf daha çekmeye karar verdi. Ama bunu asla yapamadı.</p>

  <div>
    <br />
  </div>

  <p>Öğle saati geldiğinde, Evangelina kendini yatağa atıverdi. Bedeni titredi ve derin, yüksek ve dehşetli bir inleme, aşk alevi gibi sardı kızı. Sonra çılgınlar gibi devinmeye, insanüstü bir güçle geriye bükülmeye başladı. Biçimsizleşen yüzünde, az önceki basit kız görünümü silindi ve sanki pek çok yaş birden yaşlandı. Yüz çizgilerinde bir acı, sonra bir hayranlık ve haz belirtileri okunuyordu. Yatak sarsıldı ve kendini yere atan lrene, iki metre ötede duran masanın da belli ki hiçbir etki altında kalmadan harekete geçtiğini fark etti. Korku, merakını yendi ve genç kız korunmak amacıyla Francisco’ya sokuldu, onun kolunu tuttu. Bu arada gözlerini şeytansı gösteriden ayırmaya çalışıyordu, ne var ki erkek arkadaşı fotoğraf makinesini adamakıllı kullanabilmek için kızın kolunu yavaşça itti. Dışarıdaki köpekler, müminlerin ilahilerine ve dualarına eşlik ederek bitmek bilmez bir felaket habercisi gibi deli deli havlıyorlardı. Raftaki teneke maşrapalar dans ediyor, evin çatısı çakıltaşları yağarmışçasına tuhaf gürültülerle uğulduyordu. Sürekli bir sarsıntı evin kirişlerini sallıyor, ailenin yiyeceklerini, tohumlarının ve bazı eşyalarının durduğu tavan arasını altüst ediyordu. Derken delinen bir çuvaldan aşağı yağmaya başlayan mısırlar bu karabasan duygusunu daha da arttırdı. Ne olduğu anlaşılamayan halüsinasyonlar ve esrarengiz krizlerle yenik düşen Evangelina, yatağın üzerinde eğilip bükülmeye devam ediyordu. Güneşten kavrulmuş, dişsiz kederli palyaçolara özgü o acınası yüz ifadesi ile babası eşikte durmuş kızını, yaklaşmadan acıyla seyrediyordu. Annesi ise, sessizce yatağın yanında duruyor, aralık gözlerle Tanrı’nın sessizliğini işitmeye çalışıyordu sanki. Evin içinde ve dışında biriken hacıları saran duygu ise umuttu. Hepsi birer birer Evangelina’ya yaklaşarak küçük, önemsiz bir mucize dilediler ondan.</p>

  <p>— Ne olursun siğillerimi yok et, küçük azize.</p>

  <p>— Juan’ımı askere almasınlar, yalvarırım sana.</p>

  <p>— Tanrı seninle olsun Evangelina, sen ki merhamet dolusun, kocamın basurunu iyileştir.</p>

  <p>— Bana bir işaret yapıver, lotoda kaç numaraya oynayayım?</p>

  <p>— Sen, Tanrı’nın kölesi, ekinler bozulmadan yağmurları durdur.</p>

  <p>İnançları veya basit arzuları yüzünden buraya sürüklenen insanlar bir an için genç kızın yanında duruyorlar, kendi isteklerini söylüyorlar ve bu kızın aracılığı ile Tanrı’nın onları kutsayacağına inanarak oradan güven içinde ayrılıyorlardı.</p>

  <p>Bu arada güvenlik güçlerinin kamyonunun geldiğini işiten olmadı.</p>

  <p>Derken buyruklar duyuldu; insanlar hiçbir tepki göstermediler; askerler gruplar halinde bahçeye doluştular, silah elde eve daldılar. Orada birikenlere vurarak, çocukların bağırarak kaçışmalarına neden oldular, önlerine çıkanlara tüfek dipçikleriyle vurdular ve emirler yağdırmaya başladılar.</p>

  <p>— Yüzler duvara! Eller enseye! Birliğin başındaki boğa gibi kalın enseli iri adam, buyruklar veriyordu sürekli.</p>

  <p>Herkes ona boyun eğdi, yalnızca trans halindeki Evangelina ile şaşkınlıktan kımıldamayan Irene Beltrán oldukları yerdeydiler hâlâ.</p>

  <p>— Belgeler, diye kükredi Kızılderili suratlı bir çavuş.</p>

  <p>— Ben gazeteciyim, o da fotoğrafçım, dedi Irene ve kararlı bir ifadeyle erkek arkadaşını gösterdi.</p>

  <p>Francisco’nun üzeri, beli, kol altları, ayakkabıları didik didik arandı.</p>

  <p>— Dönün, diye buyurdular sonra ona da.</p>

  <p>— Adının daha sonradan Juan de Dios Ramírez olduğu anlaşılan subay, delikanlıya yaklaştı, tüfeğini onun kaburgaları arasına yerleştirdi.</p>

  <p>— Adın ne?</p>

  <p>— Francisco Leal!</p>

  <p>— Ne bok yiyorsun burada?</p>

  <p>— Hiçbir bok yemiyor, gazetecilik yapıyor, diye araya girdi Irene.</p>

  <p>— Ben seninle konuşmuyorum!</p>

  <p>— Ama ben konuşuyorum, Teğmenim, dedi kız ve alaycı bir yüzle gülümsedi ona.</p>

  <p>Adam bir an duraksadı, sivillerin böyle davranmalarına alışık değildi.</p>

  <p>— Ranquileo!</p>

  <p>Kalabalığın arasından sıyrılan, sersem suratlı iri bir asker, elinde tabancası, üssünün önünde dikildi ve hazır ola geçti.</p>

  <p>— Bu senin kız kardeşin mi? Teğmen bunu söylerken bambaşka bir dünyada ruhların arasına karışıp gitmiş olan Evangelina’yı gösteriyordu.</p>

  <p>— Evet, Teğmenim, dedi ayakları bitişik, göğsü şiş, gözleri yere dikili mermer gibi donuk yüzlü asker.</p>

  <p>O anda daha yeni ve daha şiddetli bir çakıltaşı yağmuru çatıyı dövmeye başladı. Teğmen kendini o anda yere attı, askerler de aynısını yaptılar. Şaşkına dönen kalabalık arasında askerler, dirsekleri ve dizleri üzerinde sürünerek bahçenin öteki ucuna doğru hızla ilerlediler, oraya varınca da zik zaglar çizip koşarak telaşla yerlerini almaya çalıştılar. Helanın içine giren Teğmen, eve doğru ateş etmeye başladı. Beklenen işaret bu olmalıydı. Çılgına dönmüş olan askerler önlenemez bir çılgınlıkla sarmalanmış durumda tabancalarının tetiklerine asıldılar ve birkaç saniye sonra gökyüzü gürültü, çığlık, ağlama, inleme, gıdaklama sesleriyle ve toz bulutu ile kaplandı. Avluda bulunanlar kendilerini yere attılar, kimileri de kanala ya da ağaç arkalarına saklanmaya çalıştı. Protestan müminler müzik aletlerini saklamaya çalışırlarken Peder Cirilo, kendini masanın altına atmış, Ermiş Gemita’nın tespihine yapışmış, Bütün Orduların Efendisi’nden yüksek sesle yardım diliyordu.</p>

  <p>Francisco Leal, kurşunların pencereye çok yakın geçtiklerini fark etti, kimisi çiğ tuğlalara saplanıp kalıyordu. Bunun üzerine Irene’yi belinden tuttuğu gibi onu da yere yatırdı, sonra da kızın bedenini kendi bedeniyle örttü. Kızın, kollarının arasında titrediğini hissedince, bunun kendi ağırlığından mı, yoksa korkudan mı olduğunu çözemedi. Çığlıklar ve şiddet biraz hafifler hafiflemez ayağa fırladı ve kapıya doğru koştu, orada bu çılgınca ateşten sonra pek çok ceset bulacağını sanıyordu, ama gözlerine takılan tek ölü, kurşunların rüzgarına kapılmış olan bir tavuktu. Askerler kapıldıkları çılgınlıktan, kendilerindeki güce hayranlıktan tuhaflaşmışlardı. Çiftçiler ve öteki meraklılar, yerde toza ve çamura bulanmış yatarlarken, çocuklar ağlaşıyor, köpekler umutsuzca havlayarak kayışlarını çekeliyorlardı. Francisco, Irene’nin, yanından yıldırım gibi geçtiğini hissetti, onu durduramadan kız ellerini beline dayayarak, kendininkine hiç de benzemeyen bir sesle bağırmaya başladı.</p>

  <p>— Vahşiler! Hayvanlar! Hiç mi saygınız yok sizin? Burada birini öldürebileceğinizi görmüyor musunuz?</p>

  <p>Francisco ona doğru koşarken, kızın iki kaşının arasına bir kurşun yiyeceğinden kaygılıydı, ama hayretle Teğmen’in gülmekte olduğunu gördü.</p>

  <p>— Sinirlenme, güzelim, biz havaya ateş ettik.</p>

  <p>— Bana nasıl sen diye hitap edersiniz siz? Hem üstelik sizin burada ne işiniz var? Irene sinirlerine egemen olamayarak çıkışıyordu adama.</p>

  <p>— Ranquileo bana kardeşinin masalını anlattı, ben de ona şöyle dedim: Rahiplerin ve hekimlerin elinden bir şey gelmediği durumlarda Silahlı Kuvvetler başarıya ulaşır. İşte böyle dedim; bu yüzden de buradayız. Şimdi o ünlü kızı kapıp götürürken bakalım hâlâ havayı tekmelemeye devam edecek mi?</p>

  <p>Sonra uzun adımlarla eve doğru ilerledi. Irene ve Francisco da robot gibi onu izlediler. Bundan sonra olacaklar belleklerine kazınacak ve fırtınalı, ama birbirinden kopuk anılar fırtınası olarak anımsanacaklardı.</p>

  <p>Teğmen Juan de Dios Ramírez, Evangelina’nın yatağına yaklaştı. Annesi onu durdurmaya yeltendi, ama geç kalmıştı, erkek çoktan elini uzatmış ve hastanın bir kolunu yakalamıştı bile.</p>

  <p>Ne var ki hiç de tahmin edilemeyecek bir biçimde, Evangelina’nın yumruğu askerin o pembe yüzünün ortasına sertçe iniverdi, burnunu dağıttı ve onu yere yıktı. Askerin kaskı top gibi yuvarlandı masanın altına. Genç kız bu anda o katılaşma halinden sıyrıldı, gözleri şimdi kaymıyordu, üstelik salyası da akmaz olmuştu. Teğmen’i gocuğundan hiç de zorlanmadan yakalayan, onu boş bir çuval gibi sürükleyerek evin dışına atıveren, az önce asmaların orada kavrulmuş un ve bal dağıtan o narin kemikli kırılgan on beşlik kızdı. Sadece bu inanılmaz güç bile onun içinde bulunduğu durumun anormalliğini yansıtmaya yetiyordu. Irene hızla olaya karıştı. Francisco’nun elinden kaptığı fotoğraf makinesiyle, hemen olayı saptamaya koyuldu, işin sanat yönüne pek aldırmıyordu, önemli olan bir iki fotoğrafın düzgün çıkmasıydı, evin içinin karanlığı ile, dışarıdaki öğle güneşinin parlaklığı iyice zorlaştırıyordu işi.</p>

  <p>Irene, merceğin ardından Evangelina’nın Teğmen’i avlunun ortasına kadar sürüklediğini ve Protestanların bir iki metre ötesine fırlattığını gördü. Orada kümelenenler yere kapanmış titreşiyorlardı. Teğmen ayağa kalkmayı denedi ama kız onun ensesine öyle güçlü darbeler indirdi ki, adam oturduğu yerde kaldı, kız bir yandan da çevredeki askerlerin silahlarının gölgesine aldırmadan, adama tekme yağdırıyordu hıncını bastırabilmek için. Zaten olanlardan hayrete düşmüş askerlerin de ateş edecek hali yoktu. Kız sonra Ramírez’in göğsüne bastırdığı tüfeği kaptı ve uzağa fırlattı. Silah oradaki bir domuzun anlamsız yüzünün tam önüne düştü ve hayvanın onu şöyle bir koklamasından sonra çöplerin arasına gömüldü.</p>

  <p>Bu sırada Francisco Leal, ancak toparlanmıştı, psikoloji bilgisinden yararlanmaya çalışıyordu. Evangelina Ranquileo’ya önce tatlılıkla yanaştı, sonra sesini sertleştirdi, hatta sırtına birkaç tokat vurarak adını yineledi. Derken genç kız uzun bir uyurgezerlikten uyandı. Başını öne eğdi, utangaçça gülümsedi ve gidip asmaların altına oturdu. Bu sırada erler gidip Teğmen’in silahını almaya ve temizlemeye, kaskını aramaya, üstlerine bir el vermeye, onun üstünü başını silkelemeye ve hatırını sormaya seğirttiler. Beti benzi atmış olan Teğmen, tir tir titrerken, onlara uzaklaşmalarını emretti eliyle, kaskını taktı, silahını kuşandı ve askerlik yaşamı boyunca böyle bir şey yaşamadığını geçirdi aklından. .</p>

  <p>Dehşete kapılarak kımıldamadan öylece duran ahali, başlarına gelecek felaketi bekliyorlardı, ya kamçılanacaklar, ya duvara dayanıp kurşuna dizilecekler ya da tekme tokat kamyona doldurulup dağların tepesine bırakılacaklardı. Oysa uzun bir bekleyişten sonra, Teğmen Juan de Dios Ramírez döndü ve çıkışa yöneldi.</p>

  <p>— Toplanın, korkak herifler! diye bağırdı ve adamları hemen onu izlediler.</p>

  <p>Evangelina’nın büyük ağabeyi Pradelio Ranquileo, iyice sersemlemişti, o esmer yüzünde şaşkın bir anlatımla emre uyan son asker o oldu ve motorun sesi duyulduğunda kendini kamyonun arkasına zor attı. Tam o sırada Teğmen, fotoğrafları anımsadı ve verdiği emir üzerine çavuş geri dönerek Irene’ye doğru yürüdü, elinden makineyi kaptı, film şeridini çıkarttı ve bunu ışığa tuttu. Sonra da makineyi boş bir bira tenekesi gibi attı arkasına.</p>

  <p>Askerler yola çıktıktan sonra Ranquileolar’ın avlusundaki, inanılmaz bir sessizlikti sadece. Herkes olduğu biçimde donmuştu, hani o karabasanlar yaşanmaktaydı sanki. Birdenbire sessizliği Evangelina’nın sesi yırtıverdi:</p>

  <p>— Size serinletici bir şeyler sunabilir miyim, peder?</p>

  <p>Bunun üzerine herkes derin bir soluk aldı, kımıldamaya başladı, eşyalarını toparlayıp utanç içinde oradan ayrılmaya koyuldular.</p>

  <p>— Tanrı bizi kurtarsın, dedi tozlanan eteğini silkeleyen Peder Cirilo.</p>

  <p>— Tanrı korusun, diye ekledi beti benzi ölü gibi olan Protestan rahip.</p>

  <p>Irene, fotoğraf makinesini aldı. Yüzü gülümseyen bir tek oydu. Korku geçtikten sonra onun aklında kalan, işin sadece gülünç yanıydı, şimdiden dergiye atacağı başlığı düşünüyordu ve sansürün Teğmen’in adını yazmasına izin verip vermeyeceğini geçiriyordu aklından.</p>

  <p>— Oğlum askerleri buraya getirmekle hiç de iyi bir iş yapmadı, dedi Hipólito Ranquileo.</p>

  <p>— Çok kötü oldu, dedi karısı.</p>

  <p>Az sonra Irene ve Francisco kente döndüler. Genç kız, Ranquileo ailesinin çocuklarının armağanı olan bir demet çiçeği göğsüne bastırmıştı. Neşesi yerindeydi ve olanları unutmuş gibiydi. Az önce atlattığı kazanın tehlikesini hiç getirmiyordu aklına. Görünürde onu tek üzen, film şeridinin yanmasıydı, fotoğrafsız olduğu sürece böyle bir habere kimseyi inandıramazdı. Tek avuntusu, ertesi pazar oraya dönerek trans haline geçen Evangelina’nın başka fotoğraflarını çekebilecek olmasıydı. Ranquileo ailesi de onları tekrar davet etmiş ve bir domuz keseceklerini vaat etmişti, çevredeki yakın komşuların da çağrılı olacağı geleneksel bir şölen anlamına geliyordu bu. Francisco bu fikirden hoşlanmamıştı, tüm yolculuk boyunca sessiz kalmıştı, Irene’yi evinin eşiğine bırakırken kendini zor tutuyordu.</p>

  <p>— Neden bu kadar takıyorsun, Francisco? Havaya sıkılan birkaç kurşundan ve ölü bir tavuktan başka bir kayıp yok ki, diye güldü kız ayrılırlarken.</p>

  <p>Francisco o güne kadar kız arkadaşını çevredeki vahşetten, adaletsizlikten, o her gün burun buruna geldiği baskıdan, Leal ailesinin her zaman gündemindeki konulardan uzak tutmaya özen göstermişti. Irene’nin ülkeyi sarmalayan o kaygı denizinde masum ve habersiz yüzmesini olağanüstü buluyordu ve kızın her şeyin gülünç ve hoş kısmını almasına bayılıyordu. İyi niyeti bu havanın zehrinden etkilenmeze benziyordu. Anlam konduramadığı bu iyimserlik, kız arkadaşının o temiz ve taptaze canlılığı, delikanlının durumu değiştirmeyi başaramadığı için üzerine çöken karabasanlardan sonra ilaç gibi geliyordu doğrusu. Gene de o gün, kızı omuzlarından tutup silkelemek, gözlerini gerçeklere açmak, ayaklarını yere sımsıkı bastırmak istedi. Ama evinin taş duvarının yanında dikilen, evdeki yaşlılara taşıdığı kır çiçekleriyle yüklü, saçları rüzgârdan dağılmış bu yaratığın o keskin gerçekler için yaratılmadığını sezdi o anda. Dudağına en yakın olabilecek biçimde yanağından öptü, tutkulu bir biçimde hep onun yanında kalmayı ve onu tüm gölgelerden korumayı arzuluyordu. Kız ot kokuyordu ve teni serindi. Delikanlı, onu sonsuza dek sevmenin, kaderi olduğunu anladı.</p>
</body>
</html>
