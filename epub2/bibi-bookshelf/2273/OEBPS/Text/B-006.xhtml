<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eg0.3.css" rel="stylesheet" type="text/css" />
</head>

<body>
  <h3 title="2.BÖLÜM"><br /></h3>

  <p>Francisco, dergide çalışmaya başlayalıberi, yüreğinin hep ağzında olduğunu hissediyordu. Kent aslında görünmez olan bir sınırla ikiye bölünmüştü ve delikanlı bunu sık sık aşmak zorundaydı. Aynı gün hem müslin ve dantel giysilerin fotoğraflarını çekiyordu, hem kardeşi José’nin gecekondu mahallesinde babasının tecavüzüne uğrayan bir kız çocuğunu tedavi ediyordu, hem de parolayı verip bağlılık yemini ettikten sonra, bilinmeyen bir başka toprağa ulaşacak kurbanlar listesini havaalanına taşıyordu. Bir ayağı hayaller dünyasında, öteki ayağı ise gizil gerçeğe basmaktaydı. Her an ruh halini o ana uydurmak durumundaydı, ama gün bitiminde odasının sessizliğine kavuştuğunda, olanları gözünün önünden geçiriyor ve en iyi çözümün korkunun ve öfkenin yenilgisine uğramamak için onlardan uzak durmak olduğunu anlıyordu. İşte o saatlerde Irene’nin hayali gölgede büyüdükçe büyüyor ve çevresindeki tüm boşluğu dolduruyordu.</p>

  <p>Çarşamba gecesi, düşünde bir papatya tarlası gördü. Genellikle anımsamazdı düşlerini, ama çiçekler öylesine canlıydılar ki, sabah uyandığında kendini temiz havada koşmuş gibi hissediyordu. Sabahın ilerleyen saatlerinde yayınevinde astroloji uzmanıyla karşılaştı. Bu hanımın saçları kat kat boyalıydı ve sürekli ona kaderini söylemeye çalışırdı.</p>

  <p>— Evet, gözlerinden okuyabiliyorum: Aşk dolu bir gece geçirmişsin, dedi beşinci katın merdivenlerinde karşılaştıklarında.</p>

  <p>Francisco, onu bir bardak bira içmeye davet etti, sonra da ona düşünü anlattı. Kadın ona papatyaların iyiye işaret olduğunu, günün ilerleyen saatlerinde hoş bir şeyler yaşayacağını müjdeledi.</p>

  <p>— Bu seni rahatlatmalı çocuğum, çünkü ölümün parmağı senin üzerine çevrilmiş duruyor, diye ekledi. Ne var ki şimdiye dek çoğu kez öylesine kötümser haberler vermişti ki, artık pek inandırıcı olamıyordu.</p>

  <p>Düşünün iyiye yorumu o akşam gerçekleşti ve Irene telefon etti. Lealler’le tanışmak istediği için kendisini yemeğe davet etmesini istiyordu delikanlıdan. Bu hafta pek az birlikte olabilmişlerdi. Yayınevi, pek gündemde olan Harp Akademisi’nden bir dizi fotoğraf ısmarlamıştı ve Francisco kendini bu işe kaptırmıştı. Bu mevsimde kadın giysileri, kurdeleler ve bezeklerle pek romantik bir havadaydı ve Francisco üniformalı adamlar ve tanklar ile bu giysiler arasında bir zıtlık yaratmak istemişti. Akademi’nin komutanı da kendi açısından bu çekimlerden bir yarar sağlayacağını düşündüğü için kapıları açmıştı. Bu bahaneyle Silahlı Kuvvetler’in adı yumuşak bir ortamda geçecekti ne de olsa; işte bu amaçla gazeteciler, birkaç kat arttırılmış güvenlik önlemleri sonucunda içeriye girebilmişlerdi. Francisco ve ekibin öteki çalışanları bu askeri ortamda pek çok gün geçirdiler, sonunda Francisco, kendini daha çok rahatsız edenin, ulusal marşlar ya da askeri törenler mi, yoksa kamerasına poz veren o üç güzellik kraliçesi mi, karar veremez oldu. Akademiye girişte ve çıkışta üstleri didik didik aranıyordu. Korkunç bir karmaşa içinde valizler altüst ediliyor, giysilerin, ayakkabıların, perukların her bir yanı ellenip aranıyor, elektronik aygıtlar her bir şeyin üzerinden geçiyor ve her türlü kuşku değerlendiriliyordu. Model kızlar güne asık bir suratla başlıyorlar, bütün günü de söylenerek geçiriyorlardı. Sürekli beyazlar giyinen ekibin şık, ama ortalama kuaförü Mario, her yeni fotoğraf için kızlara yeni bir görünüm veriyordu. İşe henüz başlamış iki yamağı da ateşböceği gibi onun çevresinde döneniyorlardı. Francisco, fotoğraf makineleri ve filmlerle ilgilenmeye özen gösteriyordu; gün sonundaki aramada film şeritleri hasar görse, tüm günlük çalışma boşa gitse de, delikanlı öfkelenmemeye çalışıyordu.</p>

  <p>Bu hareketli görünüm Akademi’nin disiplini içinde birtakım karışıklar doğuruyordu, ne de olsa buranın sakinleri bu tür görüntülere alışık değillerdi. Kraliçeleri görünce bile kayıtsız kalan askerler, kimselere aldırmayan kuaförün çevresinde cıvıldaşan o iki yamak karşısında şaşkına dönmüşlerdi. Mario’nun kaba sabalığa tahammülü yoktu ve bunca yılın sonunda da ince bir ruha olan eğiliminin insanlarda uyandırdığı tepkileri aşabilmişti. Bir kömür madencisinin on bir çocuğunun en küçüğüydü. Gri renkli bir köyde doğmuştu, burada madenin o toz bulutu ölümcül ve önlenemez bir biçimde köyün her noktasını örterdi, halkın ciğerlerine yapışan bu is insanları kendi kendilerinin gölgesine dönüştürürdü. Burada babanın, dedenin, ağabeylerin adımlarını izlemek bir kaderdi, ne var ki Mario elindeki kazmayla canlı kayaları kırarak, toprağın ince damarlarına inme ve madencilerin o kaba işlerine katılma gücünü kendinde bulamadı. Hassas parmaklara ve hayal gücüne eğilimli bir ruha sahipti. Yediği kırbaçlara rağmen, ne kadınsı davranışları, ne de doğasının yönü değişmişti. Küçük bir çocukken gözden ırak olduğu her an kendine göre oyunlar yaratarak yalnız kalmaya çalışırdı, ama çevresinin acımasız alaylarından gene de kurtulamazdı; bazen ırmaklardan taşlar toplar, bunları renklerini seçebilmek için parlatırdı, o hüzünlü köyü boydan boya aşar, kuru yapraklar toplar, sonra bunlardan sanatsal kompozisyonlar yaratırdı, günbatımı karşısında gözyaşları dökecek kadar duygulanır, bu ânı ya şiirsel bir cümleyle, ya görüntüsünü yansıtabilecek bir resimle durdurmaya çalışırdı, ama bunu gerçekleştiremeyecek kadar da beceriksiz bulurdu kendini. Sadece annesi ondaki bu tutumun bir sapaklık değil değişik bir ruh hali olarak yorumlardı. Babasının korkunç dayaklarından kurtarmak için onu kiliseye rahip yardımcısı olması için götürmüştü, belki o uzun etekli tören giysileri içinde oğlu, o kadınsı tatlılığını yaşayabilirdi. Ama çocuk Latince sözcükleri unutuveriyordu, çünkü gözleri kilisenin büyük pen Mario, ağabeylerinin tehditleri yüzünden şansına düşecek fahişeye tam bir erkek gibi davranacağına söz vermişti, ama o içeri girer girmez, kadıncağız bu çocuğu bekleyen yalnızlığı ve itilmişliği bir bakışta anladı. Karşısında tir tir titreyen bu çırılçıplak çocuğa pek acımıştı, işlerini huzurla görebilmeleri için çevresindekilere onları yalnız bırakmalarını söylemişti. Herkes çıkınca odanın kapısını zincirledi, onun yanına oturarak, elini elinin içine aldı.</p>

  <p>— Bu iş zorla yapılmaz, dedi korkudan ağlamaklı olan Mario’ya. Uzaklara kaç oğlum, seni kimsenin tanımadığı yerlere git, yoksa seni burada öldürürler. Mario, tüm yaşamı boyunca bundan daha iyi bir öğüt almamıştı. Gözyaşlarını kurulamış ve zaten hiç içinden gelmeyen bu erkek olma oyununu bir daha oynamayacağına söz vermişti.</p>

  <p>— Eğer aşık olmazsan, çok yol kat edersin, diye seslenmişti kadın, onu babasına teslim ederken, böylece babayı da teskin etmiş ve oğlanı mutlak bir dayaktan kurtarmıştı.</p>

  <p>O akşam Mario annesiyle konuşmuş ve olan biteni ona bir bir anlatmıştı. Kadıncağız dolabın dip köşelerini iyice aramış, yıpranmış bir para demeti bulup çıkartmış ve bunu oğlunun avcuna koymuştu. Bu parayla delikanlı başkente giden bir trene binebilmiş, burada bir kuaför salonunda iş bulmuştu, salonda yemek ve uyumak karşılığında buranın temizliğini yapıyordu. Gözleri kamaşmıştı. Böyle bir dünyanın olabileceğini tahmin bile edemezdi: Açık renkler, hoş kokular, neşeli sesler, kayıtsızlık, sıcaklık ve o boş zamanlar. Aynadan kuaförün bukleler arasında yiten ellerini seyrederken şaşkınlığa kapılıyordu. Bu neşeli kadınları seyrederek, kadın ruhunu tanımayı başarmıştı. Geceleri salonda yalnız kaldığı zamanlar peruklar üzerinde yeni modeller deniyordu, kendi yüzüne far, allık, kalem sürerek makyaj sanatını kapmaya çalışıyordu, giderek bir yüzün renkler ve fırçalarla nasıl güzelleştirilebileceğini öğrendi. Kısa zamanda yeni bazı müşterileri ona emanet ettiler ve birkaç ay içinde o herkesten iyi saç keser oldu, öyle ki en titiz hanımlar bile onun için sıraya giriyorlardı. Bir kadının tüm anlatımını o anlamsızlıktan kurtarıp kabarık bir saçın çerçevelediği, bilgece uyum sağlayan kozmetiklerin süslediği yüze dönüştürüyordu, ama daha önemlisi son anda onlara kendi güzelliklerinden emin olmalarını öğütlüyordu, çünkü güzellik ne de olsa bir davranış biçiminden başka bir şey değildi. Hiç ara vermeden inceliyor, onu her zaman daha iyi bir sonuca götüren o müthiş içgüdülerinin de yardımıyla cesaretli bir biçimde deneyimlerini geliştiriyordu. Gelinler, modeller, aktristler, okyanus ötesi sefireler onun peşindeydiler. Kentin ileri gelen kimi varsıl hanımları ona evlerini açıyorlar ve bu madenci oğlu ilk olarak İran halılarına basıyor, saydam porselenlerde çay içiyor ve oymalı gümüşün, temiz ahşabın, ince kristallerin değerini fark ediyordu. Gerçek değeri olan eşyaları ötekilerden ayırmayı çok çabuk öğrenmişti ve artık bundan aşağısı ile yetinemeyeceğini hissetmişti, çünkü ruhu her türlü bayağılık karşısında gerçekten acı çekiyordu. Bu sanat ve kültür çevresinde eğitilince, artık asla geri dönemeyeceğini anlamıştı. Tüm yaratıcı gücünün dizginlerini serbest bırakmış, işlerden anlayan sezgilerine güvenmiş ve birkaç yıl içinde başkentin en ünlü güzellik salonunun sahibi olmuştu. Bunun yanı sıra gizli birtakım işlerini saklayabilmek için bir de antikacı mağazası açmıştı. Sanat yapıtları, gerçek stil sahibi mobilyalar, lüks eşyalar konusunda gerçek bir uzman olmuştu ve seçkin insanlar onun görüşünü almadan edemiyorlardı. Her zaman meşguldü, her zaman acelesi vardı, ama kendisine ün kapılarını açan derginin, Irene Beltrán’ın çalıştığı o dergi olması nedeniyle onlar ne zaman çağırırlarsa çağırsın her şeyi unutur, koşardı. Eline o ünlü çantasını alır, insanları değiştiren o büyülü malzemelerini yüklenir giderdi. Sonunda öylesine bir etki yaratmayı başarmıştı ki, yüksek sosyete toplantılarında en cüretkâr hanımlar, onun tarafından süslendiklerini belli etmek için, yanaklarına Mario’nun kondurduğu o bedevi dövmesine benzeyen imzasını gururla sergilerlerdi.</p>

  <p>Francisco Leal ile tanıştıklarında, Mario orta yaşlı, ince, muntazam bir biçimde ameliyat edilmiş burunlu, dietler, jimnastikler ve masajlarla korunan ince bir bedene sahip, ultraviole lambalarla bronzlaşmış, mutlaka en iyi İngiliz ve İtalyan firmalarına ait giysiler taşıyan, kültürlü, rafine ve ünlü bir kişiydi. Seçkin ortamlara devam eder, antika eşya satın alma bahanesiyle uzak bölgelere yolculuklar yapardı. Bir aristokrat gibi yaşıyordu, ama o basit kökenini asla yadsımıyordu, madenciler köyündeki çocukluğundan söz açıldığı zaman o günleri neşeyle ve serinkanlılıkla anıyordu. Onun bu içtenliği, yapaylığa asla katlanamayacak insanların da dostluğunu kazandırıyordu ona. Pek dar bir boyutu olan ve sadece soylu kökenlere ya da sonsuz paralara sahip insanların kabul edildiği o seçkin çevreye Mario, sadece ince beğenisi ve doğru insanlarla ilişki kurma yeteneği sayesinde girebilmişti. Onun varlığı katılmamışsa, hiçbir önemli toplantı başarılı geçmiş sayılmıyordu. Ailesine bir daha asla geri dönmemiş, babasını da kardeşlerini de bir daha hiç görmemişti, ama her ay annesine gönderdiği bir çekle onu biraz rahatlatmaya, bir meslek edinebilmeleri için kız kardeşlerini okutmaya, kızların bir dükkân açmalarına ya da çeyiz götürebilmelerine yardımcı olmaya çalışıyordu. Duygusal yanına gelince, onda da yaşamındaki gibi, hiç aşırılığa ve bayağılığa kaçmadan ortalama bir duyarlılık gösteriyordu. Irene, ona Francisco Leal’i tanıştırdığı zaman gözlerinde bir an çakan kıvılcım, duygularını çıkarttı ortaya. Bunu fark eden genç kız, arkadaşıyla şakalaşarak, ona kuaförün önerilerine kapılmamaya dikkat etmesini, yoksa kulağında bir küpeye ve soprano bir sese takılıp kalabileceğini anımsattı. İki hafta sonra bir gün, mevsimin yeni makyaj hileleri üzerine çalışmak üzere stüdyoya kapanmışlardı ki Irene’yi aramak için Yüzbaşı Gustavo Morante çıkageldi. Mario’yu gördüğü anda yüzündeki ifade değişiverdi. Kadınsılardan nefret eden subay, nişanlısının bu tür çevrelerde, kendinin dejenere diye adlandırdığı insanlarla çalışmasından son derece rahatsız oluyordu. Sevimli bir modelin şakaklarına doreli allıklar sürmeye kendini kaptırmış olan Mario, başkalarının kendinden iğrenebileceğini aklına bile getirmedi ve İçten bir gülümsemeyle elini subaya uzattı. Gustavo, ellerini göğsüne kavuşturmuş, son derece aşağılayıcı bakışlarla bakıyordu; bu da yetmezmiş gibi ellerini eşcinsellerle kirletemeyeceğini söyledi. Stüdyoya müthiş soğuk bir sessizlik çöktü. Irene, asistanlar, modeller, herkes ne yapacağını bilemez haldeydi. Mario’nun beti benzi atmıştı; sanki gözbebekleri saydam bir tülün ardına gizlenmişti.İşte o zaman Francisco Leal, elindeki fotoğraf makinesini bırakmış, yavaş adımlarla ilerlemiş ve bir elini kuaför dostunun omzuna koymuştu.</p>

  <p>— Biliyor musun, yüzbaşı sana neden dokunmak istemedi? Çünkü kendi duygularından emin değil. Onların kaba saba kışlalarında kimbilir ne tür eşcinsellikler yaşanıyordur, dedi her zamanki sakin ve kibar ses tonuyla.</p>

  <p>Gustavo Morante, daha bu yargının ağırlığını kavrayamadan, Irene, nişanlısını bir kolundan yakaladı ve odanın dışına çıkarttı. Mario bu olayı asla unutamadı. Bundan birkaç gün önce Francisco’yu akşam yemeği için evine çağırmıştı. Bir apartmanın en üst katındaki lüks bir dairede oturuyordu. Evi çağdaş ve özgün bir biçimde siyah beyaz renklerle döşenmişti. Çelik ve kristalin o geometrik çizgileri arasında son derece eski barok mobilyalar ve ipekli Çin halıları yer alıyordu. Yerin büyük bir bölümünü kaplayan bu yumuşacık halıların üzerinde iki Ankara kedisi mırıldanıyordu. Çam parçalarının yansıdığı şöminenin önünde ise siyah ve değerli bir köpek uyumaktaydı. Hayvanları çok severim, demişti Mario, konuğunu karşılarken. Francisco’nun gözüne buzların arasında bir şişe şampanyanın soğumakta olduğu gümüş buz kovası ilişmişti. Bunun yanında iki bardak bekliyordu. Delikanlı, ayrıca, ortalığa inen loşluğun, bronz bir buhurdanda yanan tütsünün ve hoparlörlerden yükselen caz müziğinin etkisini de duyumsayarak, bu gece tek konuğun kendisi olduğunu anladı. Bir an için dönüp buradan çıkmak istedi, kimselere umut vermek istemiyordu, ama sonra arkadaşını yaralamak istemediğini ve onunla gerçek bir dost olarak kalmak istediğini sezdi. Birbirlerinin gözlerine baktıklarında karşısındakine hem acıma, hem de sevgi duyduğunu kabul etti. Francisco, aşkını kendisine ürkekçe sunan bu adama karşı sempati duyuyordu. Ham ipekle kaplanmış koltukta yan yana oturduklarında Francisco kendisine sunulan şampanya kadehini kabul etmişti ve tanımadığı bu sularda boğulmadan yüzebilmek için mesleki deneyimlerine güvenmişti. Her ikisi için de unutulmaz bir akşam olmuştu. Mario ona tüm yaşamını anlatmış ve ruhunu saran bu tutkudan belli belirsiz söz etmişti. Evet, bir reddedilme seziyordu, ama gene de duygularını saklayamayacak kadar heyecanlıydı, şimdiye dek ilk kez bir erkek onu böylesine etkilemişti. Francisco’nun kişiliğinde, güç ve erkeksi güven duygusu o ender bulunan tatlılıkla birleşmişti. Mario için aşık olmak hiç de kolay değildi, geçmişte başına türlü işler açan o gelgeç ilişkilerden de uzaklaşmıştı, ama şimdi her şeye razıydı. Francisco da kendinden söz etmişti ve açıkça söylemese de ona aralarında sadece köklü bir dostluğun kurulabileceğini, ama asla bir aşk olamayacağını hissettirmişti. O akşam boyunca ortak ilgi alanları ortaya çıkmıştı, birlikte gülmüşler, müzik dinlemişler ve şampanya şişesini boşaltmışlardı. En küçük temkin kırıntısını bile aklına getirmeyerek Mario, arkadaşına duyduğu güvenle diktatörlüğe karşı duyduğu nefreti ve ona karşı savaşma isteğini dile getirmişti. Yeni arkadaşı Francisco, başkalarının gözlerinin içinden gerçeği okumayı öylesine iyi bilirdi ki, o da ona kendi gizini anlatıverdi. Sokağa çıkma yasağı başlamadan az önce vedalaşmışlar, birbirlerinin elini güvenle sıkmışlar ve böylece aralarında sağlam bir anlaşma kurmuşlardı.</p>

  <p>O akşam yemeğinden sonra Mario ve Francisco sadece derginin işleri konusunda değil, kaçamak çalışmalar konusunda da sırdaş olmuşlardı. Mario bundan sonraki günlerde güvene gölge düşürecek bir davranışta bulunmamıştı. Son derece saydam bir hali vardı ve Francisco o unutulmaz akşamda nasıl olup da bu konuyu açtığına şaşıyordu. Her ne kadar yasadışı işlerden ona söz etmeseler de Irene de bu küçük gruba katılmıştı, o ne de olsa doğuşundan beri ve aldığı eğitim yüzünden karşı saflara aitti, şimdiye dek asla politikadan söz etmemişti, üstelik de askerle nişanlıydı.</p>

  <p>O akşam Harp Akademisi’nde Mario’nun sabrı taştı. Güvenlik kontrollerine, havanın sıcağına ve herkesi saran o sıkıntıya bir de iki asistanının terbiyesizliği eklenmişti.</p>

  <p>— Bunları kovacağım, Francisco. Bu iki aptalın hiç yeteneği yok,öğrenecekleri de yok. Yayınevinin banyosunda birbirlerine sarılmış bulduğum zaman kovmalıydım onları.</p>

  <p>Francisco Leal de pek sıkıntılıydı, özellikle de günlerdir Irene’yi görmediği için. Bütün bir hafta boyunca çalışma saatleri çakışmıştı, bu yüzden kız ona yemeğe gelmeyi önermek için telefon edene kadar, delikanlı görüşme umudu kalmadığını sanıyordu.</p>

  <p>Lealler bu konuğu içtenlikle karşıladılar. Hilda en sevilen yemeklerinden birini pişirdi, Profesör bir şişe şarap satın aldı, mevsimin ilk açan çiçekleriyle evi süsledi, bu kızı gerçekten seviyordu, onun varlığı tüm kaygıları ve sıkıntıları önüne katıp savuran tatlı bir esinti gibiydi. Bu fırsatla öteki çocukları José ve Javier’i de aileleri ile birlikte çağırdılar, haftada hiç olmazsa bir gün bir arada olmaktan mutluluk duyuyorlardı.</p>

  <p>Francisco, Irene’nin geldiğini duyduğunda laboratuvar olarak kullandığı banyoda son film şeridini yıkamaktaydı. Sonra deneme şeritlerini astı, ellerini kuruladı. İşleri, yeğenlerinin merakına kurban gitmesin diye kapıyı kilitleyerek dışarı çıktı ve hemen arkadaşına seğirtti. Mutfaktan gelen kokular onu bir kucaklama gibi sarmaladılar. İçerdeki çocuk seslerini dinledi ve herkesin yemek odasında olduğunu tahmin etti. İşte o anda kız arkadaşını fark ediverdi, Irene, papatya desenli bir giysi giymiş, saç örgüleri arasına papatyalar yerleştirmişti. İşte gördüğü düşün yorumu karşısındaydı ve astrolog hanımın tüm yorumları iyiye çıkmıştı.</p>

  <p>Hilda, ellerinde dumanı tüten bir çanakla içeriye girdiğinde, herkes bir ağızdan hoş geldin dedi ona.</p>

  <p>— İşkembe, diye içini çekti Francisco, hiç duraksamadan, çünkü o domates karışımlı kokuyu denizin yedi kat derinliklerinde bile olsa tanır, duyardı.</p>

  <p>— İşkembeden nefret ediyorum! Sünger parçasına benziyor, diye söylendi çocuklardan biri.</p>

  <p>Francisco bir parça ekmek aldı, bunu yemeğin sosuna batırdı ve annesi daha gelininin yemeğini koyarken, o ilk lokmayı atmıştı bile ağzına. Odadaki olup bitene tek katılmayan Javier’di. En büyük ağabeyleri bugün sessizdi ve yok gibiydi, elindeki bir iple oynayıp duruyordu. Son zamanlarda düğümler atarak oyalıyordu kendini. Denizci düğümü, balıkçı düğümü, çoban düğümü, kılavuz düğümü, olta düğümü, papatya düğümü yapıyor, bunları düğümleyip çözüyordu ve buna inanılmaz bir sabır gösteriyordu. Başlangıçta çocukları onu ilgiyle izlemişlerdi, ama sonunda yaptıklarının tümünü öğrenince, ipler onlar için tüm çekiciliklerini yitirmişlerdi. Babalarını bu tutkuya gömülmüş görmeye alışmışlar, bunun kimseyi rahatsız etmeyen bir alışkanlık olduğuna karar vermişlerdi. Yakınan tek kişi karısıydı, çünkü kocasının elleri ipler yüzünden nasır bağlamıştı, bu Allah’ın cezası ip, geceleri yataklarının yanında kıvrılmış uyuyan bir yılan gibi bekliyordu sahibini.</p>

  <p>— İşkembe sevmem ben, diye yineledi çocuk.</p>

  <p>— O halde sardalye balığı yersin, dedi ninesi.</p>

  <p>— Hayır, onun da gözleri var.</p>

  <p>Rahip babaları, eliyle sofraya öyle bir yumruk attı ki, tabak çanak şangırdadı. Herkes olduğu yerde donup kalmıştı.</p>

  <p>— Yeter! Önüne konanı yiyeceksin! Haberin var mı ne çok insan günde bir tas çay, bir parça ekmek için can veriyor? Benim yoksul mahallemdeki çocuklar, okulda açlıktan bayılıyorlar, diye bağırdı José.</p>

  <p>Hilda, oğlunu sakinleştirmek için kolunu usulca tuttu ve şimdilik kendi mahallesindeki açlardan söz etmemesini, yoksa bu güzel öğle yemeğinin tadını kaçıracaklarını, babalarının karaciğerini ağrıtacaklarını söyledi. José, başını öne eğdi, kendi öfkesini dizginlemeye çalışıyordu. Bunca yıllık deneyimi ne bu tür ataklarını, ne de insanlar arasında sağlanması gereken eşitlik tutkusunu engellemeye yetmiyordu. Irene, bu gerginliği kırmak için yemeğin şerefine kadeh kaldırmayı önerdi ve herkes bir ağızdan işkembe yemeğinin kokusunu, kıvamını ve tadını övmeye koyuldu, ama özellikle de yemeğin proleter kökenleri vurgulandı.</p>

  <p>— Ne yazık ki, Neruda, işkembeye övgü şiiri yazmamış, dedi Francisco.</p>

  <p>— Ama yılan balığı çorbası için yazdığı bir şiir var, dinlemek ister misiniz, diye sordu babaları, heyecanla. Ne var ki, genel bir ıslık engellemesiyle susturuldu.</p>

  <p>Profesör Leal, bu tür şakalardan alınmazdı. Çocukları tüm klasiklerin yüksek sesle okunması ve ezbere söylenmesini dinleyerek büyümüşlerdi, ama sadece en küçük oğlu edebiyata tutkun olmuştu. Francisco’nun taşkın bir kişiliği yoktu ve ilgisini disiplinli bir edebiyata ve gizli kalmış satırlara yöneltiyordu, ortada şiir okuma hevesini babasına bırakıyordu. Ne var ki, artık oğulları da, torunları da bu okumalardan bıkıp usanmışlardı. Sadece Hilda, bunu hâlâ istemeyi sürdürüyordu, hele ki akşam güneş batarken. O saatlerde elindeki örgüsünü bir kenara koyuyor, ilk karşılaşmalarındaki şaşkınlık ve ilgiyle kocasının sözlerini dinlemeye koyuluyor ve bu erkekle geçirdiği sevgi dolu yılları hesaplamaya başlıyordu. İspanya’da sivil savaş patladığında her ikisi de gençtiler, her ikisi de birbirlerine âşıktılar. Profesör Leal, her ne kadar bu savaşın bir rezillik olduğunu ileri sürüyorduysa da, cumhuriyetçilerle birlikte çarpışma alanına atmıştı kendini. Karısı da giyeceklerini bir çıkına doldurmuş, evin kapısını bir kez daha arkasına bakmadan kapatmış ve köy köy kocasının izlerini sürmüştü. Zafer ânında birlikte olmak istiyorlardı, ama aynı şey, yenilgi ve ölüm ânı için de geçerliydi. Birkaç sonbahar sonra, bir kilisenin yıkıntıları arasında uydurdukları siperde en büyük oğulları doğmuştu. Babası oğlunu ancak üç hafta sonra kucaklayabilmişti. Aynı yılın aralık ayında, Noel’e doğru bir gün, bir bomba Hilda ve oğlunun sığındığı yeri yıkmıştı. Bu faciayı izleyen korkunç sesi duyan kadın, bebeğini göğsüne bastırmış, kapalı bir kitap gibi iki büklüm olmuş ve o üstlerine inen çatı enkazına rağmen oğlunun yaşamını korumuştu. Onları bulduklarında bebek sapasağlamdı, ama annenin kafatasında derin bir çatlak vardı ve tek kolu kırılmıştı. Kocası uzun süre izlerini yitirmişti, ama sonunda bir sahra hastanesinde bulmuştu onları, karısı burada adını bile anımsayamadan, belleğini yitirmiş yatıyordu; göğsüne bastırdığı oğlundan başka, ne geçmiş, ne gelecek umurundaydı. Savaşın sonunda Profesör Leal, Fransa’ya göçmeye karar vermişti, ama ancak kendine gelen hastayı yola çıkarmasına izin vermemişlerdi, bu yüzden bir gece yarısı karısını hastaneden kaçırmak zorunda kalmıştı. Dört tekerlek üzerine yerleştirdiği iki sırığın arasındaki beze karısını yatırmış, bebeğini de karısının sağlam koluna emanet etmişti. Sonra onları bir battaniyeye sarmış ve aileyi sılaya sürükleyen yollara düşmüşlerdi. Sınırı, kendini tanımayan sadece bebeğine ninni söylemeyi düşünen bir kadınla geçmişti. Parası, dostu yoktu, bacağına giren bir kurşun yüzünden topallıyordu, ama gene de sevdiği insanları kurtarabilmek için bir an olsun durmamıştı. Yanındaki tek kişisel eşyası babasından ona miras kalan bir armağandı, bununla siperler kazmış, barınaklar kurmuştu. Sınırın öte yanında Fransız polisi, yenik düşenlerin karavanlarını gözlüyordu. Profesör Leal, deli gibi çırpınarak kendi durumunu açıklamaya uğraştı, ama ne yaptıysa yarar vermedi, dipçik darbeleriyle bir kamyona bindirilip toplama kampına gönderdiler onu. Bir Fransız postacısı, el arabasını bir patikada bulmuş, bebeğin ağlamasını duyunca yaklaşmış, üzerlerindeki battaniyeyi açmış ve başı sargılı, bir kolu kırık, öteki kolunda birkaç haftalık bir bebekle yatan bir genç kadın bulmuştu. Bebecik soğuk yüzünden ağlamaktaydı. Postacı bu kadınla çocuğu evine götürmüş, karısıyla onlara yardım etmeye çalışmıştı. Hayır işlerinde çalışan İngilizlerin yardımı ile sığınmacıların yerini öğrenmişler, bu kadının kocasının deniz kenarında, tel örgülerle çevrili bir yerde olduğunu öğrenmişlerdi. Burada tüm erkekler günlerini hiçbir şey yapmadan gözlerini ufka dikerek geçiriyorlar, geceleri de daha güzel günlerin hayali ile kendilerini kuma gömerek uyuyorlardı. Leal, Hilda ve oğlunu merak etmekten çıldırma raddelerine gelmişti, bu yüzden postacının ağzından onların sağ ve sağlıklı olduklarını duyduğu anda, erişkin olduğundan beri ilk kez doya doya ağlamıştı. Fransız adam gözlerini denize dikmiş, bir teselli sözcüğü bulamadan öylece beklemişti orada. Sonra da bu adamın soğuktan donduğunu fark edip ona paltosunu vermiş ve biraz ısınmasını sağlamıştı, bu da yarım yüzyıl sürecek bir dostluğun başlangıcı olmuştu. Sonra bu dostuna bir pasaport edinmiş, durumunu yasallaştırmış ve göçmen kamplarından kurtulmasını sağlamıştı. Bu arada karısı da Hilda’yı iyi etmişti. Becerikli bir insandı ve Hilda’nın unutkanlığını, kendi buluşu bir yöntemle iyileştirmişti. İspanyolca bilmediği için, elinde bir sözlükle ona tüm eşyaların ve duyguların İspanyolca adını sayıyordu. Saatlerce yan yana oturuyorlar ve hastanın gözünde sözcüklerin yarattığı parıltıyı görünce seviniyordu. Hilda, yitirdiği belleğini yavaş yavaş kazandı. Sisler içinden beliren ilk yüz, kocasınınki oldu; sonra oğlunun adını anımsadı ve derken sağanak halinde geçmişin olayları, güzelliği, cesareti, sevgisi ve kahkahaları geri döndü. Belki de o anda belleği bir ayıklama işlemine girişti ve yeni başlayan bu dönemde, geçmişin acı anıları tümden silindi, artık tüm gücünü yeni göçmen kişiliği için harcamak zorundaydı. Artık acı veren sıla hasretlerini, vatanı, aileyi ve arkada kalan arkadaşları unutmak daha iyiydi, bu yüzden bundan sonra Hilda bir daha onları hiç anmadı. O taş evi unutmuş gibiydi, bundan sonraki yıllarda da kocası ne kadar sözünü ettiyse de karısına orayı anımsatamadı. Sanki onu da birçok başka anıyla birlikte bilincinin derinliklerine gömmüştü. Oysa, şimdiki anı yakalamakta ve geleceği planlamakta gösterdiği zeka pırıltısı görülmemiş derecede parlaktı ve yeni yaşamını heyecan dolu bir güven içinde karşılamayı başarıyordu.</p>

  <p>Lealler’in, başka ülkelerin topraklarına sığınmak üzere gemiye bindikleri o gün, postacı ve karısı pazar gününe özgü giysilerini giymiş olarak iskeleye gelmişler ve onları esenlemişlerdi. Gemi açık denizlere açıldığında, çiftin fark edebildikleri son şey o iki küçük figürdü sadece. Avrupa kıtası gözden yitene dek bütün yolcular güvertede kaldı ve ağlamayla karışık sesleriyle cumhuriyetçi şarkılar söylemişlerdi; bu arada Hilda geminin burnunda göğsüne bastırdığı oğluyla geleceği gözlüyordu.</p>

  <p>Lealler sürgün yollarına düşmüşler, yoksulluğa alışmışlar, iş aramışlar, dünyanın bu öteki ucuna yerleşince yeni dostlar edinmişler ve sonunda köklerini yitiren herkesin yaşadığı o ilk felci yenmeyi başarmışlardı. Sonra kederden ve gereksinmelerden doğan yeni bir güç getirmişlerdi dünyaya. Karşılaşılan zorluklara katlanabilmek için birbirlerinin bu çok denenmiş aşklarına dayanmışlardı. Onlar sevgilerini herkesten çok sınavdan geçirmişlerdi.</p>

  <p>Kırk yıl sonra hâlâ Fransız postacı ve karısı ile haberleşmeyi sürdürüyorlardı, çünkü dördünün de yürekleri hâlâ cesaret, bellekleri ışıltı doluydu.</p>

  <p>O akşam sofrada Profesör mutluluktan uçuyordu. Irene Beltrán’ın varlığı onu daha da konuşkan kılmıştı. Genç kız da dayanışma hakkında bu konuşmaları hayranlıkla dinliyordu; kukla tiyatrosu seyreden bir çocuk gibiydi, çünkü bu tür coşkulu konuşmalar onun dünyası için son derece yabancıydı. Profesör, insanoğlunun en üstün niteliklerinden söz açıyor, tarihin binlerce yıldır verdiği örnekleri hiçe sayarak, bir tek kuşakta insanların daha yüce bir bilince kavuşabileceklerini ve gerekli koşullar sağlanırsa daha iyi bir topluma uyabileceklerini savunuyordu; gözlerini ona diken genç kızın yemeği tabağında soğuyordu bu arada. Bay Leal, gücün zararlı olduğunu, insanoğlunun tortusu sayılması gerektiğini, çünkü bu karmaşada en çok şiddet kullananların ve kan dökenlerin sözü geçtiğini anlatıyordu. Ona göre, işte bu yüzden her türlü hükümetle savaşmak gerekliydi ve insanlar eşitçi bir sistem içerisinde özgür bırakılmalıydılar.</p>

  <p>— Hükümetler inanılmaz derecede ahlaksızlar ve kesinlikle bastırılmak zorundalar. Mal varlığına dayalı, zenginlere ait bir özgürlüğü garanti ediyorlar ve ötekileri yoksunluk içerisinde köleleştiriyorlar, diyerek sürdürüyordu sözlerini, şaşkınlıktan ağzı bir karış açık kalan Irene’nin karşısında.</p>

  <p>— Bir diktatörlükten kaçıp şimdi bir başka diktatörlük altında yaşayanlar için otoriteye duyulan nefret büyük bir rahatsızlıktır, dedi José bu arada; biraz sıkılmış gibiydi, çünkü yıllardır aynı konuşmaları dinliyordu.</p>

  <p>Zamanla çocukları, Profesör Leal’i ciddiye almaktan vazgeçmişlerdi, sadece onun bir çılgınlık yapmasını önlemeye çalışmakla yetiniyorlardı. Çocukken arada sırada yanından kaçtıkları olurdu, ama hepsi yetişkin çağa gelince onu konuşmaları ile baş başa bırakmışlar ve bundan böyle ne mutfaktaki baskı makinesinin yanına ne de siyasi toplantılara adım atmışlardı. 1956 yılında Sovyetler Birliği’nin Macaristan’ı işgalinden sonra, babaları da parti merkezine uğramaz olmuştu, çünkü uğradığı düş kırıklığı onu neredeyse öldürecekti. Birkaç gün için korku uyandıracak bir depresyona gömülmüştü, ama çok geçmeden insanlığın kaderine duyduğu güven duygusu sarmıştı gene ruhunu, hem düş kırıklığından kurtulmuş, hem de içini yiyen o kuşkulardan arınmıştı. Adalet ve eşitlik ülkülerinden vazgeçmeden özgürlüğün ilk hak olduğuna karar vermiş, salondan Lenin ve Marx’ın resimlerini kaldırmış, bunların yerine bir Michail Bakunin tablosu asmıştı. Bundan böyle ben bir anarşistim, diye açıklamıştı. Çocukların hiçbiri bu sözcüğün ne anlama geldiğini bilmiyorlardı, uzun bir süre için bunun dini bir tarikat ya da akıl hastaları grubu olduğunu sanmışlardı. Modası çoktan geçmiş ve savaş sonrası rüzgârlarınca savrulup yitmiş olan bu ideoloji, onları pek kaygılandırmıyordu. Onu bu ülkenin tek anarşisti olmakla suçluyorlardı; belki de haklıydılar. Askeri darbeden sonra, sadece fazla aşırıya kaçmasını önlemek için, Francisco, baskı makinesinin önemli bir parçasını sökmüştü. Bundan böyle kendi düşüncelerini çoğaltıp tüm kente yaymasını önlemek gerekliydi. Daha sonra José bu teksir makinesini temelli ortadan kaldırmak gerektiğine inandığı için onu aldı ve kendi gecekondu mahallesine taşıdı; burada iyice elden geçirip temizlenip yağlandıktan sonra, gündüzleri okul için gerekli notları geceleri de dayanışma bildirilerini basmayı sürdürdüler. Bu önlem Profesör Leal’i gerçekten de büyük bir dertten kurtarmış oldu, çünkü bir süre sonra mahalleye gelen polisler evleri didik didik aramışlardı. Mutfakta bir teksir makinesinin ne işe yaradığını onlara açıklamak hiç de kolay olmayacaktı. Çocuklar, babalarına, böylesine tek başına çalışmaların, demokrasi konusunda, yarardan çok zarar getirdiğini anlatmaya çalışıyorlardı, ama en ufak bir fırsatta babaları, o alevli ülküleri yüzünden kendini tehlikeye atıveriyordu.</p>

  <p>— Dikkatli ol, baba, diye yalvarıyorlardı, postane binasının balkonlarından askeri cuntaya atılan karşıt sloganları öğrendikçe.</p>

  <p>— Kuyruğumu bacaklarımın arasına kıstırıp oturmak için fazlasıyla yaşlıyım, diyordu o da, inatla.</p>

  <p>— Sana bir şey olursa, kafamı fırının içine sokarım ve kendimi zehirlerim, diyordu Hilda; bunu söylerken elinde çorba kaşığını sakince tutuyor ve sesini de yükseltmiyordu.</p>

  <p>Kocası onun dediğini yapabileceğinden kuşku duyuyor, bu yüzden gerektiğince değilse de, biraz temkinli davranıyordu.</p>

  <p>Hilda ise, kendi kişisel yöntemleriyle savaşıyordu diktatörlükle. Onun tüm çalışmaları, kendi düşüncesine göre, tüm kötülüklerin ete bürünmüş biçimi olan şeytanın ta kendisine, generale karşıydı. Sistemli bir dua ile bu adamı devirmenin olasılığına inanıyordu ve tüm inançlarını bu konuda seferber etmişti. Bu nedenle haftada iki kez mistik toplantılara katılıyordu. Toplantılardaki inançlı ruhların, diktatörü devirmeye kararlı bu müminlerin sayısı gittikçe artıyordu. Önceden saptanan gün ve saatte, ülkenin tüm kentlerinden, en gizli köylerden, gelişimlerin unuttuğu gecekondu mahallelerinden ve hatta hapishane ve deniz ortasındaki gemilerden çıkıp bir araya geliyorlar ve çok güçlü bir ruhsal enerji yayıyorlardı. İşte böylesine yoğun enerji, generali ve onun peşindekileri yıkmaya yetecekti. José bu tür. tehlikeli toplantılara karşıydı, ilahiyat bilimi bakımından da doğru bulmuyordu bunu, ama Francisco bu son derece özgün yöntemin iyi sonuçlar doğuracağı olasılığına pek de karşı çıkmıyordu; kimbilir belki de general kendisine karşı bu hareketten haberli olur ve bu yüzden kalp krizi geçirip öte dünyaya yollanabilirdi. Annesinin bu çalışmalarını Ranquileo' ailesinin evinde olup bitenlerle karşılaştırıyordu ve bu tür baskı dönemlerinde en büyük sorunlara bile fantastik sonuçlar bulunabileceği sonucuna varıyordu.</p>

  <p>— Duaları boşver Hilda, sen vudu’ya ver kendini, diye dalga geçiyordu Profesör Leal de.</p>

  <p>Ailesi bu toplantılara katılmasına öylesine çok söylenmişti ki - sonunda Hilda toplantılara spor pantolon ve tenis ayakkabıları ile gider olmuş, dua kitabını giysilerinin altına saklamaya başlamıştı. Soranlara parka koşmaya gidiyorum derken, tespih darbeleriyle rejimi devirmeye gittiğini kimse tahmin edemezdi.</p>

  <p>Lealler’in sofrasında Irene, ev sahibinin sözlerini dikkatle izlerken, bunca yıldır yaşadığı Güney Amerika’nın bile yumuşatamadığı o İspanyol aksanına kulak kabartıyordu. İnançlarının heyecanıyla parlayan gözlerine ve ateşli el kol hareketlerine baktıkça Irene, geçen yüzyıla geri döndüğünü, karanlık bir depoya sığınıp yoldan geçen kralın arabasına atmak üzere bomba yapan anarşistlerin arasına düştüğünü hissediyordu. Bu arada Francisco ve José, tecavüz edildikten sonra dilsiz kalan bir kızın olayından konuşuyorlar, Hilda ve gelini ise, yemekle ve çocuklarla ilgileniyorlardı. Javier çok az yemek yiyordu ve konuşmalara hiç katılmıyordu. Bir yıldır işsizdi ve bu son aylar boyunca karakterinde değişiklikler olmuş, kendi içine kapanmış, kaygılarının tutsağı olmuştu. Ailesi onun uzun sessizliklerine, hiçbir şeye ilgi duymayan bakışlarının boşluğuna, tıraşsız yüzüne alışmışlardı ve istemediğini öğrendikleri sevgi ve merak gösterilerinden uzak durmayı öğrenmişlerdi. Sadece Hilda arada sırada ona dokunuyor, ona düşüncelerinin nereye kaydığını soruyordu.</p>

  <p>Sonunda Francisco babasının monoloğunu kesmeyi başardı ve ailesine Los Riscos’ta gördüklerini ve Evangelina’nın, subayı tüy gibi havaya savuruşunu anlatmaya koyuldu. Hilda böyle bir şey yapabilmesi için insanın ya Tanrı’nın ya da şeytanın koruması altında olması gerektiğini savundu, ama Profesör Leal, genç kızın bu çarpık toplumun kurbanı olduğunu ileri sürdü. Yoksulluk, günah kavramı, bastırılan cinsel arzular ve yalıtılmışlık, bu kızın sorunlarının kaynağı olmalıydı. Irene bunun üzerine gülmeye başladı, aklına bu konuya bir kere daha parmak basan Mamita Encarnacion gelmişti, o da kızın bir arkadaşla kırlara gönderilmesini ve orada tavşanlar gibi çiftleşmelerini önermişti. José de bu görüşe katılınca, çocuklar, tavşanların ne yaptıklarını sordular; Hilda hemen sözü tatlıya getirdi; mevsimin ilk kayısılarından tatlı yapmıştı ve herkese dünyanın hiçbir yerinde böylesine tatlı meyvelerin yetişmediğini anlatmaya başladı. Lealler’in katlandığı tek ulusçuluk biçimi buydu, ama Profesör buna karşı çıkmadan edemedi.</p>

  <p>— İnsanlık, ırkların, hayallerin, dillerin ve geleneklerin birbirine karıştığı, birleşmiş bir dünyada yaşamalıdır. Ulusçuluk mantıkdışı bir kavramdır. Halklara hiçbir şekilde mutluluk sağlamaz. Bu kavram, sadece, kavramın altına gizlenmeye yarar.</p>

  <p>— Bunun kayısılarla ne ilgisi var? Irene bunu sorarken konuların yönü içinde tamamen yitip gitmişti.</p>

  <p>Herkes koro halinde gülmeye başladı, neyse ki Lealler kendi kendileriyle alay etme yeteneklerini yitirmemişlerdi. Tatlıdan sonra lrene’nin getirdiği kokulu bir kahve sunuldu. Yemek bitince genç kız, Francisco’ya ertesi gün Ranquileolar’ın evindeki domuz kesme toplantısını anımsattı. Konuklarının ayrılmasıyla sessiz José hariç evdeki herkesi, kızın bıraktığı o iyi niyet havası sarmıştı; sessiz José ise, kendi tasalarına ve düğümlerine öylesine dalmıştı ki, kızın varlığının bile farkına varmamıştı.</p>

  <p>— Evlen onunla Francisco.</p>

  <p>— Nişanlı o, anne.</p>

  <p>— Senin onun gözünde daha değerli olduğun kesin, dedi Hilda; bunu söylerken oğullarına ne kadar düşkün olduğu anlaşılıyordu.</p>

  <div>
    <br />
  </div>

  <p>Yüzbaşı Gustavo Morante ile tanıştığında Francisco çoktan yüreğini Irene’ye kaptırmıştı, bu yüzden de adama duyduğu nefreti gizlemeye çalışmadı bile. Bu dönemde aslında kendi bile aşk adıyla yüceltilen bu duyguyu henüz adlandıramıyordu ve kendince aralarında sadece saf bir arkadaşlık olduğunu düşünüyordu. İlk karşılaşmadan başlayarak Morante ile birbirlerine karşı nefret dolu bir nezaket göstermişlerdi. Biri, entelektüellerin askerlere duyduğu genel nefret yüzünden böyle hissederken, öteki de tam tersini yaşıyordu. Yüzbaşı elini uzatmadan, basit bir baş selamı vermişti, Francisco da onun bu mesafeli davranışını, ama Irene’ye dönünce yumuşayan yüzünü hemen fark etmişti. Yüzbaşının gözünde başka bir kadın yoktu. Irene’yi kendi kadını olarak pek erkenden seçmişti ve ona hayalindeki tüm erdemleri yakıştırmıştı. Onun için bir günlük kaçamakların, gelip geçici heyecanların bir değeri yoktu, ama mesleği gereği uzun ayrılıklar olursa, o da engelleyemeyeceği bazı serüvenler yaşıyordu. Başka hiçbir bağ, onun ruhunda ya da teninde hiçbir iz bırakmamıştı. Irene’yi çocukluklarında büyükbabanın bahçesinde oynadıkları günden beri seviyordu ve erişkinliğin ilk uyanışlarını birlikte yaşamışlardı. Francisco Leal bu iki kuzenin oynamalarını düşündükçe titremeye başlıyordu.</p>

  <p>Morante, hanımlardan ‘dam’ olarak söz etme alışkanlığına sahipti, böylece o göksel narin yaratıklarla, erkeklerin vahşi dünyası arasında bir ayrım yaptığına inanırdı. Toplum içerisinde bulunduğu zaman yapmacıklığın sınırına varan bir nezaket gösterisinde bulunurdu, bu da onun silah arkadaşlarıyla arasındaki o pek kaba davranışların tam tersi idi doğrusu. O şampiyon yüzücü görünüşü, pek çekiciydi. Yayınevinin beşinci katındaki tüm daktilolar, bir tek,o, yanık teni, gösterişli kasları ve kendini beğenmiş edasıyla Irene’yi aramak üzere içeri girdiği zaman susmuşlardı. Savaşçı denen tiplemeyi canlandırıyordu. Gazeteci ve sayfa sekreteri kızlar, o hiçbir şeye aldırmayan modeller, gözlerini işlerinden ayırmışlar ve kımıldamadan onu seyretmeye koyulmuşlardı. O ise hiç gülümsemeden ilerlemiş ve sanki onunla birlikte tüm zamanların tüm askerleri girmişti odaya. Büyük İskender, Giulio Cesare, Napolyon ve öteki film kahramanı sentetik askerler buradaydı. Odanın havası derin, yoğun ve sıcak bir nefese dönüşmüştü. Francisco’nun onu ilk görüşü de işte bu anda olmuştu ve bu kendinden emin tavırdan etkilenmişti. Ne var ki benliğini müthiş bir nefret sarmıştı. Francisco bunu bayağı bir kıskançlık olarak yorumlamak istemediği için askerlere duyduğu aşağılama olarak nitelendirmişti. Böylesi iğrenç duygulardan nefret ettiği için, kendi düşüncelerini açığa vurmamıştı, ama gene de Irene’nin ruhuna huzursuzluk tohumları ekmekten kendini alıkoyamamıştı ve sonraki aylarda, sürekli gücü ellerine geçirmek üzere kışlalarından çıkan Silahlı Kuvvetler’in ülkeyi ne denli kötü duruma soktukları konusunda sık sık kendi düşüncelerini açıklamayı sürdürmüştü. Arkadaşı ise darbeyi, kendisine nişanlısının açıkladığı biçimde ortaya koyuyordu; ama Francisco ona diktatörlüğün hiçbir sorunu çözemediğini, sadece daha da kötüleştirdiğini ve yepyeni dertler doğurduğunu, baskı yüzünden insanların gerçeği görmediğini anlatmaya çalışıyordu. Askerler gerçeğin üzerine sımsıkı bir kapak örtmüşlerdi, şimdi bu ülkede vahşi bir kızgınlık mayalanmaktaydı, kapak patladığı zaman da ortada bunu denetim altına alabilecek sayıda tank, asker olmayacaktı. Irene bu sözleri pek kulak asmadan dinliyordu. Onun Gustavo ile arasında yaşadığı güçlükler başka türdendi. Irene, yüksek rütbeli bir subayın eşi gibi davranmak fikrine bir türlü alışamıyordu, onu bir çorap gibi tersyüz etseler bile asla böyle bir rol oynayabileceğine aklı kesmiyordu. Zaten, çocukken tanışmamış olsalardı, asla Gustavo’ya aşık olamayacağını, hatta tanışma fırsatı bile bulamayacaklarını düşünüyorlardı, ne de olsa askerler kapalı belli bir çevrede yaşıyorlardı ve üstlerinin kızları ya da arkadaşlarının kardeşleri ile evlenmeyi yeğliyorlardı. Böylece masum nişanlılar ve mutlu gelinler olmak üzere eğitilmiş hanımlar bulacaklarını sanıyorlardı, tabii bu her zaman beklenen sonucu vermeyebiliyordu. Arkadaşların, aralarında, karıları kendilerini boynuzluyorsa birbirlerini uyarma kararı almaları boşuna değildi, böylece meslek yaşamları mahvolmadan gerekli önlemleri almaya çalışıyorlardı. Irene için bu düşünceler canavarlıktan başka bir şey değildi. Başlangıçta Gustavo, kadınları ve erkekleri aynı metreyle ölçmenin olanaksız olduğunu, hele ki ordu düzeninde bunun, olağan aile düzeninden daha kuralcı bir biçimde yaşandığını savunuyordu; çünkü biyolojik ayrımların yanı sıra tarihsel ve dinsel öyle gelenekler vardı ki, hiçbir feminist hareket bunu asla silemezdi. Bu hareketler toplumda derin yaralar açabilir, diyordu Gustavo. Ama öte yandan da kendinin asla pek çok arkadaşı gibi maço olmadığını savunuyordu. Ne var ki, Irene ile geçirilen zamanlar ve bir yıl Güney Kutbu’nda kapalı kalmak, onun da düşüncelerini gözden geçirmesine yaramış, aldığı eğitimin kaba yanlarını yontmuş ve sonunda bu iki yanlı ahlakın adaletsizliğini kendi de kavramıştı. Irene’ye dürüstçe bir öneri getirerek, kendisine sadık olmasını rica etmişti, aslında her ikisine de şehvet özgürlüğü kuzey ırklarının bir çılgınlığı gibi gelirdi çünkü. Hem kendine, hem başkalarına karşı katı olan Gustavo, sözünün eri, aşık ve fiziksel antrenmanlardan yorgun bir erkek olarak genellikle kendi sözüne sadık kalırdı. Sadece uzun ayrılıklarda doğanın acil gereksinmeleri ile mücadele ediyordu, kendi kendine bir ruh çatışması yaşıyordu. Bir serüvene yenik düşecek olursa ahlaken acı çekiyordu. Gerçi uzun zaman yalnız kalamıyordu, ama ne olursa olsun yüreği, ebedi nişanlısına bağlılığını sürdürüyordu.</p>

  <p>Gustavo Morante için ordu, heyecan verici bir çağrı idi. Bu mesleğe, zorlu bir yaşam, sağlam bir gelecek, emir verme zevki ve geleneksel aile yapısı yüzünden karar vermişti. Babası ve büyükbabası da generaldi. Yirmi bir yaşındayken kendi rütbesindeki askerler arasında en iyi nitelikleri olan öğrenci olarak seçilmiş, ayrıca eskrim ve yüzme şampiyonu olmuştu. Topçu birliğine katılmış ve burada yükselirken birliğine ve acemi erlere emir verme duygusunu tatmin etmişti. Francisco Leal onu tanıdığı sırada, Antarktika’dan yeni dönmüştü, burada geçirdiği aralıksız on iki ay boyunca durgun gökyüzünü, gri ufku seyretmiş, altı ay soluk bir güneşle aydınlanan sürekli gündüzlerden sonra, altı ay da sürekli bir gece yaşamıştı. Irene ile telsiz aracılığı ile sadece haftada bir on beş dakika görüşme olanağı vardı, bu dakikalarda da yalnızlıktan ve kıskançlıktan delirmek üzere olduğundan onun her hareketini sorguluyordu. Güçlü karakteri ve fizik yapısı nedeniyle pek çok aday arasından seçilmiş olan Gustavo, bu ıssız ve sınırsız topraklarda yedi kişi ile birlikte yaşamıştı, dağlar gibi yükselen kara dalgalar arasında eğitim yaparlarken bir yandan da en değerli varlıklarını korumaya çalışmışlardı; bunlar kızak çeken köpekleri ve yiyecek depoları idi. Sıfırın altında otuz derece soğukta bir robot gibi soğukla, çaresiz hasretlerle savaşıyorlar, biricik kutsal misyonları olan ulusal bayraklarını bu unutulmuş enlemlerde dalgalandırmak için yaşıyorlardı. Irene’yi düşünmemeye çalışıyordu, ama ne yorgunluk, ne buz gibi soğuk, ne de rahatlaması için verilen haplar, kızın o sıcak anısını yüreğinden silip atamıyordu. Yaz aylarında fok avlamakla oyalanıyor, bunları buza gömerek kışa saklıyordu, uzun saatler boyunca da meteorolojik verileri hesaplayarak, gelgitleri, rüzgârın hızını, bulutların biçimlerini, ısı ve nemi ölçerek, fırtınaları tahmin etmeye çalışarak oyalanıyordu. Kimi zaman öfke, kimi zaman huzursuzluk nöbetleri yaşamıştı, ama asla panik ve düş kırıklığına kapılmamıştı. Dünyadan yalıtılmak ve bu donuk topraklarda yaşamak onun bedenini de ruhunu da esnetmişti. Edebiyata ve tarihe merak sarmıştı, böylece görüşlerine yeni bir boyut kazandırmıştı. Aşk dayanılmaz olunca Irene’ye mektuplar yazıyordu, bunlar tüm çevre gibi beyaz ve saydam konular içeriyordu, ama bu mektupları göndermesi olanaksızdı, çünkü tek ulaşım aracı, yıl sonunda onları almaya gelecek olan gemiydi. Sonunda geri döndüğünde daha zayıflamış, teni, kar yüzünden neredeyse kapkara olmuş, elleri nasır bağlamıştı ve kaygıdan delirmesine ramak kalmıştı. Yanında doksan tane kapalı ve numaralanmış, tarih sırasına dizilmiş zarf getirmişti, bunları kendisini kayıtsız ve uçarı bir biçimde karşılayan nişanlısının dizlerine bırakmıştı. Irene’nin gazetecilik mesleğine olan düşkünlüğü şimdi daha da artmıştı; nişanlısına tatlı sözler söyleyerek, onu rahatlatacak, hele hele bu geç kalmış mektupları okuyacak bir kız havası hiç yoktu üzerinde. Gene de birkaç gün deniz kenarında bir tatil köyünde kalmak üzere yola çıkmışlar, burada tutkulu bir aşk yaşamışlar, yüzbaşı boşa geçirdiği yalnızlık aylarının acısını çıkartmıştı. Bu uzun ayrılığın tek amacı vardı: Nişanlısı ile evlenebilmek için gerekli parayı biriktirmeyi planlamışlardı, çünkü o hiç de konuksever olmayan topraklarda geçirilen dönemlerde olağan ayların altı katı maaş alınıyordu. Irene’ye ayrı bir ev, çağdaş mobilyalar, elektrikli ev eşyaları, bir otomobil ve güvenli bir gelir sağlamayı gönülden istiyordu. Genç kızın bu tür şeylere hiç ilgi göstermeyişi ve evlenmektense bir deneyim yaşamayı istemesi, böylece tutkuları ile farklarını derinlemesine gözden geçirmek dileği boşunaydı. Erkeğin, mesleği açısından kendini tehlikeye atacak deneyimlere hiç niyeti yoktu. Terfi günü geldiğinde durmuş oturmuş bir aile düzenine sahip olmuş olmak istiyordu. Kaldı ki, belli bir yaştan sonra hâlâ bekâr olanlara, orduda hiç de iyi gözle bakılmazdı. Bir yanda da Beatriz Alcántara, kızının kararsızlığını göz ardı ederek, heyecanla kızının düğününe hazırlanıyordu. Dükkân dükkân dolaşarak elde boyanmış İngiliz porselen yemek takımları arıyor, elde işlenmiş Hollanda keteni peçetelerin, Fransız ipeğinden iç çamaşırlarının ve biricik kızının çeyizi için gerekli olan öteki gösterişli şeylerin peşinden koşuyordu. O Belçika dantellerini, Japon ipeklerini, İrlanda dokumalarını, İskoç yünlülerini ve pek uzak bölgelerden gelen o bin bir çeşit kumaşları gördükçe, "Evlenince kim ütüleyecek bunları, anne?" diye yakınıyordu Irene.</p>

  <p>Gustavo, tüm meslek yaşamı boyunca hep kasaba garnizonlarında çalışmıştı, ama eline fırsat geçer geçmez başkente gelerek Irene’yi görmeye çalışıyordu. Bugünlerde, Irene, acil bir çalışma bile olsa Francisco ile görüşmemeye özen gösteriyordu. Sevgilisi ile diskoteklerin loşluklarında dans ediyorlar, el ele tiyatroları geziyorlar, gözden uzak otellere kapanıp tutkularını gideriyorlardı. Francisco bu sürelerde son derece huzursuz oluyordu. Odasına kapanıp en sevdiği senfonileri dinlemeye, kederinin tadını çıkartmaya bakıyordu. Günün birinde çenesini tutamayarak, Irene’ye Ölümün Nişanlısı ile aralarındaki ilişkinin sınırlarını soruvermişti. Kız kendini tutamayarak deliler gibi gülmeye başlamıştı. Benim yaşımda hâlâ bakire olacağımı sanmıyorsun herhalde, diye yanıtlamıştı arkadaşını, her türlü kuşkudan arındırmak için. Bunu izleyen günlerde Gustavo Morante subaylar için eğitim veren bir okula, Panama’ya gönderilmişti. Irene ile ilişkisi tutkulu mektuplar, ülkelerarası telefon görüşmeleri ve askeri uçaklarla gönderilen armağanlarla sınırlanmıştı. Bu arada her yerde varlığı hissedilen bu nişanlı yüzünden Francisco, Irene ile kardeş gibi yaşamak zorunda kalmıştı. Bunu anımsadığı zaman da kendi yaptığına şaşarak elini alnına götürmekten kendini alıkoyamıyordu.</p>

  <p>Bir keresinde bir yazı hazırlamak üzere yayınevinde kalmışlardı. Ellerinde tüm malzeme hazırdı ve bunu ertesi güne kotarmaları gerekiyordu. Saatler uçup gitmişti, bütün çalışanların çıktığını, tüm ofislerin ışığının söndüğünü ayrımsamamışlardı bile. Onlar da çıkıp bir şişe şarap ve yiyecek bir şeyler satın almışlardı. Fonda hoş bir müzikle çalışmayı sevdiklerinden teybe flüt ve keman konçertosu koymuşlar, zaman saatleri bile kandırarak akıp gitmişti. Çok geç saatte çalışmayı bitirdiklerinde pencereden gecenin sessizliğini ve karanlığını fark etmişlerdi. En ufak bir canlılık kırıntısı bile yoktu, kent sanki bir çöle dönmüştü, sanki bir bilimkurgu filmindeki gibi tüm insan izleri silinmişti. Hava bile saydam ve kımıltısız gibiydi. Sokağa çıkma yasağı başlamış demişlerdi aynı anda, artık bu saatten sonra dışarıya çıkmaları olanaksızdı. Francisco, Irene ile böylesine uzun zaman birlikte yalnız kalmalarını sağlayacak olan bu şansa şükretmişti. Irene ise, annesinin ve Rosa’nın onu merak edeceklerini düşünmüş ve telefona giderek onlara durumu açıklamıştı. Sonra kalan şarabı içmişler, konçertoyu iki kez dinlemişler ve binlerce şeyden konuştuktan sonra yorgunluktan bitap düştüklerinden, kız, divana uzanmayı önermişti.</p>

  <p>Yayınevinin beşinci katındaki banyo pek çok işe yarayan büyük bir mekândı. Burada mankenler üstlerini değiştirirler, büyük ve aydınlık bir aynada makyaj yaparlardı ve hatta bir köşedeki ocakta su kaynatılır ve kahve pişirilirdi. Derginin tek özel ve gizli yeriydi burası. Bir köşede de yıllardır unutulmuş bir divan bulunuyordu. Bu, kocaman, kırmızı bir brokarla kaplı, orasından burasından yaylar fırlayan bir geçen yüzyıl sonu mobilyasıydı. Migreni tutanlar, aşk üzüntüleri yüzünden ağlayanlar, ya da sadece işin gerginliğinden bitkin düşenler buraya uzanırlardı. Hatta bunun üzerinde şanssız bir düşük yapan sekreter kız kanlar içerisinde kalmış, orada Mario’nun asistanları tutkularını açıklamışlar ve Mario onları pantolonsuz olarak bir brokar kumaşın üzerinde yakalamıştı. İşte Irene ve Francisco’da paltolarını üstlerine çekerek bu divana uzanmışlardı. Kız hemen uyuyakalmıştı, ama Francisco sabaha kadar gözünü kırpmamış ve içindeki çelişkileri dinlemek zorunda kalmıştı. Barikatın öteki tarafında bulunan bir kadınla, kendi yaşam doğrularını ezerek bir serüven yaşamak istemiyordu. Öte yandan bu kız kendini müthiş çekiyordu, onun yanında tüm duyguları coşuyor ve içi neşe doluyordu. Irene onu eğlendiriyor, onu büyülüyordu. O uçarı, saf, hatta bilinçsiz görünümünün altında lekesiz bir öz taşıyordu, olgunlaşmayı bekleyen bir meyvenin çekirdeğinden farksızdı. Francisco, Gustavo Morante’yi ve onun, Irene’nin kaderindeki rolünü de düşünmüştü o gece. Genç kızın kendisini istemeyeceğinden korkarak, arkadaşlıklarını tehlikeye atmak istememişti. Çünkü sözler, bir kez ağızdan çıktılar mıydı artık onları silmek olanaksızdı. O unutulmaz gecenin duygularını daha sonra da aklına getirdiğinde, aşkını dile getiremeyişinin nedeni olarak Irene’nin kendi kaygılarını taşımasını bulmuştu. Kız onun kollarında huzur içinde uyuyakalırken, Francisco’yu heyecanlandırdığı aklından bile geçmemişti. O bu arkadaşlığı, pırıl pırıl bir canlılıkla, hiç duygusal bir anlam aramadan, yaşıyordu; Francisco da, sevgilisini sarmalayana dek onu zorlamamaya karar vermişti. Onun divanda kıvrılıp yatışını, huzur içinde solumasını, yüzünü ve sırtını arabesk bir bezeme gibi saran uzun saçlarını seyrediyordu. Delikanlı çarpan kalbini, inanılmaz heyecanını gizlemek için nefesini bile kontrol altına alarak, kımıltısız yatmıştı. Öte yandan da aylardır elini kolunu bağlayan bu arkadaş-kardeş ilişkisini hâlâ sürdürdüğü için kendine kızıyor, bu bedene umutsuzca sarılmak istiyordu, ama hemen sonra yaşamının bu bölümüne egemen olan amaçlardan kendini uzaklaştıracak bu heyecandan arınması gerektiğini düşünüyordu. Gerilimden ve kaygıdan kasılmıştı, ama bu ânı sonsuza kadar uzatmak istediği için, sokağın ilk sesleri işitilip günün ilk ışıkları pencereden süzülene dek kızın yanında yatmıştı. Irene bir sıçramayla uyanmış ve ilk anda nerede bulunduğunu anımsayamamıştı, sonra hemen kalkmış, yüzünü soğuk suyla yıkamış, Francisco’yu bir yetim gibi ardında bırakarak, evine koşmak üzere sokağa fırlamıştı. O günden sonra dinlemeye hazır herkese, Francisco ile birlikte uyuyakalmalarını anlatmıştı, ama delikanlı bunun tamamen yanlış olduğunu biliyordu içten içe.</p>

  <div>
    <br />
  </div>

  <p>Pazar günü, ışıl ışıl güneşli, ağır bir havayla aydınlanmıştı, sanki yazı müjdeleyen günlerden biriydi. Vahşet şekillerinde pek bir gelişme sağlanamamıştı ve sıra domuz kesmeye gelince, barbarlık dönemlerinden kalan yöntemlere baş vuruluyordu hâlâ. Irene bu olayı pitoresk bir tören olarak yorumluyordu, çünkü şimdiye dek bir tavuğun bile öldüğünü görmemişti, domuzları da sadece canlıyken gözlemişti. Dergi için bir yazı yazmaya hazırlanıyordu, bu yaşananlar onu öyle heyecanlandırmıştı ki. Francisco’ya ise, sanki bilinmeyen bir bölgeye girmiş gibi geliyordu. O hafta ilkbahar gelivermişti, çayırlar yemyeşil kesilmiş, mimozalar açmıştı; çalılar uzaktan bakıldıklarında üzerlerine arı üşüşmüş gibi görünüyorlardı, yanlarına varıldıklarında ise, kokuları baş döndürüyordu, böğürtlenlerin, mor dikenlerin üzerleri kuş doluydu, havada böceklerin vızıltısından başka şey duyulmuyordu. Ranquileolar’ın evlerine vardıklarında çalışmalar başlamıştı. Ev sahipleri ve komşuları bir ateş yakmışlardı, çocuklar bağrışarak, gülerek, dumandan öksürerek koşuyorlar, köpekler tencerelerin yanlarında neşeyle bekçilik ediyorlar, bu bayramdan kendilerine artacakları hesaplıyorlardı. Ranquileolar yeni gelenleri nezaket göstererek karşıladılar, ama Irene onların yüzlerindeki kederi okumakta gecikmedi. Bu nazik görünümün altında bir kaygı gizliydi, ne var ki bundan Francisco’ya söz edecek zaman bulamadı, çünkü tam o sırada domuzu bağlamış getiriyorlardı. Ailenin gereksinmeleri için beslenmiş iri bir hayvandı, bunun dışındakiler pazarda satılmak üzere yetiştirilmişlerdi. Bir uzman, doğduktan birkaç gün sonra hayvanları seçiyor, elini hayvanın boğazına sokup muayene ediyor, etin niteliğini böylece garanti altına almış oluyordu. Bu hayvan aylarca tahıl ve sebzeyle beslenmişti, ötekiler ise, sadece evin artıkları ile yetinmişlerdi. Bir kenarda yalıtılmış, hapis olarak sonunu beklemiş, bu arada yağ bağlayarak, yumuşak butlar geliştirmişti. Hayvan, o gün, domuz ahırı ile sunak masası arasındaki iki yüz metreyi ilk kez yürümüş, ölüme mahkûm olan bedenini titreyen bacakları ile zorlukla sürüklemiş, ışığa kör, korkuya sağır olmuştu. Irene onu gördüğünde bu et yığınını o üç koca adamın nasıl keseceğine akıl sır erdirememişti.</p>

  <p>Ateşin yanına iki varil üzerine direkler dikmişlerdi. Kurban gelince Hipólito Ranquileo, yükseğe kaldırdığı bir baltayla yaklaştı ve silahın arka yüzüyle kurbanın alnına bir darbe vurdu. Domuz yere baygın yığılırken attığı çığlıklar dağlarda yankı yaptı, sabırsızlıktan çıldıran köpekler ise, bu sesten irkildiler. Birkaç adam, hayvanın ayaklarını bağladılar ve bin bir güçlükle onu masaya yatırdılar. Sonra devreye uzman girdi. Kadınlarda hemen hemen hiç rastlanmayan bir yetenek olan, öldürme yeteneği ile doğmuş bir adamdı bu. Gözleri kapalı bile olsa bir hareketle yüreğin yerini bulabiliyordu, çünkü onu yönlendiren anatomik bilgisi değil, cellat ruhuydu. Hayvanı kurban etmek için uzaklardan gelmişti, bu iş gereğince yapılmalıydı, çünkü beceriksizce yapılırsa hayvanın inlemeleri, bütün köyün sinirlerini ayağa kaldırırdı. Sapı kemikten, çeliği parlak bir bıçak çıkardı, bunu, bir Aztek rahibi gibi iki eli arasına aldı sonra, bunu hayvanın boynuna sapladı, sonra da karnına kadar indirdi. Domuz umutsuzca inledi, sonra sıcak bir kan fışkırması yakındakileri ıslattı, sonra da, yerde bir gölcük oluşturdu. Köpekler buraya üşüşerek bunu yalamaya koyuldular. Digna, hemen bir kova yanaştırdı, az sonra kova kan dolmuştu. Havada tatlımsı bir kan ve korku kokusu vardı.</p>

  <div>
    <br />
  </div>

  <p>O anda Francisco, Irene’nin yanında olmadığını fark etti ve gözlerini şöyle bir dolaştırınca kızın yerde baygın yattığını gördü. Ötekiler de o anda bunu görerek çığlıklar atmaya başladılar. Francisco yere eğilerek, onu sarsmaya, gözlerini açtırmaya çalıştı. Genç kız konuşabildiği ilk anda, buradan gitmek istiyorum, diye yalvardı, ama arkadaşı, sonuna kadar kalmaları konusunda ısrar etti. Buraya sırf bunun için gelmişlerdi. Ona sinirlerini kontrol altına almasını, ya da meslek değiştirmesini söyledi; hani o perili evde de bir kapı gıcırtısı nasıl kızın buz kesilip kollarına atılmasını sağlamıştı, bunu anımsamalıydı. Francisco arkadaşını tatlı sözlerle yatıştırmaya çalışırken, hayvanın çığlıkları kesildi ve öldüğüne karar verildi, Irene de ayağa kalkmayı başardı.</p>

  <p>Ama çalışmalar sürüyordu. Önce cesedin üzerine kaynar su döküldü, bir demir parçasıyla tüyleri yüzülerek parlak bir deri çıkartıldı ortaya, hayvanın pespembe ve pürüzsüz derisi yeni doğan bir bebeği andırıyordu, sonra da iç organlarını temizlemeye, çocukların meraklı gözleri altında kana bulanmış köpeklerin önünde, hayvanın sırtındaki yağı almaya başladılar. Kadınlar kanalın içinde metrelerce barsağı yıkadılar ve bunu sonradan domuz kanıyla yaptıkları bir tür içkiyle doldurmak için şişirdiler. Bundan sonra pişirdikleri çorbadan bir tas doldurup kendine gelmesi için Irene’ye uzattılar. İçinde koyu renk pıhtılar yüzen vampir çorbası, genç kızı ürküttüyse de ev sahiplerini kırmamak için bunu içti. Üstelik bu çorba pek leziz olduğu gibi iyileştirici gücü olduğu da kesindi, birkaç dakika sonra Irene’nin yanaklarına renk, yüzüne neşe geldi. Günün geri kalan saatlerini fotoğraf çekerek, yiyerek, bir testiden şarap içerek geçirdiler. Bu arada büyük teneke kovalarda hayvanın yağı eritiliyordu. Domuzun yağ tabakaları sonradan tereyağında pişiriliyor, büyük süzgeçlerle alınıp ekmeğin yanında sunuluyordu. Sonra hayvanın karaciğeri ve yüreği pişirilip sunuldu. Güneş batarken, herkesin başı dönüyordu, erkeklerin içkiden, kadınların yorgunluktan, çocukların uykudan, köpeklerinki de yaşamlarında ilk kez tam olarak doymuş olmaktan. İşte o zapıan Irene ve Francisco, Evangelina’nın bütün gün hiç ortaya çıkmamış olduğunu fark ettiler.</p>

  <p>— Evangelina nerede, diye sordular Digna Ranquileo’ya. Kadın hiçbir yanıt vermeden başını öne eğdi. Bunun üzerine Irene, tuhaf bir şeyler olduğunu sezinleyerek,</p>

  <p>— Asker olan oğlunuzun adı neydi, diye sordu.</p>

  <p>— Pradelio del Carmen Ranquileo. Annesi bunu söylerken, elindeki fincandan, titremekte olduğu anlaşılıyordu.</p>

  <p>Irene onu tatlılıkla tuttu ve bahçenin sakin bir köşesine doğru yürüdü, artık buralar gölgelenmeye başlamıştı bile. Francisco da onları izleyecek olduysa da, kız onu başıyla durdurdu.İki kadının yalnız kalırlarsa daha rahat konuşacaklarını biliyordu. Batan güneşin solgun ışığı altında Digna Ranquileo, karakalemle boyalı gözleri, rüzgârdan dağılmış saçlarıyla, kimbilir hangi dönemlere ait giysisi ve bileğinde şıngırdayan bilezikleriyle karşısında duran kıza baktı. Aralarındaki görünüm uçurumuna rağmen, bu kıza gerçeği anlatabileceğini biliyordu, çünkü özde kardeştiler, bütün kadınların kardeş oldukları varsayımına dayanarak.</p>

  <p>Bir önceki pazar günü, gece, herkesin uykuda olduğu bir anda Juan de Dios Ramírez ve emrindeki askerler, Francisco’nun fotoğraf şeritlerini mahveden o adamlar, geri dönmüşlerdi. "Çavuş Faustino Rivera, arkadaşım Manuel Rivera’nın oğludur, hani şu tavşan dudaklı," diye açıklamada bulundu Digna Ranquileo.</p>

  <p>Rivera eşikte durarak, köpekleri tutmuş, Teğmen eşyaları tekmeleyerek elindeki silahla çevresindekileri tehdit ederek yatak odasına dalmıştı. Yarı uyanık olan tüm aile halkını ayağa kaldırıp duvara dayatmış, sonra Evangelina’yı alıp jipe doğru sürüklemişti. Ailesinin Evangelina’yı son gördüklerinde, arabaya binmeden önce karanlıkla parlayan beyaz geceliği olmuştu. Bir süre, kızın kendilerini çağıran seslerini duymuşlardı. Şafağa kadar yürekleri ezilerek bekleşmişler, güneşin ilk ışıkları ile karakola koşmuşlardı. Onları karşılayan görevli, kızlarının geceyi bir hücrede geçirdiğini, ama sabah serbest bırakıldığını söylemişti. Pradelio’yu sorduklarında onun başka bir bölgeye atandığını öğrenmişlerdi.</p>

  <p>— İşte o zamandan beri ne kızımızdan bir haber alabildik, ne de Pradelio’dan, dedi annesi.</p>

  <p>Evangelina’yı bütün köyde, evleri tek tek dolaşarak aramışlar, yollardan geçen kamyonları durdurup haber sormuşlar, Protestan rahibini, pederi, şifa dağıtan hocayı, süt annesini sorgulamışlardı, ama kimse onlara bir yol gösterememişti. Irmaktan dağ tepesine kadar her yeri dolaşmışlar kızı bulamamışlardı. Rüzgar adını dağ tepe dolaştırdıysa da beş günlük aramadan sonra kızlarının vahşet tarafından yutulduğuna karar vermişlerdi. O zaman yas giysilerini giymişler ve Floreslerin evine acı haberi vermeye gitmişlerdi. Buraya vardıklarında utanç doluydular, çünkü kendi damları altında Evangelina acıdan başka bir şey tatmamıştı, kendi öz annesi ile büyüseydi, çok daha mutlu olabilecekti.</p>

  <p>— Böyle deme, demişti Bayan Flores. Görmüyor musun, kederler kimsenin peşini bırakmıyor. Bir yıl önce kocamı kaybettim, dört oğlumu götürdüler, benden koparttılar, senin Evangelina’ya yaptıkları gibi. Bu onun kaderiymiş, dostum. Suç senin değil, benim, çünkü kadersizlik benim kanımda dolaşıyor.</p>

  <p>On beş yaşındaki, sağlıklı, yapılı Evangelina Flores, kendini büyüten annesinin odasında kapı arkasında tünediği tabureden bu konuşmaları dinlemişti. Digna Ranquileonunkine benzeyen esmer ve aydınlık yüzü, kare biçiminde elleri, geniş kalçaları vardı, ama gene de kendini onun kızı gibi hissedemiyordu, çünkü bebekliğini geçirdiği kollar, sütünü emdiği memeler başkasınındı. Gene de nedense, kaybolan, bir kız kardeşten daha başka bir şeydi, değiştirilmiş olan kendisiydi ve kendi yaşamı, ötekinin yaşadıkları idi ve Evangelina Ranquileo ölürse bu kendi ölümü sayılacaktı. Belki de işte o anda gelen bu aydınlık düşünce ile Evangelina Flores daha sonraları onu adalet aramak üzere tüm dünyaya itecek olan bilince kavuştu.</p>

  <p>Digna bütün bunları anlattı ve sözleri sona ererken ateşin de son kıvılcımları ışıldıyordu, gece ufka inmişti bile. Artık yola çıkma saati gelmişti. Irene Beltrán, kadına, kızını başkentte de arayacağına söz verdi ve ona bir haber almaları halinde haberleşebilmeleri için ev adresini bıraktı. Sonra kucaklaşarak vedalaştılar.</p>

  <p>O akşam Francisco, genç kızın gözlerinde değişik bir bakış sezinledi, o her zamanki gülümseme ya da şaşkınlık belirtisi silinmişti sanki. Kararan gözbebeklerinde keder okunuyordu, hani okaliptüs yapraklarındaki o kara çizgiler gibi. İşte o zaman Francisco, arkadaşının o saflığını yitirdiğini ve artık gerçeği görmekten onu hiçbir şeyin alıkoyamayacağını anladı.</p>

  <p>İki arkadaş o bilinen yerleri bu kez umuttan çok inatla dolaşarak Evangelina’yı sordular. Buraları gezen bir tek onlar değildi. Cezaevinde, emniyet merkezlerinde, sadece deva bulmaz işkence görmüşlerin deli gömleği giydirilerek girdikleri o yerlere Francisco Leal ve Irene Beltrán, bu yollardan daha önce de geçmiş olanlarla yürüyorlardı. Acının kümelendiği her yerde olduğu gibi burada da insanoğlunun dayanışması, kederlere karşı koyabilmenin bir ilacı idi.</p>

  <p>— Ya siz kimi arıyorsunuz, hanımefendi, diye sordu Irene kuyrukta beklerken.</p>

  <p>— Hiç kimseyi kızım. Üç yıl boyunca kocamın izini sürdüm, ama artık o huzur içinde uyuyor.</p>

  <p>— Neden buradasınız o halde?</p>

  <p>— Bir arkadaşıma yardımcı olabilmek için, derken bir başka kadına işaret ediyordu.</p>

  <p>Birbirlerini yıllar önce tanımışlardı ve birlikte kapıları çalarak, görevlilere yalvararak, askerlere para vererek mümkün olan her yeri dolaşmışlardı. Biri, daha şanslı çıkmıştı, hiç olmazsa artık kocasının kendine gereksinmesi olmadığını öğrenmişti, ne var ki arkadaşı arayışını sürdürüyordu, onu nasıl yalnız bırakabilirdi? Üstelik artık hüzünlenmeye, aşağılanmaya alışmıştı, bütün yaşamı, ziyaret saatleri ve yasal açıklamaların çevresinde dönüyordu, tutuklularla ilişkiye girebilmek için gerekli işlemleri biliyor, kimden bilgi alınacağını anlıyordu.</p>

  <p>— Evangelina Ranquileo Sánchez, on beş yaşında, Los Riscos’ta bir sorgulama için alıkonmuş, ama sonra bir daha gören olmamış.</p>

  <p>— Onu aramaktan vazgeçin, mutlaka ileri gitmişlerdir.</p>

  <p>— Savunma Bakanlığı’na gidin, yeni listeler asılmış.</p>

  <p>— Haftaya bu saatte dönün.</p>

  <p>— Saat beşte bekçilerin nöbet değişimi var, Antonio’yu arayın, o iyi bir insandır, size bilgi verebilir.</p>

  <p>— En iyisi morgdan başlamaktır, böylece zaman yitirmezsiniz..</p>

  <p>José Leal’in de bu konuda deneyimi vardı, çünkü yaşamının büyük bir bölümü bu işlerin içinde geçiyordu. Rahip olarak kurduğu ilişkilere başvurdu, sivillerin asla giremeyeceği yerlere böylece girmeyi başarıyordu o. Sonra onları eski, gri, terk edilmişe benzeyen bir binada barınan morga götürdü, burası adına yakışır bir biçimde insanı kötü duygulara sürükleyen bir yerdi. Buraya kimsesizler, hastanelerde yatan isimsiz hastalar, sarhoşluk sonucu ölenler, kim vurduya gidenler, parmakları dibinden kesilmiş, teneke tellerle sarılmış, alevlerle yüzleri yanmış, tekmelerle her yanı morartılmış, kim olduğunu anlamaya asla olanak olmayan bedenler bulunuyordu, bütün bunların son kaderleri genel mezarlığın 29 nolu adasında kimliksiz bir mezarlığa gömülmekti. Buraya girebilmek için komutandan izin almak gerekliydi, ama José buraya çok sık geldiğinden onu tanıyorlardı. Gönüllü avukatlar, yaşamaları halinde onların davalarını almaya hazır olduklarını belirtirlerken, o ve başka rahipler, ellerinde tanımaları gereken insanların fotoğrafları ile bu cesetlerin aralarında dolaşıyorlardı. Pek ender olarak bu yitiklerden biri sağ olarak bulunuyordu, ama gene de ilahi bir güçle ailelere hiç olmazsa huzurlu bir mezara gömebilecekleri bir ceset teslim etmek bile onlar için başarı sayılıyordu.</p>

  <p>Francisco, ağabeyinden morgu o denli çok dinlemişti ki, Irene’ye dışarıda kalması için yalvardı, ama kızın içinde yanan bu gerçeği öğrenme arzusunu fark etti ve onun da eşiği aşmasına ses çıkarmadı. Francisco, hastanelerde ve akıl hastanelerinde yaşadıkları yüzünden dayanıklı bir erkekti, ama buradan çıkarken o da kendini altüst olmuş hissetti, üstelik bunun etkisinden uzun zaman kurtulamadı, bu yüzden arkadaşını da çok iyi anlayabildi. Soğuk hava dolapları, bunca cesedi barındırmaya yetmediği gibi, bunları tek tek masaların üzerlerine yatırmaya bile yer yoktu, bu yüzden depo diplerinde cesetler üst üste yığılmış olarak duruyorlardı. Hava, formaldeid ve nem kokuyordu. Kirli, lekeli duvarları geniş salonlar gölgeliydiler. Arada sırada asılı olan lambalar, koridorları, ölülerin kaldığı bölmeleri ancak aydınlatabiliyordu. Bu mekânlarda müthiş bir mutsuzluk egemendi ve tüm gününü burada geçirenler sonunda derin bir kayıtsızlığa kapılıyorlardı, artık hepsi acıma duygularının köreldiğini hissediyorlardı. Her biri ölümü sıradan bir olay olarak görüyor ve kendi amacı yolunda ilerlerken, yaşam denen şeyi unutuyordu. Otopsi masaları üzerinde kahvaltı eden, şişmiş cesetleri görmezden gelerek radyodan spor programları dinleyen, ya da o gün gelen cesetlerin başını beklerken bir yandan da depolarda kâğıt oynayan görevlileri gördüler.</p>

  <p>Az sayıda olan ve çıplak olarak yatan kadın cesetlerini bir bir incelediler. Francisco ağzının tükürük dolduğunu, elinin içinde tuttuğu Irene’nin elinin titrediğini hissediyordu. Genç kızın beti benzi atmıştı, gözleri allak bullak bakıyordu, sanki pis kokulu bir lağımın içinde yüzmekte olduğunu sanıyordu. Cehennemi andıran bu görünüm ve sonuna kadar zorladığı hayal gücü bile bunca vahşeti asla kabul edemiyordu. Francisco şiddetle karşılaşması gereken bu anda geri bir adım atmayı düşünmüyordu, yeraltında gizlice hareket eden o uzun insanlık çizgisinin bir uzantısıydı burası da, o kapalı kapılar ardında hareket eden diktatörlüğü de çok iyi tanıyordu üstelik. Hiç kimse onun göçmenler, mesajlar, kaynağı belirsiz yerlerden gelen paralar, yurtdışına gönderilecek isimler, tarihler ve paralar trafiğinin içinde olduğundan kuşkulanamazdı, günün birinde birisi bunun öyküsünü yazmak istese hiçbir kanıt bulamazdı. Şimdilik baskı ona dokunmamıştı, her zaman bıçağın sırtında ilerliyordu ve tam anında kayıp kurtulmayı başarıyordu. Sadece bir kez onu da rastlantısal olarak yakalamışlar ve saçlarını sıfır numaraya vurmuşlardı. Psikolog olarak çalışmayı sürdürdüğü o dönemde, muayenehaneden dönerken, gelip geçeni toplayan bir ekibe rastlamıştı. Sıradan bir kontrol olduğunu düşünmüştü ve kimlik belgelerini uzatmıştı, ama pençe gibi iki el onu motosikletinden aşağı çekmiş ve silah göğsüne dayanmıştı.</p>

  <p>— İn aşağı, ibne herif!</p>

  <p>Bu beklenmedik durumda yalnız değildi. Öğrenci sayılabilecek yaşta bir iki genç de yere diz çöktürülmüşler ve iki büklüm edilmişlerdi. İki asker onları silahları ile gözlerken bir tanesi onları saçlarından yakalamış, tıraş etmişti. Yıllar geçtikten sonra bile bu anı anımsarken bir iğrenme ve güçsüzlük hissederdi, üstelik geçen zamanla bu olayın kesinlikle ötekilere oranla çok önemsiz bir şey olduğunun bilincine varmasına rağmen. Askerlerle tartışmayı denemişti, ama tek kazancı sırtına yediği bir tüfek dipçiği darbesi olmuştu, kafa derisinde de birkaç yarık açmışlardı. O akşam eve döndüğünde, şimdiye dek yaşamadığı bir aşağılanmayı yaşamaktan ötürü öfke kusuyordu.</p>

  <p>— Sana söylemiştim, dolaşıp saçları sıfıra vuruyorlar, diye oğlum, diye ağlamıştı annesi.</p>

  <p>— Bundan sonra senin yapacağın, saçını yeniden uzatmak olacaktır Francisco, çünkü her biçimde onlara karşı durmalıyız. Babası bunu söylerken, erkeklerin saç uzatmasından nefret ettiğini unutmuşa benziyordu, öfke içinde. Saçlarını yeniden keseceklerini bilerek, Francisco uzatmaya başlamıştı, ama bir karşı emir bu harekete son vermişti o arada.</p>

  <p>Irene Beltrán ise, o zamana kadar meleksi bir korunma içinde yaşamıştı, bunun nedeni, onun aptallığı ya da karşı düşünceleri değildi, sadece kendi çevresinin olağan kuralları böyleydi. Annesi ve aynı sosyal sınıfın öteki kadınları gibi kibar semtlerin sakin ve düzenli dünyasına, yazları deniz kıyısı tatillerine, kır evlerine, kışları da kayak pistlerine sığınıyordu. Hoş olmayan gerçekleri görmezden gelmeyi, bunları bir hata gibi yorumlamayı öğretmişlerdi ona. Birkaç kez, duran bir otomobilden fırlayan adamları, bunların yoldan geçen birilerinin üstüne atlayıp onları araca tıktıklarını görmüştü, uzaklarda, yakılan kitapların ateşlerini seçmişti, kanalın sularında yüzen cesetler olduğunu fark etmişti, o kadar. Kimi geceler tankların geçtiğini, gökyüzünde çınlayan helikopter gürültülerini duyardı. Yola inip açlıktan bayılan insanlara yardım ettiği olmuştu. Nefretin rüzgarı çevresinde esmekteydi, ama onu sarmalayamıyordu, çünkü yetiştirildiği o yüksek duvarların arkasında yaşamayı sürdürüyordu. Ne var ki, duyarlı bir kızdı ve morga girmeye karar verdiği zaman üstün varoluşunu değiştirecek bir adım attığını biliyordu. Sonradan bütün karabasanlarını dolduracak kadar çok ceset gördüğü bugüne dek hiç ölü görmemişti. Derken büyük buzdolabının önünde duru, uzaktan bakıldığında sarı saçlı o kızı Evangelina’ya benzetmişti, ama birkaç kişi ile birlikte çengele asılı o cesede yaklaştığında kızın yüzünü tanıyamadı. Korku içinde, bu bedende derin çizgiler, yüzünün yanık, ellerinin kesik olduğunu gördü.</p>

  <p>— Evangelina değil, bakma hiç!.. Francisco yalvararak onu uzaklaştırmaya, ona sarılmaya, onu kapıya doğru sürüklemeye çalışıyordu, ama kendisi de Irene kadar perişan olmuştu.</p>

  <div>
    <br />
  </div>

  <p>Morgta geçirdikleri tüm zaman sadece yarım saatti, ama çıktıklarında Irene Beltrán artık aynı insan değildi, ruhunda derin çatlaklar açılmıştı. Francisco onun ağzından hiçbir söz çıkmadan da bu gerçeği anlamıştı ve onu rahatlatmak için bir çare aradı. Onu motosikletine bindirdi ve birlikte dağlara doğru yola çıktılar.</p>

  <p>Oraya sık sık gider piknik yapardı. Kırlarda yedikleri yemek, tartışmalarına bir çözüm getirmişti ve sıra lokantanın hesabını ödemeye geldiğinde her ikisi de kırlarda güneş altında geçirdikleri bu saatlerden sonra kendilerini mutlu hissediyorlardı. Kimi zamanlar buraya gelmeden eve uğrayıp Cleo’yu da alırlardı. Genç kız, yaşlılarla yaşayıp sadece yaşlılar hastanesinin bahçesinde gezinen köpeğinin içgüdülerini yitirip sersem olacağından korkuyordu; onun için böyle açık alanlarda koşmak Cleo’ya iyi geliyordu. İlk gezilerinde zavallı hayvan korku içinde alıyordu uzun yolu, kulaklarını indiriyor, gözlerini korkuyla kısıyor, motosiklette, her ikisinin arasına büzülüyordu, ama zamanla bu iş onun da hoşuna gitmeye başladı ve her motor sesi onu çıldırtmaya başladı. Sahibesine sadıktı. Üçü motosikletin tepesindeyken, sirk gösterisine çıkmış tiplere benzerlerdi, Irene uçuşan uzun etekleri, şalları, püskülleri, rüzgâra dağılan uzun saçları ile oturur, köpek ortalarına biner, Francisco da yiyecek sepeti ile dengeyi kurmaya bakardı. O kocaman doğal park, kentin tam ortasına kilitlenmişti, girişi kolaydı, ama pek az kişi dolaşırdı burada, pek çok kişi buranın varlığından bile habersizdi. Francisco kendini buranın sahibi gibi hissederdi ve canı doğa fotoğrafı çekmek istedikçe buraya gelirdi: Yazları insanı susatan o tepeler, hazanda altın rengi manolyalar, sincapların yuva yaptığı çınarlar, kışın da sessiz, geniş dallar bulurdu burada. İlkbaharda ise, park bin bir değişik yeşille canlanır, çiçeklerin arasında uğul uğul böcekler dolaşır, çiçeklenen tepeler, içi içine sığmayan kökler, doğanın damarlarından taşan özsularla yeniden doğardı. Derenin üzerindeki bir köprüyü geçerler ve eksotik bitki örnekleri olan tarlaların arasından ilerleyerek bir patikaya tırmanırlardı. İlerledikçe bodur bitkiler artar, bunların ilk yaprakları göz alır, kunt yapılı çamlar, zarif okaliptüsler çoğalırdı. Öğle güneşinin sıcaklığı sabahın çiğlerini buharlaştırır ve havaya hoş bir nem bulutu yükselirdi. Tepeye vardıklarında bu büyüleyici yerin tek sahipleri olduğu hissine kapılırlardı. Gizli köşeleri biliyorlar, ayaklarının altındaki kenti incelemek için nirengi noktalarını tanıyorlardı. Kimi zaman aşağılarda sis yoğunlaşırsa tepenin etekleri derin bir köpük içinde yitiyor ve onlar kendilerini una bulanmış bir adanın üstünde sanıyorlardı. Işıltılı günlerde ise, trafiğin o sonsuz gümüşi kurdelesini izliyorlar, ses onlara uzak bir çağlayanmış gibi yansıyordu. Kimi yerde yapraklar öyle sık, koku öyle yoğundu ki, insanın başını döndürüyordu. Her ikisi de tepeye yaptıkları o kaçamakları değerli bir giz gibi paylaşıyorlardı. Önceden kararlaştırmasalar bile, buradan kimseye söz etmiyorlardı, burayı kendilerine saklamak istiyorlardı.</p>

  <p>Morgtan çıktıklarında Francisco sadece parkın o sık bitki örtüsünün, toprağın neminin ve humusun kokusunun, o ölülerin arkadaşının üzerinde bıraktığı etkiyi silebileceğini düşündü. Onu tepeye kadar çıkarttı ve gizli, gölgeli bir köşe aradı. Taşların arasından sıçrayarak inen derenin yakınında bir salkımsöğüdün altına oturdular. Ağacın dalları çevrelerini bir kulübe gibi sarıyordu. Onun düğümlü gövdesine sırtlarını dayadılar, sessizliğe daldılar; birbirlerine değmiyorlardı bile, ama öylesine ortak bir heyecan yaşıyorlardı ki, sanki bir annenin karnını paylaşır gibiydiler. İkisi de öylesine altüst olmuştu, öylesine kendi düşüncelerine dalmıştı ki, birbirlerinin varlığını bir teselli gibi hissediyorlardı. Saatlerin geçmesi, güney esintisi, suyun sesi, sarı kuşlar ve toprağın kokusu, yavaş yavaş gerçeklik duygusunu yeniden kazanmalarına yardım etti.</p>

  <p>— Yayınevine dönmemiz gerekiyor, dedi en sonunda Irene.</p>

  <p>— Evet, dönmeliyiz.</p>

  <p>Ama kımıldamadılar bile. Kız bir iki ot koparttı, ağzına götürerek özsularını emmeye başladı. Sonra dönüp arkadaşına baktı, delikanlı onun kara gözbebeklerine daldı. Bir an bile düşünmeden Francisco onu kendine doğru çekti ve dudaklarını buldu. Bu tutuk, ılık, yumuşak bir öpücüktü, ama gene de her ikisinde müthiş derin heyecanlar yarattı. Her ikisi de birbirinin tenini bunca yakın ve bunca gerçek olarak hissediyordu, zamanın başlangıcından beri gizlemeye çalıştıkları ellerinin yakınlığını şimdi yaşıyorlardı. Kemiklerine, damarlarına, ruhlarına hareketli bir sıcaklık yayıldı, hiç tanımadıkları bir şeydi bu ya da tümden unutmuşlardı kimbilir, çünkü ne de olsa insan teninin belleği pek kırılgandır. Çevrelerindeki her şey tümden silindi ve sadece birbirlerinin öptükleri dudakları vardı şimdi. Gerçeği söylemek gerekirse bu aslında uçucu bir öpücüktü, beklenen ve artık engellenemeyecek bir yakınlaşmanın belirtisiydi, ama her ikisi de biliyorlardı ki, bu öpücük, ömürlerinin sonuna dek anımsayacakları bir öpücüktü ve tüm okşayışlar arasında hasretlerinde iz bırakacak bir tanesi varsa o da şimdi yaşanandı. Her ikisi de biliyordu ki, dudaklarının nemli ve sıcak temasını, taze otların kokusunu, ruhlarındaki bu kımıltıyı yıllar sonra gene hissedebileceklerdi. Bu öpücük, bir soluk alma ânı kadar sürdü. Francisco gözlerini açtığı zaman, genç kız kollarını göğsüne kavuşturmuş, ayakta, gözleri uzağa dalmış, duruyordu. Her ikisi de heyecanla soluk alıp veriyorlardı, sanki o âna, o yere alev alev yanarak asılı kalmışlardı. Delikanlı bu kadınla ilişkilerinde yepyeni bir heyecan yaşamıştı ve artık onu kaderinden silemeyeceğini biliyor, kımıldayamıyordu. Sanki çok hafif bir hıçkırık duyar gibi oldu, bunun Irene’nin yüreğindeki vahşi çarpışmadan, aşk, dürüstlük ve kuşkular arasında kalan o çarpışmadan geldiğini anladı. Onu kucaklamak isteği ve kızın ruhunu baskı altına almak korkusu arasında çekingen kalmıştı. Böylece uzun sessizlik anları yaşadılar. Irene döndü, ona yaklaştı ve yavaşça delikanlının yanında yere diz çöktü. Francisco onu belinden tuttu, gömleğinden yayılan kokuyu içine çekti ve bedeninin hafif, ama derin özünü duyumsadı.</p>

  <p>— Gustavo beni bir ömür boyu bekledi. Onunla evleneceğim.</p>

  <p>— Hiç sanmıyorum, diye fısıldadı Francisco.</p>

  <p>Gerilim yavaş yavaş dağıldı. Genç kız arkadaşının kara saçlı başını ellerinin arasına aldı ve ona baktı. Rahatlayarak güldüler, eğlenmeye başladılar, her ikisi de bir ilişkiyi dolu dolu yaşama yanlısı idi ve sonsuza dek sevmek dururken gelip geçici bir ilişkiye takılmayacaklarını iyi biliyorlardı.</p>

  <p>Öğlen sonrası saatleri ilerlemiş, parkın yeşil katedrali karanlıkta kalmıştı. Dönüş vakti gelmişti. Motosikletin sırtında rüzgâr gibi indiler aşağı. Cesetlerin o dehşet verici görünümü ruhlarından asla silinmedi, ama o anda kendilerini mutlu hissediyorlardı artık.</p>

  <p>O öpücüğün yakıcılığı peşlerini günlerce bırakmadı ve gecelerini hoş hayallerle süsledi, tenlerinde anısını yaşattılar. Yolda yürürken olur olmaz neşeleniyorlar, nedensiz kıkırdamaya başlıyorlardı, ya da geceleri uykularından heyecanla uyanıveriyorlardı. Birbirlerinin dudaklarını parmak uçları ile geçiyorlar ve birbirlerinin ağızlarının biçimlerini öğreniyorlardı. Irene Gustavo’yu ve yeni farkına vardığı gerçekleri düşünüyordu.Onun da tüm Silahlı Kuvvetler üyesi gibi, Irene ile hiç paylaşmadığı ayrı bir yaşantısı olduğunu fark ediyordu. Öylesine iyi tanıdığı o atletik bedenin içinde aslında iki ayrı insan yaşıyordu. Irene ilk kez ondan korktu ve onun hiç geri dönmemesini diledi.</p>

  <div>
    <br />
  </div>

  <p>Javier, perşembe günü kendini astı. O öğleden sonrası da her günkü gibi iş aramak üzere evden çıktı ve bir daha dönmedi. Çok geçmeden, olanlar karısının içine doğdu, sonra da kaygılanmaya başladı.</p>

  <p>Gece indiğinde evin kapısına çıktı, gözlerini yola dikip onu beklemeye koyuldu. İşte o zaman içindeki trajedi dayanılmaz bir hal aldı ve telefonun başına geçerek, önce kayınvalidesini, sonra tanıdığı tüm arkadaşlarını aradı, ne var ki kocasına ait en ufak bir haber bile alamadı. Yoldan geçen gölgeleri inceler ve onu düşüncesiyle yanına gelmesi için çağırırken, sokağa çıkma yasağını haber veren sinyali işitti, tüm karanlık saatleri bu sıkıntıyla geçirdi ve cuma sabahına doğan güneşi gördü. Polisler kapıya geldiklerinde çocuklar henüz uyanmamışlardı. Javier Leal’i çocuk parkında bulmuşlardı, kendini asmıştı. Şimdiye dek intihardan hiç söz etmemişti, hiç kimseyle vedalaşmamıştı, veda mektupları bırakmamıştı, ama karısı onun kendi kendini astığını biliyordu, sonunda parmaklarının arasında evirip çevirdiği iplerle attığı düğümlerin de gizini çözmüş oldu.</p>

  <p>Cesedi teslim alıp ağabeyinin cenazesiyle ilgilenmek işi, Francisco’ya düştü. Ölüyle ilgili o güç işlemleri sürdürürken, Javier’in Tıp Enstitüsü’nde, parlak floresan ışığının altında bir masada yatan hali gözünün önünden hiç gitmiyordu. Bu korkunç sonun nedenlerini çözümlemeye çalışıyordu, öte yandan da tüm yaşamı boyunca en yakın dostu, koruyucusu, koşulsuz arkadaşı olan insanın artık bu dünyaya ait olmadığı düşüncesine alışmaya çalışıyordu. O arada babasının öğütleri geldi aklına: Gurur kaynağınız işiniz olmalıdır, derdi. Tatillerde bile başıboşluk edemezlerdi. Lealler’in evinde tatil günleri de, yararlı birtakım işler için kullanılırdı. Aile mutlu anlar yaşamıştı, ama asla kimsenin yardımını kabul etmeden, daha önce kendilerinin şefkat eli uzattıkları dostlarından bile gelse, kimsenin acıma duygusunu sömürmeden başarmışlardı bunu. Her yolun kapalı olduğunu gören Javier, babasının ve kardeşlerinin yardımlarını kabul etmeye yanaşmıştı, ama sonunda gene de sessizce aralarından ayrılmayı yeğlemişti. Francisco o uzak anılara sarıldı, büyük ağabeyinin, babası gibi adaletin savunucusu, annesi gibi duyarlı bir insan olduğu o günleri anımsadı. Üç küçük Leal, birlik içinde, birbirlerine sımsıkı tutunarak büyümüşlerdi, üçü dünyaya karşı bir olmuşlar, aynı kana ait olduklarını her zaman hissetmişlerdi, okulun bahçesinde büyük saygı görürlerdi, çünkü her biri, öteki iki kardeş tarafından koruma altındaydı ve bir yanlış yapan bunun cezasını çekerdi. İkinci çocuk olan José daha güçlü ve iriyarıydı; en çok, cesur ve güçlü yumrukları yüzünden Javier korku uyandırırdı. Coşkulu bir delikanlılık yaşamıştı, sonra da dikkatini çeken ilk kıza aşık olmuştu. Onunla evlenmiş ve son geceye dek ona sadık kalmıştı. Adına layık davranmıştı: Hem karısına, hem ailesine, hem de dostlarına karşı dürüst olmuştu, soyadı gibi. Biyolog olarak çalışmaktaydı ve mesleğini çok seviyordu, gerçi öğretmen olmayı tasarlamıştı, ama koşullar onu ticari bir laboratuvarda çalışmaya yönlendirmişti, burada da birkaç yıl içinde iyi bir konuma gelmişti. Sorumluluk duygusunun yanında zengin bir hayal gücü vardı ve bilimin en cüretkar projelerinin bile önünden koşmayı başarabiliyordu. Ne var ki askeri cuntanın hazırladığı listeler işyerine ulaşınca, bütün bu nitelikleri hiçbir işe yaramadı. Egemenliği elinde tutanların gözünde sendikal çalışmaları ağır bir damga oluşturuyordu. Önceleri işverenleri, onu gözlemişler, sonra engellemeye başlamışlar, en sonunda da işten çıkarmışlardı. İşsiz kalıp yeni bir iş bulma umudunu da giderek yitirince kendi kendini yemeye başlamıştı. Uykusuz geçen geceler, onurunu yitirmenin acısıyla geçirdiği günler onu iyice zayıf düşürmüştü. Pek çok kapıya başvurmuş, bekleme odalarında saatler geçirmiş, gazete ilanlarına koşmuş ve sonunda iyiden iyiye çökmüştü. İşi olmayınca sanki kimliğini yitirmişti. Karnını doyuracak parayı vermeseler de her türlü öneriyi kabul etmeye hazırdı, çünkü acil olarak kendini işe yarar hissetmek istiyordu. İşsiz olunca yalıtılmış, kimliksiz, kimsenin tanımadığı, üretken olmayan bir bireydi, üstelik yaşaması için onun şansına düşen dünyadaki değerler hep bu skaladan geçiyordu. Son aylarda düş görür gibi olmuş, amacını yitirmiş ve kendini bir parya gibi hissetmeye başlamıştı. Çocukları onun keyifsizliğini ve bir türlü geçmeyen melankolisini anlayamıyorlar, ama bir yandan da, otomobil yıkayarak, pazara torba taşıyarak ve benzeri her türlü işe koşarak aile bütçesine destek vermeye çalışıyorlardı. En küçük çocuğunun, zengin insanların köpeklerini parkta dolaştırarak kazandığı birkaç kuruşu mutfak masasının üzerine bıraktığı gün, Javier Leal, bir köpek gibi büzülüp kalmıştı. O andan başlayarak da kimsenin gözünün içine bakamaz olmuş ve bir boşluğa yuvarlanmıştı. Artık canı giyinmek bile istemiyordu ve günün büyük bir bölümünü yatağında uzanarak geçiriyordu. Gizliden içmeye başladığından elleri titriyor, ailesi için bunca değerli olan parayı içkiye yatırdığı için de suçluluk duyuyordu. Cumartesileri anne-babasının evine giderken temizlenmeye, tıraş olmaya çalışıyordu; kendi ailesinden ötesini kaygılandırmak istemiyordu, ama gözlerindeki o yalnızlık anlatımını silmesi olanaksızdı. Karısı ile olan ilişkileri de kötüleşmişti, çünkü bu tür durumlarda aşk da bitkin düşer. Avutulmaya gereksinimi vardı, ama aynı zamanda da her türlü acıma gösterisini müthiş bir öfkeyle karşılıyordu. Başlangıçta karısı ona uygun hiçbir iş olmadığına inanamamıştı, ama artık binlerce başka işsiz olduğunun bilincine varmış, ağzını kilitlemiş ve kendi işindeki vardiyaları iki katına çıkartmıştı. O aylarda yaşadığı yorgunluk onun gençliğini ve güzelliğini de soldurmuştu, her ne kadar en çok övündüğü özellikleri bu ikisiydiyse de artık buna üzülemiyordu bile, çünkü aklındaki tek düşünce çocuklarının karnını doyurabilmek ve kocasını oyalayabilmekti. Gene de Javier’in, yalnızlığının içinde yitmesini engelleyemiyordu. Uyuşukluk, kocasını bir pelerin gibi sarmış, şimdiki zaman kavramını yok etmiş, her türlü enerjisini silip süpürmüş ve onda cesaretin kırıntısını bırakmamıştı. Evinin düzeninin kötüye gittiğini, karısından gözlerindeki sevginin söndüğünü gördüğünde kendini bir erkek gibi hissetmez olmuştu artık. Ailesinin ona fazlasıyla yakın olması nedeniyle olacakları kestiremediği bir anda gücü tümden yok olmuştu. Sonunda yaş ama sevincini elinin tersiyle itmiş ve ölüme yatmaya karar vermişti.</p>

  <p>Trajedi, Lealler’e büyük bir kara darbe oldu. Hilda ve Profesör aniden yaşlandılar ve evi sessizlik bastı. Sanki bahçedeki gürültücü kuşlar bile ötmez olmuşlardı. Katolik kilisesinin, intiharı büyük bir suç saymasına rağmen, José, kardeşinin ruhunun huzur içinde dinlenmesi için bir ayin yaptı. Profesör ömründe ikinci kez bir tapınağa adım attı. İlkinde düğün için gelmişti ve neşe içindeydi, ama bu son derece değişik bir durumdu. Bütün bir tören boyunca ayakta durdu, ellerini göğsüne kavuşturmuştu, ağzı ise incecik bir çizgi halinde kapanmıştı, acıdan sarhoş olmuştu. Karısı, kendini yitirecek biçimde dualara gömülmüştü, oğlunun ölümünün, kaderin son bir denemesi olduğunu düşünüyordu.</p>

  <p>Irene törenlere sersem bir halde katıldı, bunca kötü olayın üst üste gelmesine akıl erdiremiyordu. Francisco’nun yanında sessizce durmuş, kendi ailesi gibi sevdiği bu ailenin acısının altında ezilerek beklemişti. Onları neşeli, coşkulu, kedersiz insanlar olarak tanımıştı. Şimdi ise acılarının içine kapanarak, onurla yaşadıklarını görüyordu. Belki de İspanyol kökenleri yüzünden Profesör Leal, ruhunu yakan bu acı dışındaki tüm tutkularını dile getirebilirdi. Erkekler sadece aşk için ağlar, derdi. Tam tersine, Hilda’nın gözleri her türlü bahaneyle sulanmaya hazırdı: Duygulanınca, gülünce, hasrete kapılınca ağlardı, ama gerçek acı onu taş kesmişti. Büyük oğlunun cenazesinde pek az gözyaşı döktü.</p>

  <p>Onu, son anda satın aldıkları küçük bir toprak parçasına gömdüler. Gereken törenler aceleyle hazırlandığından kargaşa içinde yapıldılar, çünkü o güne dek ölüm kimsenin aklına gelmemişti. Yaşamı seven herkes gibi onlar da kendilerini ölümsüz sanırlardı.</p>

  <p>— Artık İspanya’ya dönmeyeceğiz, sevgilim. Son kürek toprak tabutu örterken Profesör Leal, karısına bu sözleri söyledi. Sonunda, tam kırk yıl sonra bu topraklara ait olduğunu kabul etmişti.</p>

  <p>Javier Leal’in dul karısı mezarlıktan evine döndü, birkaç parça eşyasını bir karton kutuya koydu, çocuklarının elinden tuttu ve burayı terk etti. Güneye, doğduğu topraklara gidiyordu. Orada yaşam hem bu kadar sert değildi, hem de kendi ağabeylerinin desteğine gereksinmesi vardı. Çocuklarının, babalarının olmadığı bir evde büyümelerini istemiyordu. Lealler gelinleri ve torunları ile vedalaştılar, onları istasyona götürdüler, trene bindirdiler ve uzaklaşmalarını seyrettiler. Bu kadar az gün içinde, büyümesine yardımcı oldukları o minik yavruları da yitirdiklerine inanamıyorlardı. Maddi hiçbir beklentileri elbette ki yoktu, geleceğe güvenle bakmalarının tek nedeni ailelerine olan bağlılıklarıydı. Oysa bu küçüklerden uzaklarda yaşlanmayı akıllarına bile getirmemişlerdi.</p>

  <p>İstasyondan eve dönen Profesör, üzerindeki yas ceketini, kravatını çıkartmadan, bahçedeki bir kiraz ağacının altına çektiği tabureye oturdu ve bomboş gözlerini uzaklara dikti. Savaştan kurtarabildiği ve Amerika’ya getirebildiği biricik eşyası olan eski cetveli, ellerinin arasındaydı. Bunu, daima komodinin üzerinde tutar ve çocukları sadece ödüllendirmek istediği zaman oynama izni verirdi onlara. Oğullarının üçü de, cetvelin üzerinde yürüyen o parçacığı ileri geri yürüterek sayıları hesaplamayı öğrenmişlerdi ve elektronik araçlar onun yerini aldığı zaman bile Profesör, bu cetvelini asla terk etmemişti. Bronzdan yapılmış bir boruydu, üzerinde minicik rakamlar yazılıydı, ne de olsa geçen yüzyılın ustalarının elinden çıkmıştı. İşte orada, ağacın altında oturup oğlu Javier’i konuk edebilmek için elleriyle ördüğü tuğla duvara bakarak, saatlerce oturdu. O akşam Francisco onu yatağa zorla götürdü, ama yemek yedirmeyi asla başaramadı. Ertesi gün de durum aynıydı. Üçüncü gün geldiğinde Hilda gözyaşlarını kuruladı ve her zaman içinde hazır bekleyen gücünü toparladı ve yakınları için uğraş vermeye kimbilir kaçıncı kez yeniden başladı.</p>

  <p>— Babanın sorunu şu ki, Francisco, ruha inanmıyor. İşte bu yüzden de Javier’i yitirdiğini düşünüyor, dedi.</p>

  <p>Mutfak penceresinden, bahçede taburesinde oturmuş, cetvelini evirip çeviren Profesör’ü görebiliyorlardı. İçini çekerek, tadına bile bakmadığı öğle yemeğini buzdolabına kaldıran Hilda, bir başka tabureyi götürdü bahçeye ve kiraz ağacının altına oturup ellerini kucağında kavuşturdu. Tarihini anımsayamadığı kadar uzun bir zamandan beri ilk kez elleri örgü, dikiş ya da başka bir işle oyalanmadan öylece kımıltısız saatlerce oturdu orada. Günbatımına doğru Francisco onlara bir şeyler yemeleri için yalvardı, ama ona yanıt bile vermediler. Büyük güçlükle onları yatak odalarına götürüp yatırdı, sonra onları kendi sessizlikleriyle baş başa, gözleri açık, yolunu yitirmiş iki yolcu gibi bıraktı. Sonra alınlarından öptü, ışığı söndürdü, bütün içtenliğiyle derin bir uykunun onları bu kederden kurtarmasını diledi. Ertesi sabah uyandığında ikisini bahçede, ağacın altında, aynı durumda, buruşuk giysileri, yıkanmamış yüzleri ile aç karınlarına otururken buldu. Onları kendilerine getirebilmek için aklına gelen tüm yöntemlere başvurmak zorunda kaldı. Sonra sabırla kederin en derinine gömülmüş bu insanları gözlemekle yetinmeye boyun eğdi.</p>

  <p>Öğlene doğru Profesör Leal, bakışlarını yerden kaldırdı ve Hilda’ya dikti.</p>

  <p>Dört günlük sessizlik yüzünden çatlayan sesiyle sordu sonra:</p>

  <p>— Neyin var sevgilim?</p>

  <p>— Senin neyin varsa, aynı.</p>

  <p>Profesör onun ne demek istediğini anladı. Onu iyi tanırdı ve karısının da kendisi gibi ölümü beklediğini sezinledi, onu hiç kesintisiz bunca yıl sevdikten sonra Hilda, kocasının ölüme tek başına gitmesine asla izin vermezdi.</p>

  <p>— Pekâlâ, dedi titreyen bacaklarının üzerinde doğrularak, sonra karısının bir elini tuttu.</p>

  <p>Yavaş yavaş girdiler eve, ancak birbirlerine dayanarak yürüyebiliyorlardı. Francisco çorbayı ısıttı ve yaşam eski ritmine kavuştu.</p>

  <div>
    <br />
  </div>

  <p>Lealler’in yasa girmeleri üzerine Irene Beltrán, annesinin otomobilini aldı ve Los Riscos’a doğru yola çıktı. Evangelina’yı tek başına aramaya karar vermişti. Digna’ya bu aramada yardım edeceğine söz vermişti ve boşvermiş gibi davranmak istemiyordu. İlk durağı Ranquileolar’ın evi oldu.</p>

  <p>Başından çok dert geçmiş insanlara özgü teslimiyetle Digna ona:</p>

  <p>— Artık aramaktan vazgeçin bayan, kızımı toprak yuttu,dedi.</p>

  <p>Ama Irene toprağı bile eşelemeye kararlıydı, kızı bulmak için gerekirse bunu da yapabilirdi. Sonra belleğinde kalanlarla, o günlere dönerek kendini bu gölgeler dünyasına itenin ne olduğunu düşündü. Başlangıcından beri elinde bir ipucu olduğunu ve bunu bir çekerse yumağın çözülüp her şeyin açık seçik ortaya döküleceğini sanmıştı. Sanki bu ermiş kız, onun düzenli dünyası ile asla sınırını aşmadığı karanlık bölge arasında bir eşik oluşturuyordu. Bu düşünceyle onu buraya getirenin sadece merakı değil, aynı zamanda boşlukta yuvarlanmayı andıran bir denge yitirimi olduğuna karar verdi. Dibine ulaşamayacağı bir kuyuya eğilmişti, ama derinliklerin verdiği sarhoşluğa karşı koyamamıştı.</p>

  <p>Teğmen Juan de Dios Ramírez, onu hiç bekletmeden ofisine aldı. O karmaşık gün, Ranquileolar’ın evinde bu adam daha iriyarı görünmüştü gözüne, demek ki, bir erkeğin cüssesi tavrına göre değişiyordu. Ramírez nazik denecek bir davranış sergilemekteydi. Silah kayışını takmamıştı, başında şapkası, elinde silahı yoktu. Elleri şiş, kırmızıydı ve bütün yoksullar gibi soğuktan yara olmuştu. Irene’yi tanımamak olanaksızdı, onu bir kez bile gören, gür ve karışık saçlarını, ilginç giysilerini anımsardı, bu yüzden Teğmen de bunu yadırgamadı; Irene, Evangelina Ranquileo ile ilgilendiğini sözü fazla uzatmadan anlattı.</p>

  <p>— Burada olağan bir sorgulama süresince tutuldu. O geceyi burada geçirdi ve ertesi gün erkenden gitti, dedi.</p>

  <p>Ramírez terleyen alnını kuruladı. Ofisi sıcaktı.</p>

  <p>— Giysileri olmadan sokaklara mı bıraktınız?</p>

  <p>— Yurttaş Ranquileo’nun ayakkabılarıyla bir pançosu vardı üzerinde.</p>

  <p>— Onu gece yarısı yatağından alıp getirdiniz. Üstelik daha ergenlik yaşına gelmedi, onu neden ailesine geri götürüp teslim etmediniz?</p>

  <p>— Bu polisiye işlemleri oturup burada sizinle tartışacak değilim.</p>

  <p>— Bunu nişanlım olan, ordunun yüzbaşısı Gustavo Morante ile mi yapmayı yeğlersiniz yoksa?</p>

  <p>— Aman, aklınızdan neler de geçiyor? Ben sadece kendi üstüme hesap vermekle yükümlüyüm.</p>

  <p>Ama Ramírez’in bir an tereddüt ettiği de gözden kaçmadı. Kaş göz içinde askerlerarası kardeşlik dayanışmasını aklından geçirmişti; silahlı kuvvetler arasında ufak tefek rekabetlerin dışında ülkenin kutsal çıkarları ve aynı derecede kutsal olan üniforma çıkarları da unutulamazdı; ulusun kendi sinesinde doğan ve gittikçe üreyen bu kanser illetinden kendilerini korumalıydılar... Bu yüzden de sivillerle aralarında her zaman bir uzaklık bırakmak gerekirdi, bunu bir önlem olarak düşünmek, stratejik bir ölçüt olarak da silah arkadaşlarına karşı dürüst davranmak gerekirdi. Silahlı Kuvvetler bir bütün olarak kalmalıydı, bunu ona binlerce kez yinelemişlerdi. Ne var ki derinden derine karşısındaki genç kadının sınıfça üstünlüğünü duyumsuyordu, ne de olsa paranın gücü daha yüksek bir otorite sağlıyordu ve buna saygı göstermeye her insanoğlu alışıktı, bu genç kadın da kendisini böyle kayıtsızca sorgulayabiliyorsa, elbette bir bildiği vardı, karşısındaki askere neredeyse uşağı gibi davranıyordu. Bunun üzerine kayıt defterini arayıp buldu ve kıza gösterdi. Burada, on beş yaşındaki Evangelina Ranquileo Sánchez’in kışlaya alınma tarihi yazılıydı. Kayıtlarda ayrıca kızın ailesinin evinde izinsiz birtakım olaylar çıkarttığı ve ordu mensubu Juan de Dios Ramírez’e karşı fiziksel güç kullandığı okunuyordu. Sayfanın altına düşülen notta ise, kızın ağlama krizine tutulması nedeniyle sorgulamanın kesildiği yazılıydı. İmza, ekip şefi Ignacio Bravo’ya aitti.</p>

  <p>— Bana kalırsa başkente gitmiş olmalı. Bir evde büyük bir abla gibi hizmetçilik işi istiyordu, dedi Ramírez.</p>

  <p>— Parasız ve yarı çıplak olarak mı, Teğmen? Bu size biraz tuhaf görünmüyor mu?</p>

  <p>— O kız yarı kaçıktı biliyorsunuz.</p>

  <p>— Kardeşi Pradelio Ranquileo ile görüşebilir miyim?</p>

  <p>— Hayır. Bir başka bölgeye atandı.</p>

  <p>— Nereye?</p>

  <p>— Bu gizli bir bilgidir. İç savaş halindeyiz, açıklayamayız.</p>

  <p>Genç kız, bu yöntemle başka bilgi alamayacağını anladı,bunun için henüz erken olmalıydı. Bunun üzerine köyün içinde dolaşıp bir iki kişiyle konuşmaya karar verdi. Halkın genel olarak asker sınıfı ve özellikle de Ramírez hakkında neler düşündügünü öğrenmek istiyordu, ama bu tür soruları duyanlar tek bir söz söylemeden başlarını çevirip hızla yanından uzaklaşıyorlardı. Yıllar boyunca süren baskı rejimi, insanların hayatta kalabilmeleri için böyle bir davranış geliştirmelerine yol açmıştı. Bir tamircinin, otomobilinin lastiğini onarmasını beklerken, Irene, alanın köşesindeki bir aşevine girdi. Her yanda ilkbaharın görüntüleri vardı: Sığırcıkların uçuşu, peşindeki civcivleri ile salına salına yürüyen tavukların gıdaklamaları, kızların basma eteklerinin hışırtıları... Gebe bir kedi lokantaya girdi ve kendinden emin bir tavırla onun masasının altına yerleşti.</p>

  <p>Yaşantısının bazı anlarında lrene, kendini sezgilerinin egemenliğine bırakırdı. Sanki gelecekten işaretler aldığını ve zihninin bu olayları etkileyebileceğini düşünürdü. İşte bu yüzden Faustino Rivera adlı çavuşun yemek yemek için burayı seçmesini de kadere bağladı. Bunu daha sonraları Francisco’ya anlattığında o daha değişik bir yorum getirdi: Orası Los Riscos’un içki veren tek lokantasıydı ve o saatte çavuş susamıştı. Irene onun ter içinde lokantaya girişini, tezgaha yanaşıp bir bira isteyişini seyretti, bu arada Rivera’nın Kızılderili kökeni dikkatini çekti. Adamın çıkık şakakları, aşağı doğru çekik gözleri, dik saçları, geniş dişleri bu karakterini ele veriyordu. Üzerinde üniforması vardı, beresini elinde taşıyordu. Digna Ranquileo’nun bu adam hakkında anlattığı bir iki bilgi kırıntısı aklına geldi ve bundan yararlanmaya karar verdi.</p>

  <p>— Siz Çavuş Rivera olmalısınız, diyerek esenledi onu.</p>

  <p>— Buyurun hanımefendi.</p>

  <p>— Hani o tavşan dudaklı Manuel Rivera’nın oğlusunuz, değil mi?</p>

  <p>— Ta kendisi, emrinizdeyim efendim.</p>

  <p>Bunun üzerine söyleşi, rahat bir havada ilerledi. Genç kız, onu masasında içmeye davet etti ve adam eline ikinci bir birayı alır almaz kızın avı oldu çıktı. Üçüncü bardakta içkiye karşı pek dayanıklı olmadığı ortaya çıkmıştı bile, böylece kız söyleşiyi istediği yöne çekmeyi başardı. Önce onu kandırmak için, sorumluluk isteyen görevlerde çalışmak üzere yaratıldığını, Ranquileoların evinde bile bunun hemen anlaşıldığını, bunu fark etmeyecek hiç kimsenin olamayacağını, o gün durumu nasıl hemen soğukkanlılıkla denetim altına aldığını, enerjik ve yetkili biri olduğunu, Teğmen Ramírez’e hiç benzemediğini anlattı.</p>

  <p>— Sizin Teğmen hep böyle sersem midir? O gün ateş etmeye kalktı da ne oldu, değil mi? Ne kadar çok korktum, bilseniz!</p>

  <p>— Önceleri böyle değildi o. Sizi temin ederim kötü bir insan değildi, diye yanıtladı onu çavuş.</p>

  <p>İki yıldır onun emrinde çalıştığından amirini avcunun içi gibi tanıyordu. Askeri okula girdiğinde Ramírez’in iyi bir asker olmak için gerekli tüm erdemleri görülmüştü: Dürüsttü, doğruydu, kararlıydı. Tüm şifreleri ve kuralları ezbere bilirdi, derslerden kaçmayı asla bağışlamazdı, askerleri dizer, çizmelerinin parlaklığını, ceket düğmelerini çözüp gömleklerinin kolasını gözden geçirirdi; bunun yanı sıra temizlik konusunda hasta denecek kadar titizdi. Tuvaletleri bizzat kendisi denetler ve her hafta askerleri çırılçıplak soyarak sıraya dizer, cilt hastalıklarını, bitlerini gözden geçirirdi. Elinde büyüteçle en saklı yerlerine kadar bakar ve hastalıklılar çok ağır cezalarla ve aşağılamalarla tedavi edilirdi.</p>

  <p>— Ama bunu kötülük olsun diye yapmazdı hanımefendi inanın bana, amacı bizlere uygar insan olmayı öğretmekti. Ben inanıyorum ki, o dönemde Teğmen’in altın gibi bir yüreği vardı.</p>

  <div>
    <br />
  </div>

  <p>Rivera, ilk kurşuna dizme olayını anımsarken, sanki yeniden yaşar gibiydi. Beş yıl önce olmuştu ve bu olaydan birkaç gün sonra sıkıyönetim ilan edilmişti. Hava hâlâ soğuktu ve o gece hiç durmadan yağmur yağmıştı, sanki gökyüzünden seller boşanmış, sular bütün dünyayı kaplamaya niyetlenmişti, sonunda kışlayı temizleyen yağmurla birlikte ortalığa bir küf ve nem kokusu yayılmıştı. Şafakla dinen yağmurun anısı köyü uzun zaman terk etmedi, uzun zaman taşların arasındaki su birikintileri kırık camlar gibi parıldadılar. Avlunun dibinde müfreze ve onların iki adım önünde beti benzi solmuş Teğmen Ramírez duruyordu. İki görevli, tutsağı getirmişti. Daha doğrusu onu kollarından sürüklüyorlardı, çünkü tutuklunun yürüyecek hali yoktu. Başlangıçta Rivera, onun bu kadar kötü bir durumda olduğunun bilincine varamamış ve onu korkaklıkla suçlamıştı, bütün ötekiler gibi ülkeyi altüst etmeye gelince mangalda kül bırakmayanlar, cezalarını çekmeye gelince bayılıyorlardı hep, ama daha dikkatlice bakınca onun bacakları ezilen kişi olduğunu anladı. Görevliler ayakları taşlara takılmasın diye tutukluyu kollarından kaldırarak yükselterek taşıyorlardı. Faustino Rivera, amirine baktı ve onun aklından geçenleri okuduğunu hissetti, ne de olsa bazı geceler aralarındaki hiyerarşiyi kaldırıp erkek erkeğe söyleşirler ve askeri yönetimin nedenlerini ve sonuçlarını tartışırlardı. Teğmen Ramírez’e bakılırsa, vatan haini bazı siyasetçiler, ülkeyi, zayıf düşürerek dış düşmanlara kolay bir av haline getirmişlerdi. Bir askerin ilk görevi güvenliği gözetmekti, bunun için de yönetime el koymuşlardı, amaçları ülkeye gücünü geri verebilmekti, bunu da ancak iç düşmanları temizleyerek başarabilirlerdi. Rivera işkenceyi kabul etmiyordu, onu, içine battıkları bu pis savaştan daha kötü buluyordu, üstelik bu onların işi değildi, onlara bu öğretilmemişti bile. İşyerinin bir parçası olarak suçlunun tekine iki üç tekme atmak başka bir şeydi, bir tutukluyu sistemli olarak öldürmekse bambaşka. O Tanrı’nın cezaları da neden susuyorlardı ki? Neden ilk sorgulamada konuşmuyorlar ve bunca gereksiz acıdan kurtulmuyorlardı? Eninde sonunda tümü itiraf ediyordu ya da karşılarındaki şu adam gibi ölümü boyluyordu.</p>

  <p>— Birlik! Dikkat!..</p>

  <p>— Teğmenim, diye fısıldamıştı o tarihte henüz onbaşı olan Faustino Rivera.</p>

  <p>— Tutukluyu duvara dayayın, onbaşı.</p>

  <p>— Ama Teğmenim, ayakta duramıyor ki.</p>

  <p>— Oturtun o halde.</p>

  <p>— Nereye Teğmenim?</p>

  <p>— Bir tabure getirin, Allah’ın cezaları, ve bunu söylerken sesi çatlayıvermişti.</p>

  <p>Faustino Rivera, solundaki adama dönmüş ve emri tekrarlamıştı, o da oradan uzaklaşmıştı. Neden şunu yere yatırıp köpek gibi kurşuna dizmiyorlardı sanki, neredeyse gün ışıyacak, herkes birbirinin yüzünü seçebilecekti. Neden bunca zaman yitiriliyordu ki? Rivera bunları aklından geçirirken avludaki ışığın gittikçe artmaya başladığını fark etti. Bu arada tutuklu, gözlerini kaldırmış, karşısındaki askerleri tek tek süzmüş ve sonunda gözleri Faustino’ya takılmıştı. Onu mutlaka tanımış olmalıydı, çünkü birkaç kez aynı takımda top oynamışlardı, ama şimdi o donmuş çamurların üzerinde elinde kurşun gibi ağırlaşan silahı ile dikilirken, öteki öylece beklemekteydi. Bu arada içeriden bir sandalye getirtilmişti, Teğmen, tutuklunun iskemlenin arkalığına bağlanmasını emretmişti ki, bir sarhoş gibi yalpalamasın. Onbaşı bir mendille tutukluya yanaşmıştı.</p>

  <p>— Gözlerimi bağlama, asker.</p>

  <p>— Tutuklu böyle söyleyince o utanarak başını öne eğmişti, Teğmen’in şu emri bir an önce vermesini diliyordu, bu savaş artık hepsi için bitseydi, yaşam olağana dönseydi ve o da sokaklarda hemşerilerini selamlayarak dolaşabilseydi.</p>

  <p>— Hazır ol, diye bağırmıştı Teğmen.</p>

  <p>— Allah’a emanet, diye düşünmüştü onbaşı. Ölmek üzere olan adam gözlerini yummuştu bir an için, ama hemen sonra gökyüzüne bakabilmek için tekrar açmıştı. Artık korkusu yoktu. Teğmen bir an tereddüt etmişti. Onu bu kurşuna dizmeyle görevlendirdiklerinden beri zayıflamıştı, belleğinde sürekli çocukluğundan gelen o ses çınlayıp duruyordu, kimbilir bir öğretmeni mi, yoksa rahipler okulundan birisi mi sarf etmişti o sözleri, bilmiyordu: Bütün insanlar kardeştir, demişti o ses. Ama doğru değildi, şiddet dağıtan bir kişi kardeş olamazdı, en önde daima vatan gelirdi, geri kalan boş laftı ve biz şimdi bunu burada gebertmezsek, onlar bizi geberteceklerdir, albaylar da böyle diyor zaten, ya öldürürsün, ya geberirsin, eninde sonunda bir savaştı bu, yapılması gereken şeylerdi, kemerini sık ve titremeyi bırak, düşünme, hiçbir şey hissetme ve en önemlisi onun yüzüne sakın bakma, bunu yaparsan yandığının günüdür.</p>

  <p>— Ateş!</p>

  <p>Kurşunların sesi havayı yırttı ve donuk boşlukta titreşmeyi sürdürdü. Bir sabah serçesi sersemce uçtu. Kurşunların kokusu ve gümbürtüsü sanki sonsuza dek sürecek gibiydi, ama sessizlik yavaş yavaş onu bastırdı. Teğmen gözlerini açtı; tutuklu iskemlesinde dimdik, sakince oturuyordu. Pantolonunda kan vardı, ama canlıydı, şafak ışığında yüzü sanki saydamdı. Canlıydı ve bekliyordu.</p>

  <p>— Neler oluyor onbaşı, diye sormuştu Teğmen, alçak sesle.</p>

  <p>— Bacaklarına ateş ettiler, Teğmenim, demişti Faustino Rivera. Çocuklar buralılar, birbirlerini tanıyorlar, bir arkadaşlarını vurmalarını nasıl istersiniz ki?</p>

  <p>— Ya şimdi?</p>

  <p>— Şimdi iş size düşüyor Teğmenim.</p>

  <p>Sessizlik içindeki subay, olayı anlamamıştı; birlik, taşların arasından buharlaşan gece çiğlerine bakıyordu. Tutuklu da avlunun öteki ucunda, acelesizce kanayarak beklemedeydi.</p>

  <p>— Bunu size söylememişler miydi Teğmenim? Bunu herkes biliyor.</p>

  <p>Hayır, hayır, söylememişlerdi. Subay okulunda ona, yakın komşularına ya da ulusal topraklara ayak basacak ilk orospu çocuğu ile savaşması öğretilmişti. Bunları adım adım izlemek zorundaydı; namuslu adamların, kadınların, çocukların sokaklarda rahatça yürüyebilmelerine ancak böyle olanak sağlayabilirlerdi. Onun görevi buydu. Ama ona hiç kimse, konuşmadığı için iskemleye bağlanmış bir adamı öldürmeyi öğretmemişti, bundan söz etmemişti, şimdi de dünya başının çevresinde dönüyordu ve şimdi karşısında ağlayıp inlemeyen şu zavallıya son darbeyi vurmalıydı. Hayır. Hayır bundan hiç kimse söz etmemişti ona.</p>

  <p>Onbaşı, birlik görmeden hafifçe üstünün koluna dokunmuştu ve,</p>

  <p>— Tabancanız, Teğmenim, diye fısıldamıştı.</p>

  <p>Bunun üzerine, silahını çekmiş ve avluyu geçmişti. Çizmelerinin sesi askerlerin iliklerine kadar yansımıştı. Şimdi Teğmen ile tutuklu yüz yüze kalmışlardı, birbirlerinin gözlerinin içine bakıyorlardı. Aynı yaştaydılar. Subay kolunu kaldırıp tutuklunun şakağına nişan aldı, tabancasını iki eliyle tutuyordu ki, titremesine engel olabilsin. Gökyüzü artık iyice ışımıştı, kurşunlar yüzünü parçalamadan tutuklunun son görebildiği bu oldu. Kan tüm yüzünü kapladı ve subayın temiz üniformasına da sıçradı.</p>

  <p>Teğmenin hıçkırığı, kurşunların titreşimi ile birlikte havaya asılı kaldı, ama bunu bir tek Faustino Rivera işitebildi.</p>

  <p>— Cesaret Teğmenim. Bunun da savaş sayıldığını söylüyorlar. İlk kez güç olurmuş, ama sonra insan alışılırmış.</p>

  <p>— Siktir git, onbaşı!</p>

  <p>Ne var ki zamanla onbaşının haklı olduğu ortaya çıktı, günler, haftalar ilerledikçe, vatan için öldürmek, onun için can vermekten çok daha basit bir iş halini aldı.</p>

  <p>Çavuş Faustino Rivera konuşmasını böylece sona erdirdi ve boynundan akan teri kuruladı. Tütsülenmiş esrik gözleriyle Irene Beltrán’ın çizgilerini ancak seçebiliyordu, ama gene de bu yüzdeki uyumu hayranlıkla seyrediyordu. Derken saatine bir göz attı ve yerinden sıçradı. İki saat olmuştu konuşmaya koyulalı ve nöbete geç kalacak olmasa ona daha anlatacak nice şeyleri vardı. Dikkatle dinlemesini bilen ve onun anılarına değer veren bir insandı karşısındaki, hani erkekler birkaç kadeh içince burun kıvıran şımarık kadınlardan hiç değildi, bu Tanrı’nın özenerek yarattığı kadınlardan biriydi, hem akıllıydı besbelli, hem de pek göze çarpan göğüsleri, kalçaları olmasa da hoş bir kadındı işte.</p>

  <p>— Anlayacağınız, Teğmenim kötü bir insan değildi, küçük hanım. Sonradan değişti, eline güç geçince ve artık kimselere hesap vermesi gerekmez olunca böyle oldu, diye bağladı sözünü, bir yandan da üniformasına çekidüzen vererek ayağa kalktı.</p>

  <p>Irene, onun arkasını dönmesini bekledikten sonra taburenin üzerindeki çantasına gizlemiş olduğu ses kayıt aygıtını kapattı. Tabağında kalan son et parçalarını kedinin önüne attı. Bu arada aklı nişanlısı Gustavo Morante’ye kaydı, acaba o da elinde bir silahla, bir tutukluyu öldürmek üzere yürümüş müydü bir avluda? Bu düşünceleri aklından silmeye çalıştı, Gustavo’nun tıraşlı yüzünü, açık renk gözlerini, canlandırmaya çalıştıysa da, hayaline düşen ilk görüntü, çalışma masasına eğilen Francisco Leal’in profiliydi, anlayış dolu o kara gözler, gülümseyen dudakların o çocuksu kıvrımları ve başkalarından gelen kötülüklere karşı takındığı o sert, içine kapanık hali.</p>

  <div>
    <br />
  </div>

  <p>‘Tanrı’nın isteği’ alabildiğine aydınlanmıştı, salonların perdeleri sonuna dek açılmış, ortalığa müzik sesi yayılmıştı. Bugün ziyaret günüydü, burada kalan yaşlıların akrabaları ve arkadaşları, hayır dolu bu buluşmaya görevlerine sadık kişiler olarak koşuyorlardı. Uzaktan bakıldığında giriş katı, bahçelerin arasına yanlışlıkla demir atmış bir transatlantiğe benziyordu. Konuklar ve onların ziyaretçileri, battaniyelere sarınarak, akşam havasını içlerine çekerek dolaşıyorlar, ya da terasın koltuklarında dinleniyorlardı; sessiz ruhlar, bir başka döneme ait hayaletler gibi kendi kendilerine konuşuyorlardı, kimisi havayı çiğniyor, kimisi geçmiş yılların anılarına dalıyor ve uzakta kalan dostların, akrabaların, torunların adlarını anımsamaya çalışıyorlardı. O yaşta geçmişin dökümünü yapmak, bir labirente dalmaya benzerdi, kimi zaman bir yer tanınmaz olurdu ve bir isim, bir olay, sevilen bir kişi, o sis içerisinde bir yere oturtulamazdı. Üniformalı görevliler, sessizce dolaşıyorlar, bitkin bacakları örtüyorlar, ilaç dağıtıyorlar, bitki çayları ikram ediyorlar, konuklara ise, gazozlar, meyve suları sunuyorlardı. Görünmeyen bazı hoparlörlerden Chopin’in gençlik dönemine ait bir mazurkanın notaları yayılıyor, bu da, evdeki yaşlıların o yavaş ritmine aslında hiç mi hic uymuyordu.</p>

  <p>Francisco ve Irene bahçeye girdiklerinde, köpek sevinçten havalara sıçradı.</p>

  <p>— Dikkat et, unutmabenileri ezmeyesin. Genç kız arkadaşını bahçeden içeriye alırken onu uyarıyor, geçmişe yolculuk yapanların arasına doğru onu yönlendiriyordu.</p>

  <p>Genç kız saçlarını, ensesini örtecek biçimde bir topuzla toplamış, pamuklu bir giysiye bürünmüştü; bu kez gürültülü bakır ve bronz bileziklerini de takmamıştı. Davranışlarında Francisco’yu şaşırtan, ama adlandıramadığı bir değişiklik vardı. Onu yaşlı konukların arasında, neşeyle, herkese aynı kibarlıkla dolaşırken izledi, özellikle kendine âşık olanlara karşı davranışlarını seyreltti. Her biri nostaljiye sarınmış bir şimdiki zamanda yaşıyordu, Irene, romatizma yüzünden kaskatı olan parmaklarında bir kalem bile tutamayan ve mektuplarını başkalarına yazdıran konuğunu gösterdi ona. Çocukluk arkadaşlarına, geçmiş zamanlarda kalan sevgililerine, onlarca yıllar önce toprağa verilmiş akrabalara mektuplar yazdırıyordu, ama Irene bu mektupları postaya vermiyordu; çünkü bu insanın içine dokunan mektuplar, adres bulunamadığı için geri gönderilirlerse daha hazin bir durum ortaya çıkacaktı, hayal kırıklığı yaratacaktı. Onun için ona kendisi yanıtlar uydurup yazıyor, kendini bu yeryüzünde yapayalnız hissetmesin diye yaşlı adama getirip veriyordu. Sonra Francisco’ya hiç ziyaretçisi gelmeyen, belleğini yitirmiş bir dedeyi gösterdi. Yaşlı adamın cepleri, titizlikle sakladığı hazinelerle doluydu: Çiçeklerle süslü kızların soluk görüntüleri, tülle şöyle bir örtülü göğüsleri gösteren sepya renkli kartpostallar, danteller ve kurdelelerle bezeli bir jartiyer giymiş, çıplak ve cüretli bir bacağın resmi. Sonra buranın en varlıklı hanımının tekerlekli iskemlesine yanaştılar. Hanımın üzerinde eprimiş bir giysi, zamana ve güvelere yenik düşmüş bir şal, ilk komünyonundan kalma tek bir eldiven vardı. İskemlesine asılı plastik torbalar ıvır zıvırla doluydu, dizlerinin üstüne koyduğu bir kutu düğmelerle doluydu; yaşlı kadın bir teki bile eksilmesin diye tekrar tekrar bunları sayıyordu. Derken yanlarına sokulan, teneke madalyalı bir albay, onlara astımlı sesiyle, bir topun bu kahraman kadının bedeninin yarısını un ufak ettiğini fısıldadı. "Biliyor musunuz, bu kadın, bütün bu altın paraları kocasına kendini koşulsuz verdiği için kazanmıştı? Düşün delikanlı, insanın bedava sahip olabileceği bir şeye para ödemesi ne korkunç değil mi? Ben erlerime, her zaman, paralarını orospulara dökmemelerini öğütlerim, çünkü kadınlar bir üniforma gördüler miydi, bacaklarını isteye isteye açarlar zaten, bunu, kişisel deneyimlerime dayanarak söylüyorum; ben hâlâ, her köşede bir kadın buluyorum." Francisco, bu söylenenleri, zihninde bir yerlere oturtmaya çalışırken, yanlarına çok uzun boylu, çok zayıf bir adam yaklaşarak, onlara yüzündeki çok trajik anlatımla, oğlunu, gelinini ve bebeklerini sordu. Irene, onu bir kenara çekerek, gizliden bir şeyler söyledi, sonra onu neşeli bir grubun yanına götürdü; adam kendini daha iyi hissedene kadar onun yanından ayrılmadı. Sonra, Francisco’ya, bu adamcağızın iki oğlu olduğunu, bir tanesinin, dünyanın öteki ucuna sürüldüğünü, babasıyla sadece mektup aracılığı ile haberleşebildiğini, ayrılığın zamanın geçmesi kadar kötü bir şey olması nedeniyle, bu mektupların da giderek seyrekleştiğini, soğuklaştığını anlattı. Adamın öteki oğlu ise, karısı ve birkaç aylık bebeği ile ortadan yok olmuştu. Büyükbaba onları hâlâ unutamamıştı; her fırsatta sokağa kaçıp onları arama sevdasına düşüyordu. Irene onu artık umutlandırmamaya çalışıyor, kendisini o umarsız habere alıştırmasını istiyordu. Gene de yaşlı adam günün birinde minik yaratığın karşısına çıkabileceği olasılığından hiç vazgeçmiyordu, çünkü yetim çocukların alım satım trafiği sonucu hiç umulmayanlar gerçekleşiveriyordu. Öldü denilen çocuklar ya bambaşka ırktan insanların yaşadığı ülkelerde evlat edinilmiş olarak ortaya çıkıyor ya da artık aileleri olduğunu unuttukları zaman, çok yıllar sonra bir yetimhanede bulunuveriyorlardı. Irene, sonunda, onu bekçi olmadığı zamanlarda bahçeden kaçmama konusunda kandırmayı başarmıştı, ama yaşlı adamın uykularını umarsız kaygılarla kaybetmesini ve evlatlarının mezarını ziyaret etme arzusunu bastıramıyordu. Irene, daha sonra Francisco’ya solgun benizli iki yaşlıyı gösterdi. Bunlar işlenmiş demirden yapılmış bir büyük sıraya yan yana oturmuşlardı; her ikisi de sadece adlarını anımsayabiliyorlardı, ama birbirlerine aşık olduklarına inanıyorlardı, Beatriz Alcántara ise, buna kendince karşı çıkıyor, ahlakın zamanla çürüdüğünden dem vuruyor, iki yaşlı bunağın gizli köşelerde öpüştüğünün nerede görüldüğünü soruyordu sık sık? Irene ise, bu son mutluluk günlerinin bir hak olduğunu savunuyor, bütün öteki konuklara aynı şansı diliyordu, çünkü aşk onları yalnızlıktan, yaşlılığın bu en korkunç illetinden koruyabiliyordu, bu yüzden boşvermesi için annesine yalvarıyordu, geceleri yaşlı kadının kapısını açık bırakmasına, sabahları ikisini bir yatakta bulunca gördüklerine burun kıvırmamasına çalışıyordu, her ne kadar doktorlar bu yaşta olanaksız olduğunu söyleseler bile, bu iki insan seviştiklerini sanarak mutlu oluyorlardı.</p>

  <p>Derken Irene, arkadaşına verandada oturmuş temiz havayı derin derin içine çeken bir hanımı gösterdi: "İyi bak ona, dedi, o Joséfina Bianchi, hani aktris olan, hiç duymuş muydun adını?" Francisco, o zaman bir zamanlar mutlaka güzel olduğu belli olan, şimdi de güzel sayılabilecek ufak tefek hanımı fark etti. Saten bir sabahlık ve terlikler giymişti, iki mevsim öteden de olsa, saat farkına rağmen kendini Paris’te yaşıyor sanıyordu. Omuzlarındaki tilki etolün camdan gözleri ve eprimiş bir kuyruğu vardı.</p>

  <p>— Bir keresinde Cleo, bu tilki etolü kaptı, elinden alabildiğimizde, sanki trenin altından çıkmışa benziyordu, dedi Irene, köpeğini sıkı sıkı göğsüne bastırarak.</p>

  <p>Yaşlı aktrist, en beğendiği yapıtlarına ait kostümleri bir bavulda saklıyordu ve neredeyse yarım yüzyıldır kullanılmayan bu giysileri arada sırada huzurevindeki arkadaşlarına giydirmek için havalandırıp silkeliyordu sık sık. Hâlâ tüm yetenekleri gibi dedikoduculuğu da yerinde duruyordu, dünyaya olan ilgisi sönmemişti, gazeteleri düzenli okuyor, sık sık sinemaya gidiyordu. Irene ona ayrı bir saygı gösteriyor, bakıcılar da herkese büyükanne derken, ona hanımefendi demeye özen gösteriyorlardı.Bu son yıllarında bile, sonu gelmeyen hayalleri azalmamıştı; bu küçük ayrıntılara neredeyse zamanı yetmez oluyordu. Onun anıları karmakarışık olmamıştı, bu anıları düzgünce, yerli yerince sıralıyor, sonra da bu hayallere dalıp gitmeye bayılıyordu. Bu nedenle, öteki yaşlılardan daha şanslıydı, onlar, belleklerindeki zayıflama nedeniyle, anılarını unutuyorlar, onları hiç yaşamamış olmanın verdiği paniğe kapılıyorlardı sık sık. Joséfina Bianchi’nin tüm yaşamı gözlerinin önündeydi ve bir noter gibi her şeyi tek tek ve kesin olarak bilemiyordu. Şu anda pişmanlığını duyduğu şeyler, düzgün uzatamadığı eli, akıtamadığı yaşlar, öpemediği dudaklardı. Pek çok kocası ve sevgilisi olmuştu, işin sonunu düşünmeksizin pek çok serüven yaşamıştı, zamanını hep neşeyle har vurup harman savurmuştu, çünkü her zaman yüz yaşına kadar yaşayacağını iddia etmişti. Kendi geleceğini pratik bir yaklaşımla düzenlemiş, artık yalnız yaşayamayacağını anlayınca bu huzurevini kendi seçmiş ve bir avukatı, onu son gününe dek idare edebilecek biçimde parasını kullanmakla görevlendirmişti. Irene Beltrán’a müthiş yakınlık duyardı, onun da saçları gençliğinde aynı renkti ve bu kızın kendi torunu olduğunu ya da onun kendi gençliğini temsil ettiğini düşünerek mutlu olurdu. Hazineleriyle dolu bavullarını açar, ona ünlü olduğu günlere ait resimlerle dolu albümlerini gösterir, onun yüzünden akılları başlarından giden sevgililerin yazdığı mektupları okuturdu. Aralarında paylaştıkları bir de giz vardı: Çişimi külotuma kaçırdığım ya da dudaklarımı boyayamaz olduğum gün, ölmeme yardım edeceksin kızım, diye yalvarmıştı Joséfina Bianchi, Irene’ye. Irene de bunu kabul etmişti.</p>

  <p>— Annem yolculuğa çıktı, bu yüzden ikimiz yalnız yemek yiyeceğiz. Irene, Francisco’yu iç merdivenlerden yukarı çıkarırken böyle demişti.</p>

  <p>Üst kat sessiz ve loştu, birinci katın ışıkları buraya ulaşamıyordu. ‘Tanrı’nın İsteği’ evinin hoparlörleri sesleri buraya taşıyamıyordu. Bu saatte artık ziyaretçiler gider, konuklar odalarına çekilirler, gecenin sukûneti tuhaf gölgeleriyle eve yerleşirdi. Şişman ve dünya tatlısı Rosa, onları kocaman bir gülümseyişle karşıladı. Onu içtenlikle selamlayan bu delikanlıya bayılıyordu, bu delikanlı onunla şakalaşıyor, sırasında köpeğe sarılıp yerlerde bile yuvarlanıyordu. Onu Gustavo Morante’ye göre daha yakın ve daha aileden biri gibi görüyordu, ama gene de küçük kızı için iyi bir parti sayılamayacağı doğruydu. Onu her görüşünde Francisco, ne yazık ki aynı gri pantolonları, aynı lastik altlı ayakkabıları giyiyordu. Kendi kendine hoş giyinen, hoş gelmiş derken, bunu başka bir özdeyişle değiştiriyor, giyim kuşamla rahip olunmaz diye düşünüyordu.</p>

  <p>— Işıkları yak, Irene, diyen Rosa, mutfağa dalıp yok oldu.</p>

  <p>Salon son derece şık döşenmişti: İran halıları, modern tablolar, bilerek dağınık bırakılmış sanat kitapları göze çarpıyordu. Mobilyalar rahata benziyor, bitkiler ortama hoş bir hava veriyordu. Francisco bir divana ilişirken kendi ailesinin yaşadığı evi düşündü, onların tek lüksü plakçalarlarıydı; Irene bu arada Rose bir şarap şişesi açmaya koyulmuştu.</p>

  <p>— Neyi kutluyoruz, diye sordu Francisco. Irene ona gülümsemeden: Yaşıyor olmamızı, diye yanıtladı.</p>

  <p>Francisco onu süzerken, bu kızda bazı şeylerin değiştiğini bir kez daha anladı. Makyajsız yüzünde hüzünlü bir anlatım, Irene titreyen eliyle, bir kadehi Francisco’ya uzattı. Zaman kazanmak, kendini yatıştırabilmek amacıyla, Francisco plakları karıştırdı ve eski bir tango seçti. Onu plakçalara yerleştirdi ve Gardel’in benzersiz sesi tarihin elli yıl geçmişinden onları yakaladı. Sessizlik içinde, el ele tutuşarak dinlediler, sonra Rosa, yemeğin hazır olduğunu bildirmek için içeriye girdi.</p>

  <p>— Burada bekle, sakın kımıldama, diyen Irene ışıkları söndürerek odadan çıktı.</p>

  <p>Az sonra beş kollu bir şamdanla geri döndü. O uzun beyaz tuniği ile, mumların ışığında sanki başka bir çağdan gelir gibiydi. Sonra Francisco’yu bir zamanlar yatak odasıyken uzun zamandır yemek odası olarak kullanılan koridorun sonundaki odaya götürdü. Mobilyalar, odaya oranla çok büyüktüler, ama Beatriz Alcántara’nın o şaşmayan beğenisiyle, bu engeli, duvakları Pompei pembesine boyayarak ve bunun tavandaki kristal avizeyle, sandalyelerin beyaz döşemeleriyle yarattığı zıtlık sonucu aşmıştı. Odadaki tek tablo flamenk ekolüne ait bir ölü doğaydı: Soğanlar, sarımsaklar, bir kenara dayanmış bir tüfek ve ayaklarından asılı üç sülün resmedilmişti.</p>

  <p>— Ona çok bakma, yoksa, karabasanlar görürsün, dedi Irene.</p>

  <p>Francisco, burada olmayan Beatriz şerefine kadeh kaldırdı ve sonradan Ölümün Nişanlısı’na içti, çünkü lrene yalnız kalmaya bayılıyordu.</p>

  <p>— Ve şimdi de sevgili arkadaşım, anlat bana, neden böyle kederlisin?</p>

  <p>— Çünkü şimdiye dek hep düş görerek yaşamışım ve uyanmaya korkuyorum.</p>

  <div>
    <br />
  </div>

  <p>Irene Beltrán, varlıklı bir ailenin tek çocuğu olarak şımartılmış, dünyanın ve kendi yüreğinin kaygılarından bile korunarak büyütülmüş bir kızdı. Övgüler, okşayışlar ve tatlı sözlerle, genç kızlar için kurulmuş İngiliz okullarında, Katolik üniversitesinde, basının ve televizyonun haberlerinden uzak tutularak, o kadar çok şiddet ve fesatlık var ki, iyisi mi onu uzak tutalım anlayışıyla, nasılsa sonradan acı çekecek, en iyisi biz onu şimdilik koruyalım, hiç olmazsa mutlu bir çocukluk geçirsin görüşüyle, sen uyu bebeğim, annen uyanık, denilerek büyütülmüştü. Cins köpekler, bahçeler, kulüpte binilen atlar, kışları kayak, yaz boyunca deniz sefaları, madem hoplaya sıçraya yürüyor, biraz zarafet kazansın denilerek alınan omurilik röntgeni, cilt bakımı, salı akşamı hareket eden kumlar görüp bağırdığı için gidilen psikologlar olmuştu yaşamında. Suç senin, Eusebio, ona metresine alır gibi armağanlar, Fransız parfümleri alıyorsun. Hayır asıl suçlu sensin Beatriz, o kadar anlayışsız ve hoppasın ki, kız sana inat, böyle paçavralarla geziyor, psikanalisti de böyle söylüyor. Onu eğitmek için ne uğraştık, bir de şu ortaya çıkana bak, tuhaf bir kız oldu çıktı, müziği de, resmi de bıraktı, kendini gazeteciliğe verdi, hiç de hoşuma gitmeyen bir meslek doğrusu, sersemlere göre bir iş işte, hem geleceği yok, hem de tehlike dolu. Eh, sevgilim, onu en azından mutlu etmeyi başardı ya, yüzü hemencecik gülüveriyor, yüreği cömert, biraz şansı varsa, evlenene dek mutlu yaşar, sonra da gerçekten yaşama mesleğine dalınca, annem, babam bana ne çok mutlu yıllar vermişler der. Ama sen çekip gittin Eusebio, Allah seni kahretsin, daha o büyümeden bizi terk ettin, şimdi yapayalnızım, her yandan dert yağıyor, damla damlayken, beni boğuyorlar, artık başa çıkamıyorum, Irene’yi de kötülüklerden uzak tutmak olası değil. Gözlerini görüyor musun? Gözleri hep boşluğa bakıyor; hani Rosa derdi ya, bu kız çok yaşamayacak, sanki bize veda eder gibi bakıyor; bak ona Eusebio, o eski gözler değil bunlar, artık gölgelerle kaplı ve sanki bir derin kuyuya bakar gibiler, ah neredesin Eusebio?</p>

  <p>Irene, anne babasının arasındaki o derin nefreti daha kendileri fark etmeden hissetmişti. Çocukluğu boyunca geceleri uyanık kalır, gözlerini tavana diker, iliklerine kadar inen bir kaygı duyardı. Annesinin, arkadaşlarına telefonda o ağlamaklı sesle bitmek tükenmek bilmeyen yakınmaları doldururdu kulaklarını. Sesler ona kapalı kapılardan ve kendi sıkıntısından boğuk boğuk gelirdi. Sözcüklerin anlamlarını seçemiyordu, ama hayal-gücü neler olduklarını hissetmesine yardım ediyordu. Biliyordu ki sözü edilen babasıydı. Sonra onun otomobilinin garaja girdiğini, anahtarının kilitte döndüğünü işitiyor, gözlerini yumuyor ve uykuya dalıyordu. Babası, günün son öpücüğünü kondurmak için odasına girdiğinde kızını uyur buluyordu, onun da mutlu olduğunu sanarak huzur içinde çıkıyordu odadan. Küçük kız ufak tefek işaretler sezmeye başlayınca, babasının er geç gideceğini anlamıştı ve sonunda da başına gelmişti. Babası zaten yaşamı yolculuk olarak gören bir insandı, her zaman yollardaydı, huzur içinde bir yere oturamadan ayakta oradan oraya sallanan bir adamdı, silueti hep gözden silinir, evde otururken bile birden konu değiştirir, karşısındakilere sorular sorar, ama yanıtlarını dinlemezdi. Sadece kızının karşısında durağan bir hal alırdı. Irene onu gerçekten seven tek insandı ve onu burada birkaç yıl boyunca tutabilen tek kişi de kızıydı. Kadınlığa uzanan yolunun başlarında hep yanında olmuş, ona ilk sutyenini, naylon çoraplarını, topuklu ayakkabılarını almış, bebeklerin nasıl doğduğuna ait o müthiş öyküyü anlatmıştı, Irene için bu pek olağanüstü bir masaldı, çünkü kendi anne babası gibi nefret eden insanların onu dünyaya getirmek için böyle bir şeyi nasıl yaptıklarına akıl sır erdiremiyordu.</p>

  <p>Zamanla Irene de, hayranlık duyduğu bu erkeğin, sırasında despot ve acımasız da olabildiğini gördü. Hiç yersiz karısına saldırıp onu yüzündeki bir çizgi, kalçasındaki fazla kilolar için suçluyordu: Şoförün sana nasıl baktığını gördün mü Beatriz? Sen proleter takımının hoşuna gidiyorsun, hayatım. Irene bu bitip tükenmek bilmez kavgalarda hakem rolünü oynamak zorunda kalıyordu. "Neden barışmıyorsunuz, haydi pasta yiyip barışalım artık!" derdi onlara. Onun yüreği babasının tarafına kayardı, çünkü annesiyle aralarındaki ilişkide bir rekabet kokusu vardı. Beatriz onda kendi kadınlık çizgilerini görüyordu ve kaybettiği yılları, yaşları özlüyordu kızının görünümünde. "Tanrım, büyümese bu kız!" diyordu.</p>

  <p>Genç kız yaşamın kaygılarına erken yaşta açtı gözlerini. On iki yaşındayken çocuk gibi dururdu, ama iç dünyası ne sarsıntılar geçirmiş, ne serüven özlemleri çekmişti. Bu fırtınalı heyecanları uykularını bölüyor, günlerini bulandırıyordu. Okumaya karşı müthiş bir açlık duyduğundan, eline ne geçerse okumaya çalışıyordu, annesi bir yandan ona sansür koymaya çalışıyordu, ama Beatriz’in yasakladığı kitapları da gece yarısı yorganının altında el lambası ile okumayı başarıyordu. Böylelikle kendi çevresinde yaşayan öteki kızlara oranla daha fazla bilgi sahibi olmuş çıkmıştı. Gene de deneyimlerle elde edemediklerini hayal gücüyle destekliyordu.</p>

  <p>O henüz doğmuş bebeğin tavan arası merdiveninden düştüğü gün Eusebio Beltrán ve hanımı yolculuktaydılar. Olayın üzerinden artık çok uzun yıllar geçmişti, ama ne Rosa, ne de Irene bunu asla unutamamışlardı. O gün şoför, her zamanki gibi küçük kızı okuldan alıp eve getirmiş, bahçenin eşiğinde bırakarak, öteki işlerinin peşinden koşturmak üzere oradan ayrılmıştı. Bütün bir gün yağmur yağmıştı; kışa özgü o kurşuni gökyüzünü aydınlatmak üzere sokak lambaları yanmaya başlamıştı. Irene, eve doğru yürürken içerinin loşluğunu fark etti, hiçbir ışık parıldamadığı gibi, derin bir sessizlik de seziliyordu. Irene anahtarıyla kapıyı açtı, Rosa’nın kendini her zamanki gibi oracıkta beklemediğini, radyonun saat altı temsili için açılmamış olduğunu görmek onu şaşırttı. Elindeki kitapları giriş masasına bıraktı, ışıkları yakmaya yeltenmeden koridorda ilerlemeye başladı. İçindeki anlatılamaz, gizemli bir güdüyle atıyordu adımlarını. Bir yandan duvarlara tutunarak parmaklarının ucunda yürüyor, bir yandan da Rosa’ya sesleniyordu. Salon, yemek odası ve mutfak boştu. Daha fazla yürümeye cesaret edemeden bir an durdu, göğsünde çalan o davulun gümbürtüsünü bastırmaya çalıştı, bir an için nefes bile almadan öylece kalmayı ve şoförün dönüşünü beklemeyi geçirdi aklından. Sonra kendi kendine korkacak bir şey olmadığını, bakıcı kadının belki alışveriş için dışarı çıktığını ya da aşağı mahzene inmiş olabileceğini düşünmeye çalıştı. Şimdiye dek bu evde hiç yalnız kalmamıştı, bunun verdiği rahatsızlık, açık seçik düşünmesini engelliyordu. Yavaş yavaş dakikalar ilerledikçe, iyice büzüşerek, koridorun bir kenarına yapışıp kaldı. Ayaklarının üşüdüğünü hissettiğinde kaloriferlerin yanmadığını anladı, işte o zaman gerçekten önemli bir şeyler döndüğünü sezdi, çünkü Rosa, şimdiye dek görevlerini hiç mi hiç aksatmamıştı. Olanları kontrol etmeye karar verdi ve bir iki adım attıktan sonra ilk inleme seslerini işitti. Bedenindeki tüm kaslar gerilmişti, şimdi korkusunu alt etmişti ve hizmetkârların bölümüne, şimdiye ayak basması yasaklanmış o bölüme doğru giderken, onu iten içindeki meraktı. Bu bölümde sıcak su tesisatı, çamaşır ve ütü odaları, şarap ve likör mahzeni ve kiler bulunuyordu. Koridorun sonunda da Rosa’nın odası vardı. Şimdi oradan boğuk bir ağlama sesi geliyordu. Irene odaya doğru yürürken gözlerini kocaman açmıştı, ama içindeki kaygıdan şakaklarının seyirdiğini hissediyordu. Kapının altından sızan ışığı görmediğinden, hayal gücü ona korkunç sahneler anımsatıyordu. Okuması yasaklanan o kitaplardaki sahneler şimdi korku ve dehşet içinde aklına geliyordu: Eve giren haydutlar Rosa’yı yatağa yatırıp boynunu kesmiş olabilirlerdi, mahzenden fırlamış olan etobur fareler, şimdi dadısını kemiriyor olabilirlerdi ya da Rosa’nın ellerini, ayaklarını bağlayan bir akıl hastası ona tecavüz ediyor olabilirdi. Şoförün ona ödünç verdiği bir romanda, tıpkı böyle şeyler olmuştu. Odaya girdiğinde göreceği sahne ise, asla aklına gelmemişti.</p>

  <p>Irene, kapının kulpunu yavaşça çevirdi, kapıyı yavaşça açtı. Elini içeriye soktu, el yordamıyla elektrik düğmesini buldu, ışığı yaktı. Birdenbire parlayan ışıkla açılan gözlerinin önünde, Rosası, sevgili şişman Rosası duruyordu işte, kadın bir tabureye oturmuştu, eteklerini beline dolamıştı, kocaman, şişman bacaklarındaki gri yün çoraplar kan içindeydi. Başı bir yana düşmüş, yüzü acıdan kasılıp kalmıştı yerde, ayaklarının arasında, uzun mavi barsak gibi bir kordona dolanmış pembemsi bir kütle yatıyordu.</p>

  <p>Onu gören Rosa, eteklerini indirmeye, karnını örtüp kendini toparlamaya çalıştı, ama bunu başaramadı.</p>

  <p>— Rosa, ne oldu sana?</p>

  <p>— Git buradan küçüğüm! Haydi çık buradan!</p>

  <p>— Nedir bu? Irene eliyle yerde yatan şeyi gösteriyordu.</p>

  <p>Derken küçük kız, dadısına sokuldu, ona sarıldı, okul önlüğünün eteğiyle, onun alnındaki terleri kuruladı ve yanaklarını öpücüğe boğdu.</p>

  <p>Sonunda dayanamayarak sordu: "Bu bebek de nereden çıktı?" Rosa, tavan arasına açılan kapağı göstererek, "Şu aralıktan düştü," dedi. "Başının üstüne düştü ve öldü; bu yüzden, her yanı kanla kaplı."</p>

  <p>Irene eğilerek yerde yatan bebeğe baktı ve onun nefes almadığını fark etti. Dadısına, olan bitenlerden haberi olduğunu, bunun altı yedi aylık bir fetüs olduğunu bildiğini, az çok bir buçuk kilo ağırlığında olduğunu, bu oğlancığın teninin oksijen alamadığı için masmavi olduğunu, belki de doğmadan öldüğünü anladığını açıklamaya gerek görmedi. Irene’yi tek şaşırtan şey, dadısının hamileliğini fark etmemesi oldu, ne var ki kadın o kadar şişmandı ki, böyle bir şişlik o yağ deposunun arasına pekâlâ saklanabilirdi.</p>

  <p>— Ne yapacağız Rosa?</p>

  <p>— Ah, benim küçük kızım! Bunu hiç kimsenin öğrenmemesi gerekiyor. Kimselere söylemeyeceğine yemin eder misin?</p>

  <p>— Yemin ediyorum.</p>

  <p>— Onu çöpe atacağız.</p>

  <p>— Bu pek kötü bir kader olur Rosa. Bu zavallıcığın hiçbir günahı yok ki. Tavan arasından düştüyse. Neden gömmüyoruz onu?</p>

  <p>Ve böyle de yaptılar. Kadıncağız ayağa kalkabilecek gücü kendinde bulunca, yıkandı, üstünü başını değiştirdi, minik yaratığı bir plastik torbaya koydular, bunu da sağlam yapışkan bantlarla yapıştırdılar. Minik cesedi, gece geç saate kadar, şoför uyuyana dek sakladılar, sonra bahçeye gömmeye çıktılar. Derin bir çukur kazdılar, sonra içindeki o hüzünlü olayla, torbayı buraya indirdiler, toprağı örtüp düzelttiler ve dua ettiler. İki gün sonra Irene bir demet unutmabeni çiçeği aldı, bunu tavan arasından düşen bebeğin yattığı yere ekti. O günden başlayarak, büyük bir güçlüğü birlikte alt etmenin, bu büyük sırrı yıllarca paylaşmanın yakınlığını yaşadılar. Sonunda olay, doğal bir hal aldı ve arada sırada konuşmalarında geçer oldu. Evde hiç kimse onların neden söz ettiğini merak etmedi. Yeni gelen her bahçıvan Irene tarafından uyarıldı ve unutmabeni çiçekleri özenle bakıldılar, her ilkbaharda ilk açan çiçeklerden bir buket hazırlayan Irene, bunu Rosa’nın odasına bırakmayı ihmal etmedi.</p>

  <div>
    <br />
  </div>

  <p>Kuzeni Gustavo ile oynarken, Irene, birbirlerine verdikleri öpücüklerde bir yemiş tadı olduğunu, en beceriksiz ve deneyimsiz okşayışların bile insanın duygularını harekete geçirebildiğini fark etti. İki çocuk bir yerlere gizlenip öpüşüyorlar, içlerinde uyuyan duyguları uyandırıyorlardı. O en son noktaya gelmeden birkaç yaz boyunca oyalandılar, hem işin olası sonuçlarından korkuyorlardı, hem de delikanlı kendini özellikle tutuyordu. Çünkü onun düşüncesine göre, iki türlü kadın vardı: Evlenilecek olan onurlu kadınlar ve yatağa atılacak olanlar. Kuzeni, ilk gruptaki kadınlardan biriydi ne de olsa. Üstelik bir gebelik nasıl önlenir, bundan da haberleri yoktu. Sonraları, sert kışla yaşantısı, delikanlıyı eğittikten ve ahlâk anlayışı biraz daha esneklik kazandıktan sonra, birbirlerini korkusuzca sevmeyi öğrendiler. Daha sonraki yıllarda birlikte olgunlaştılar. Geleceklerini çoktan yaşamaya başlamış olan bu ikisi için evlilik artık yalnızca bir formaliteydi.</p>

  <p>Nişanlısına ve yaşadıkları o harikulade aşka rağmen, Irene için evrenin merkezi hâlâ babasıydı. Onun erdemlerinden de, suçlarından da haberliydi. Onun pek çok yalanını ve ihanetini yakalamıştı; onun tembel ve korkak olduğunu biliyordu; öteki kadınları kızmış köpeklerinkine benzeyen gözlerle izlediğini kaç kere görmüştü. Ona bağlı hayalleri yoktu, ama onu gene de çok seviyordu. Akşamlardan bir akşam Irene odasında kitap okurken, onun yanına geldiğini hissetti ve daha bakışlarını kaldırmadan bunun bir elveda olduğunu sezdi. Babası eşikteydi, sanki bir hayalete benziyordu, çünkü daha şimdiden orada değildi sanki, hep olmasından korktuğu gibi uçup gitmişti sanki.</p>

  <p>— Biraz çıkıyorum, küçüğüm, demişti, Eusebio kızını alnından öperken.</p>

  <p>— Hoşça kal, baba, Irene bunu söylerken babasının bir daha dönmeyeceğini biliyordu.</p>

  <p>Böyle de olmuştu. Üzerinden dört yıl geçmişti, ama içindeki güçlü bir seziyle, küçük kız, babasının ötekiler gibi ölmediğini biliyordu. Onun hayatta olduğunu düşünmek, ona bir tür rahatlık veriyordu, babasının yeni bir yaşantı içinde mutlu olduğunu hayal ediyor, ama bir yandan da küçük dünyasını sarsan kuşku rüzgârlarının etkisinde de kalmıyor değildi. Onun adına çok korkuyordu.</p>

  <div>
    <br />
  </div>

  <p>İki arkadaş akşam yemeklerini bitirdiler. Mumların ışığı ile hayalleri duvara vuruyor, orada kesişiyordu. O ânın büyüsünü bozmamak için neredeyse fısıldayarak konuşuyorlardı. Irene ona geçmişteki et kesim işlerinden söz ediyordu ve Francisco artık onu hiçbir şeyin şaşırtamayacağını söylüyordu.</p>

  <p>— Her şey, babamın o Arap Delege’yi tanımasıyla başladı, dedi Irene.</p>

  <p>Arap ülkelerinin birinden gelen o kişi, hükümeti tarafından, küçükbaş hayvan alımı ile görevlendirilmişti. Büyükelçiliğinde verilen bir davet sırasında bu delegeyi Eusebio Beltrán ile tanıştırmışlardı, iki erkeğin arasında sıcak bir dostluk kurulmuştu, çünkü her ikisi de güzel kadınlara ve zevk dolu partilere düşkündüler. O davetten sonra, Irene’nin babası, dostuna bu eğlenceyi belli bir hanımefendinin evinde sürdürmeyi önerdi ve o geceyi şampanyalar ve satılık kızlar arasında inanılmaz derecede abartılmış bir eğlenceyle geçirdiler. Ertesi sabah uyandıklarında mideleri altüst olmuştu, zihinleri bulanıktı, gene de aldıkları bir duş ve içtikleri bir acı çorba ile kendilerine geldiler. İyi bir Müslüman olan Arabistanlı memur alkolün ardından gelen rahatsızlıkları pek çabuk atlatamadı. Eusebio, iyi bir dost olarak gün boyunca kâfuru ile masaj yaptı ona, alnına soğuk kompresler koydu. Akşam günbatımına doğru, artık iki kardeş olmuşlardı ve birbirlerine yaşamlarına ait sırlarını anlatmışlardı. İşte o zaman yabancı adam, Eusebio’ya bir koyun işini kovalamasını, çünkü bu işte kazanmayı bilen için tonlarca para olduğunu fısıldadı.</p>

  <p>— Ben şimdiye dek canlı bir koyun görmedim bile, ama eğer İneklere ya da tavuklara benziyorlarsa, pek güçlük çekeceğimi sanmıyorum, diyen Beltrán bir yandan da gülmekten yerlere yatıyordu.</p>

  <p>Onları mahva sürükleyen bu iş işte böyle başladı, üstelik karısı, Eusebio’yu daha işin çok başında uyarmıştı. Eusebio, bu hayvanların üretildikleri yere ulaşmak için anakaranın en uç güney noktasına inmişti. Burada bir kasap ayarlamış, bir soğuk hava deposu kiralamıştı. Elindeki avcundaki paranın çok büyük bir bölümünü de bu işe yatırmıştı. Her şey hazır olunca, Arap ülkelerinin birinden Müslüman bir imam, işe göz kulak olmak üzere buraya gelmişti, çünkü kesimlerin Kuran’a uygun bir biçimde yapılması gerekiyordu. Her kesilen koyun için, Mekke yönüne dönüp bir dua okuması, hayvanın tek bir bıçak darbesiyle öldürülmesi ve kanının Muhammet’in buyurduğu biçimde sağlıklı bir biçimde akıtılması gerekiyordu. Bir kez kutsanıp kesilen, dondurulan etler, uçakla son durakları olan yere gönderiliyorlardı. İlk haftalar boyunca işler kuralına uygun biçimde yürüdü, ne var ki imam, başlangıçtaki heyecanını yitiriverdi. İçinden çalışma heyecanı gelmez olmuştu. Çevresindeki kimse, onun görevinin önemini kavrayamıyordu, kimseler onun dilini konuşamıyordu, hiç kimse, onun kutsal kitabını bile okumuş değildi. Üstelik tam tersine, çevresindeki gavurlar, o duasını okurken arkasından gülüşüyorlar, ahlaksızca hareketler yapıyorlardı. Bunun yanı sıra dayanılmaz iklim koşulları, sıla hasreti ve kültürel anlaşmazlık, adamı çöküntüye uğratmıştı. Her zamanki pratik yaklaşımı ile Eusebio Beltrán, imama, dualarını pilli bir sesalıcıya kaydetmesini önerdi. O günden başlayarak imamın durumundaki kötüleşme gözle görülür bir hal aldı, artık kesimhaneye uğramaz olmuştu; bununla da kalmayıp dinin yasakladığı her türlü günaha, aylaklığa, kumara, uykuya, alkole vurmuştu kendini, ama patronu, onu kendi haline ağlar bulduğunda, hiç kimse mükemmel değildir diyerek avutmaya çalışıyordu.</p>

  <p>Koyunlar her ne kadar bir aytaşı gibi kaskatı kesilmiş olarak donuk idilerse de artık dine uygun bir bıçak darbesi atılmıyor, ses alma aygıtından da Müslüman duaları yerine bolerolar ve dans parçaları yükseliyordu. Eğer Arap hükümeti önceden haber vermeden bir başka görevliyi, Güney Amerikalı ortağının çalışmalarını denetlemek üzere göndermeseydi bu tür çalışmanın fazla bir olay yaratacağı yoktu. Bu denetleyicinin kesimhaneye ayak attığı anda çalışmaların Kuran’ı nasıl alay konusu haline getirerek yürütüldüğünü görmesi üzerine parlak kasaplık işi sona eriverdi ve Eusebio Beltrán çılgınca bir pişmanlığa kapılmış yobaz bir Müslümanla karşı karşıya bulmuştu kendini. İşin kötüsü Arap görevlinin şu aralar ülkesine dönmeye hiç mi hiç niyeti yoktu. Öte yandan da bir yığın donmuş et artık yola çıkamayacağı gibi, bu toprakların insanlarının da rağbet etmediği bir et türü olduğundan elinde kalıvermişti. İşte bu arada Beltrán’ın kişiliğinin o parlak özelliği ortaya çıkıverdi. Elinde kalan malla başkente geldi ve bir kamyona yüklediği etleri en yoksul mahallelerde, en gereksinimi olan insanlara armağan etti. Bu cömertliğinin öteki toptancılar tarafından da örnek alınacağını, onların da kendi mallarından bir bölümünü bu zavallı insanlara dağıtacağını umuyordu. Fırıncıların, manavların, balıkçıların ve öteki yiyecek satan kişilerin, böylece bir dayanışma zinciri oluşturacaklarını hayal ediyordu, makarna üreticileri, pirinç ve tatlı satıcıları, çay, kahve, çikolata ithalatçıları, likör ve peynir üreticilerinin, yani tek bir sözcükle söylersek, bütün sanayicilerin ve tüccarların mallarının az bir bölümünü elden çıkartarak, kenarda köşede kalmış açların, dulların, yetimlerin, işsizlerin ve öteki zavallıların ayan beyan açlığına biraz olsun çare bulacağını düşünüyordu. Ama bunların hiçbiri gerçekleşmedi. Bütün kasaplar onun bu davranışını bir soytarılık olarak nitelediler, onu görmezden geldiler. Ama o gene dehşetli bir heyecanla dağıtımını sürdürdü, bu arada işlerinin bozulacağını düşünen bazı kasaplar tarafından ölümle tehdit edildi, bazı tüccarlar da ticaret ahlakının zedelendiğini savunuyorlardı. Kimisi onun komünist olduğunu söyleyince bu, Beatriz Alcántara’nın iyice sinirlerinin bozulmasına yol açtı, çünkü kocasının şu ana kadar yaptıklarına güçlükle de olsa katlanan kadıncağız, böylesine ağır bir iftiranın doğuracağı sonuçlara dayanamazdı. Eusebio Beltrán, amacının yazılı olduğu tabelaların asıldığı ve bir hoparlörle yayın yapan kamyonun üzerinde bizzat etlerin dağıtımını yapıyordu. Derken polisler ve parayla tutulmuş kavgacılar olaya el koydular. Rakipleri artık ondan kurtulmaya karar vermişlerdi. Pek çok kez korku dolu uyarılar almış, karısına gelen imzasız mektuplarda ağza alınmayacak tehditler savrulmuştu. ‘İnsansever Kasap’ın kamyonu televizyonda göründüğünde, kamyonun ardın (<i>pdf taramada satır eksik</i>) izlemiyordu. Beatriz Alcántara’nın sabrının taşmasına da neden olan, bu televizyon görüntüleri oldu; bir ömür boyunca içinde biriktirdiği bütün kini kusmaya başladı. Eusebio da bir daha dönmemek üzere gitti.</p>

  <p>— Babam için kaygılanmadım hiç, Francisco. Onun annemden, borçlularından ve bir yer bulamadan kokuşmaya başlayan koyunlarından kaçtığını biliyordum, ama şimdi her şeyden kuşku duyar oldum, dedi Irene sonunda.</p>

  <p>Geceleri karabasanlarında, morgta gördüğü o morarmış cesetler, çocuk parkındaki akasya ağacından grotesk bir meyve gibi sallanan Javier Leal’in bedeni, kayıp yakınlarını arayan kadınların oluşturduğu o bitip tükenmek bilmeyen kuyruklar, gölgelerin arasından ona seslenen ayakları yalın, gecelikli Evangelina Ranquileo’nun hayali ve daha pek çok yabancı hayalet arasından babasının da o nefret bataklığında kendini aradığını görüyordu.</p>

  <p>— Belki de hiç kaçamamıştı, onu öldürmüşlerdi ya da annemin de sandığı gibi hapislere düşmüştü, kimbilir, diyerek içini çekti Irene.</p>

  <p>— Onun durumunda bir adamın polise kurban düşmesine bir neden yok.</p>

  <p>— Evet, ama mantıklı açıklamalar ne benim karabasanlarıma, ne de yaşadığımız bu dünyaya bir açık getiriyorlar.</p>

  <p>Rosa, içeriye girip de bir kadının Irene’yi aradığını söylediğinde tam bunları konuşuyorlardı işte. Gelen kadının adı Digna Ranquileo idi.</p>

  <div>
    <br />
  </div>

  <p>Bütün zamanların yükü Digna’nın omuzlarını çökertmişti; gözleri, yollara dikilip beklemekten solmuştu. Böylece geç bir saatte geldiği için bağışlanmasını istedi ve artık umutsuzluğun, kime nasıl başvuracağını bilememenin umarsızlığının onu buraya sürüklediğini söyledi. Çocukları yalnız bırakması olanaksız olduğundan, gündüzleri çıkamıyordu, ama o akşam Mamita Encarnación, çocuklara göz kulak olmayı önermişti. Ebe kadının iyi niyeti sonucunda kente kalkan otobüse binmişti. Irene ona hoş geldin dedikten sonra, onu salona götürdü; akşam yemeği sunmayı önerdiyse de yaşlı kadın sadece bir fincan çayı kabul etti. Bir iskemlenin ucuna ilişti, gözkapaklarını yere indirdi ve iyice eprimiş kara çantasını göğsüne bastırdı. Sırtına bir şal atmıştı, eski yün eteği ancak dizlerine kadar geliyordu. Çekingenliğini yenmeye çalıştığı belliydi.</p>

  <p>— Evangelina’dan bir haber var mı?</p>

  <p>Annesi başıyla hayır anlamına gelen bir işaret yaptı, uzun bir sessizlikten sonra artık kızının yittiğine inandığını, herkesin, onu boşuna aramakla suçladığını söyledi. Buraya onun için gelmemişti zaten, ama asıl derdi, büyük oğlu Pradelio idi. Sesini neredeyse işitilemeyecek derecede alçaltarak şöyle dedi:</p>

  <p>— Gizleniyor.</p>

  <p>Kışlasından kaçmıştı. Şimdi savaş durumu olduğundan bu onun yaşamına mal olabilirdi. Eskiden olsa karakoldan ayrılmak için birkaç bürokratik işlem yeterliydi, ama şimdi polisin Silahlı Kuvvetler’le işbirliği yapması nedeniyle, savaş alanındaki askerlerle aynı sorumlulukta sayılıyorlardı. Pradelio Ranquileo’nun durumu pek tehlikeliydi, yakalanacak olursa yanmıştı! Ailesinde önemli kararları alan kişi kocası Hipólito idi, ama o da köyde çadır kuran ilk sirke takılmıştı. Gösterinin başlayacağını bildiren davulun sesini işitir işitmez yerinde duramaz olmuş, bavulunu, meslek giysilerini toplamaya ancak zaman bulmuştu, sonunda o da kumpanyaya katılıp artık izi bulunamaz köylere doğru yola çıkmıştı. Digna bu konudan başka kişilere bile söz edememişti. Birkaç gün kararsızlık içinde kendisiyle savaşmış, sonunda Ranquileoların evindeki talihsizliklere yakın ilgi gösteren gazeteci Irene Beltrán ile konuşmak gelmişti aklına. Irene, ona başvurabileceği tek insan gibi görünmüştü.</p>

  <p>— Pradelio’yu köyden çıkarmalıyım.</p>

  <p>— Neden kaçmış peki?</p>

  <p>Bunu annesi de bilmiyordu. Bir akşam oğlu beti benzi solmuş, üniforması yırtılmış, bakışları delirmiş olarak dönmüştü eve. Konuşmayı reddediyordu. Çok açtı, mutfakta ne bulduysa çılgınlar gibi ağzına dolduruyordu, çiğ soğanları, kocaman ekmek parçalarını, kuru etleri, meyveleri, çayı tıkıştırıyordu ağzına. Sonunda doyduğunu anlayınca, masaya dayadığı kollarına başını gömmüş, bir çocuk gibi uykuya dalmıştı. Digna oturup onun uyuyuşunu izlemişti. Bir uzun saat boyunca oğlunu buraya hangi nedenin sürüklemiş olabileceğini düşünmüştü, onu bunca korkutan ne olabilirdi ki? Sonunda uyandığında Pradelio, kardeşlerinin kendisini görmemeleri gerektiğini, bilmeden de olsa onun evde olduğunu çevreye duyurabileceklerini söyledi annesine. Niyeti, kuşların bile kendini bulamayacakları biçimde manastıra doğru kaçmaktı. Bu ziyaretin nedeni annesine veda etmekti, bir daha görüşemeyeceklerdi, çünkü bir görev üstlenmişti ve yaşamı pahasına da olsa bu görevi gerçekleştirmek zorundaydı. Sonra yazdan yararlanarak, bir dağ geçidinden sınırı aşacaktı. Digna Ranquileo hiç soru sormadı, oğlunu iyi tanırdı: Gizini ne onunla, ne de bir başkasıyla asla paylaşmazdı. Ona sadece, iklim yumuşak bile olsa o dağ geçitlerini, bilen biri olmaksızın aşmaya kalkışmamasını, oralarda pek çok kişinin yittiğini, sonunda ölüme yenik düştüklerini anımsattı. Bu insanları sonradan kar örtüyor, ertesi yaz ancak bazı yolcular tarafından bulunabiliyorlardı. Oğluna, onu aramaktan vazgeçecekleri tarihe kadar saklanmasını, sonra güneye inmesini, oradaki alçak dağlardan daha kolay kaçabileceğini söyledi.</p>

  <p>— Beni rahat bırak anne. Ben yapmam gerekeni yapacağım, sonra da işime nasıl gelirse öyle kaçacağım, diye Pradelio onun sözünü kesmişti.</p>

  <p>Sonra dağları herkesten iyi tanıyan küçük kardeşi Jacinto ile birlikte ayrılmıştı evden. Doruklarda gizlenirken kertenkelelerle, öteki kemirgenlerle, bitki kökleri ile beslenmiş, arada sırada kardeşinin getirdiği yiyecekleri yemişti. Digna, onun kaderini kendinin çizmesine razı gelmişti, ama Teğmen Ramírez evi altüst edip delikanlıyı arayıp ardından da sivil giyimi ile, ne de olsa bir dost sayılan Faustino Rivera, oğlunun başına ödül konduğunu, yerini biliyorsa, kendisine söylemesini, yoksa dağları altüst edip oğlunu bulacaklarını ve canına okuyacaklarını fısıldadı. Bu sözlerden sonra Digna daha fazla bekleyemedi.</p>

  <p>Doğduğundan beri kendi topraklarından ayrılmamış olan, sadece en yakın köyleri tanıyan bir çiftçi kadın için oğlunun yabancı ülkelere gitmesi, gerçekleşmesi olanaksız bir hayal gibiydi, hani denizin dibine saklanacağım dese bu kadar inandırıcı olurdu onun için. Ufukta sıralanan dağların bittiği yerde başlayan dünyanın büyüklüğüne akıl sır erdiremiyordu, ama gene de başka dillerin konuşulduğu, harika iklime sahip topraklarda başka ırklardan insanlar yaşadığını biliyordu. Oralarda insanın doğru yolu şaşırması ve kötü kadere yenik düşmesi daha kolaydı belki, ama gene de ölmektense, kaçıp gitmek yeğdi. Göç edip gidenler son yıllarda sıkça sözü edilen bir konuydu ve bu yüzden Irene’nin de Pradelio’ya göç edecek bir yer bulmasını istiyordu. Genç kız, ona bu tasarının ne denli olanaksız olduğunu anlatmaya çalıştı. Silahlı insanları ikna edebilmek, bir demir parmaklığın üzerinden atlamak ve koşarak bir büyükelçiliğe girmek yeterince güç bir işti, sonra kaldı ki, Silahlı Kuvvetler’den ayrılıp nedeni belirsiz bir amaç uğruna kaçak olan bir kişiye hiçbir büyükelçilik sığınma hakkı tanımazdı. Tek çözüm Kardinale bağlı insanlarla bağlantı kurmaktı.</p>

  <p>— Kardeşim José ile konuşabilirim. Aslında kendi organizasyonunu, bir askeri de gize ortak ederek tehlikeye atmaya pek gönüllü değildi, ama Francisco da kendi silah arkadaşlarınca aranan bu zavallıya acımıştı. Kilisenin inanılmaz kurtuluş yolları sağlamaya gücü yetiyor, ama gene de gerçeği bilmesi gerekli. Oğlunuzla konuşmalıyım.</p>

  <p>Digna oğlunun havanın solunmakta bile güçlük çekildiği bir dağın kayalık tepesinde saklandığını, ona ulaşmak için oraya bir patikadan tırmanmak gerektiğini, burada da taşların ve kayaların zor geçit verdiğini anlattı. Bu pek kolay bir yürüyüş sayılmazdı, mesafe uzaktı ve tırmanmaya alışık olmayan insanlar için pek güç bir yoldu.</p>

  <p>— Denerim, dedi Francisco.</p>

  <p>— Sen gidersen, ben de gelirim, dedi kararlı bir sesle Irene.</p>

  <p>O akşam kadıncağız, Irene’nin kendisi için hazırlattığı yatağa ürkekçe uzandı, boş gözlerle sabaha dek tavana baktı. Ertesi gün üçü de Los Riscos’a doğru yola çıktılar. Beatriz’in otomobiline binmişlerdi ve Pradelio için bir yiyecek torbası hazırlamışlardı. Francisco, arkadaşına bir çantayla tepeye tırmanmanın güç olacağını ısrarla söylediyse de, kız ona neşeyle dikince gözlerini, sözlerinden vazgeçti.</p>

  <p>Yol boyunca annesi, Evangelina hakkında ne biliyorsa anlattı: O pazar gününün gecesi eve gelen Teğmen ve çavuşun kızı gecelikle götürdüklerinde kızın bağırışları yol boyunca işitilmişti, sonunda askerlerden biri kızın ağzına bir tokat atmış ve kızın tekmelerini durdurmuştu. Karakola geldiklerinde onbaşı onları gördüyse de soru sormaya cesaret edememiş ve başını başka yöne çevirmişti. Son dakikada, Teğmen Ramírez kızı kucaklayıp sıkı sıkı tutarak içeriye götürdüğünde, çavuşun yüreği burkulmuştu, kızın hasta ve kendi bölüklerinden birinin kardeşi olduğunu anımsatarak, ona biraz iyi davranmasını söylemeye yeltendiyse de çavuş ona kulak asmamış, kapıyı yüzüne kapatmıştı; kız orada beyaz geceliğiyle yaralı bir güvercin gibi hapis olup kalmıştı. Uzun zaman kızın ağlaması duyulmuş, sonra ortalık sessizleşmişti.</p>

  <p>Faustino Rivera için o, bitip tükenmek bilmeyen bir gece olmuştu. Yüreğinin acısından yatamamıştı bile. Saatleri onbaşı ile çene çalarak, her şeyin düzenli olup olmadığını gözden geçirmek için dolaşarak geçirmiş, sonra da gidip ahırların önüne oturup o kara tütünlü sigaralarından İçmişti. Mevsimin ılık esintisini, uzakta açan diken çiçeklerinin kokusunu ve ahırlardan gelen atlara özgü kokuyu çekmişti içine sigarasıyla. Yıldızlı ve aydınlık bir geceydi, ortalığa derin bir sessizlik egemendi. Neyi beklediğini tam olarak bilmeksizin, şafaktan yükselen ilk ışıkları görene dek öylece oturmuştu, bu ışıkları ancak doğayla haşır neşir büyüyen, tan saatine alışık gözler seçebilirdi ancak. Saat tam dördü üç dakika geçe, -bunu daha sonra Digna Ranquileo’ya ve Teğmen’in tehditlerine rağmen başkalarına da söylemişti- Teğmen Juan de Dios Ramírez’in kucağında bir yükle çıktığını görmüştü. Uzaklığa ve loş ışıklara rağmen bunun Evangelina olduğuna emindi. Asker biraz sendeliyordu, ama sarhoş değildi, çalışma saatlerinde asla içki içmezdi çünkü. Genç kızın saçları yere kadar sarkıyordu ve otomobil parkına doğru giden o çakıllı yoldan yürürlerken, saçlarının uçları tüm taşlara sürünmüştü. Rivera, oturduğu yerden, askerin hızlı hızlı solumasını işitti, bu yorgunluktan olamazdı, çünkü kızın bedeni bir kuş kadar hafif olmalıydı, hele onu taşıyan kasları güçlenmiş Teğmen için bu bir yük sayılamazdı, ama asker sinirinden böyle soluyor olmalıydı. Ramirez, kızı, malzeme ve kumanya boşaltmak için kullanılan o beton yüksekliğe bıraktı. Kulenin tepesindeki güvenlik ışıkları bütün gece boyunca olası bir saldırıyı aydınlatmak için dönüp durmuşlardı, şimdi de Evangelina’nın o bebeksi yüzünü ışıtıyordu. Kızın gözleri kapalıydı, ama belki de canlıydı, çünkü çavuş sanki onun inlediğini duyar gibi olmuştu. Teğmen beyaz kamyonete doğru yürüdü, şoför koltuğuna oturdu, motoru çalıştırdı, kızı bıraktığı yere doğru yavaşça geri geri geldi... İndi, onu kucakladı, aracın arkasına yerleştirdi; tam bu anda kulenin ışığı onlara dönüktü ve bu sahneyi aydınlatıyordu. Asker, kızı bir örtüyle örtmeden önce, Faustino Rivera, yan yatan Evangelina’nın saçlarla örtülü yüzünü, pançosunun aralığından çıkan çıplak ayaklarını gördü. Teğmen bundan sonra oradaki yapıya doğru yürüdü, mutfağa girdi, bir dakika sonra bir kürekle demir bir sopa alarak bunları kızın yanına bıraktı. Sonra kamyonete atlayıp çıkışa yöneldi. Kapıdaki bekçi, çavuşunu tanıdı, ona selam verdi, sonra ağır demir kapıyı açtı. Araç kuzey yönüne doğru uzaklaştı.</p>

  <p>Çavuş Faustino Rivera bir sigaradan ötekine, sürekli saatine baktı, ahırın gölgesinden kımıldamadı. Arada sırada bacaklarını açmak için duruşunu değiştirdiyse, bir an için uykuya yenik düştüyse de, duvara dayalı olarak şöyle bir uyuklamakla yetindi. Buradan nöbetteki askeri görebiliyordu, onun bunca yakınında olduğunu bilmeyen Onbaşı Ginaio Bravo, sıkıntısını gidermek için otuz bir çekiyordu. Günün ağarmasıyla ısı düştü ve soğuk, askerin uykusunu açtı. Saat altıydı, ufuk artık aydınlanmaya başlamıştı, işte kamyonet o sırada geri döndü.</p>

  <p>Çavuş Faustino Rivera, bütün gördüklerini, her zaman yanında taşıdığı o kirli not defterine yazdı. Önemli önemsiz her şeyi buraya not etmeyi alışkanlık edinmişti, bunun birkaç hafta sonra canına mal olacağını bilemezdi doğal olarak ... Teğmen’in kamyonetten inişini, üstünü başını şöyle bir düzelttikten sonra yapıya doğru yürüyüşünü izledi. Sonra çavuş, kamyonetin yanına gitti, buradaki kürek ve demirin üzerinde taze çamurları gördü. Sonradan Digna Ranquileo’ya anlattıklarına bakılırsa, önce bütün bu olup bitenin ve Teğmenin bu süre içindeki uzaklaşmasına bir anlam verememişti, ama bunu kim olsa anlardı.</p>

  <p>Francisco Leal’in kullandığı otomobil, Ranquileo`ların evinin önünde durdu. Bütün çocuklar kapıya çıkıp annelerini ve konuklarını karşıladılar, bugün hiçbiri okula gitmemişti, derken arkalarından Mamita Encarnacion göründü, bu güvercin göğüslü, kara örgülü saçlı, kısa, varisli bacaklı kadın, yaşamın tüm acılarının içinden cesaretle yürümüş olağanüstü bir insandı.</p>

  <p>— Girin dinlenin, size bir çay yapayım, dedi.</p>

  <div>
    <br />
  </div>

  <p>Jacinto onları Pradelio’ya götürdü. Ağabeyinin saklandığı yeri bilen bir tek oydu ve bu gizi saklamanın kendi yaşamı pahasına da olsa gerekli olduğunun bilincindeydi. Ranquileolar’ın iki atını eyerlediler, Irene ile küçük oğlan birine, Francisco da ötekine bindiler. Francisconunki, hırçın, suratsız bir attı. Uzun zamandır ata binmediğinden kendini pek rahat hissetmiyordu doğrusu. Stili olmadan, ama kendine güvenli bir biçimde sürüyordu atını, çocukken bir arkadaşının çiftliğinde pek çok at binmişti neyseki. Irene ise, gerçek bir amazon sayılabilirdi, çünkü ekonomik durumlarının iyi olduğu dönemde ailesinin pek çok atı vardı.</p>

  <p>Manastıra doğru yola çıktılar, sonra dar, ıssız bir patikayı tırmanmaya başladılar. Olağan zamanlarda buralardan kimse geçmediğinden yollarda hiç iz yoktu. Daha pek az yol almışlardı ki, Jacinto, onlara, bundan sonrasını atla gidemeyeceklerini, dağlara, kayalara tutunarak tırmanmaları gerektiğini bildirdi. Hayvanları birkaç ağaca bağladılar, birbirlerine tutunarak tırmanmaya koyuldular. Francisco’nun sırtındaki konservelerle dolu çanta kurşun gibi ağırdı. Bunu getirme düşüncesi ona ait olduğundan, bir an Irene’ye taşıtmayı düşündüyse de, onun bayılacak gibi olduğunu görünce vazgeçti. Elleri, avuçları kayalardan parçalanmıştı, pantolonunun bir dizi yırtılmıştı, sürekli terleyerek, oğlana, daha ne kadar yol kaldığını soruyordu. Çocuk, sürekli aynı yanıtı veriyordu: Hemen şuracıkta, çatlağın arkasında. Böylece tepelerindeki acımasız güneşle, yorgun, susuz tırmanmayı sürdürdüler; sonunda Irene artık bir adım daha atamayacağını söyledi.</p>

  <p>— Bu tırmanma daha bir şey değil. Siz bir de inmeyi görün, dedi Jacinto.</p>

  <p>Bunun üzerine aşağı baktılar. Irene bir çığlık attı. Fışkıran her çalıya, her taş parçasına tutunarak inanılmaz dik bir kayaya tırmanmışlardı. Çok uzaklarda bir karartı olarak hayvanları bağladıkları ağaçlar görünüyordu.</p>

  <p>— Ben buradan asla inemem, başım döner, derken, Irene ayaklarının dibinde uzanan boşluğa bakıyordu.</p>

  <p>— Haydi bayan, hemen şu çatlağın ötesinde, diye onu yüreklendirdi oğlan gene.</p>

  <p>Irene, bir an için kendini bir dağın doruğunda hayal etti, burada çaresizce ağlamanın yararı olmadığını anladı ve bütün gücünü yeniden topladı. Arkadaşının elini tuttu, ilerlemeye hazır olduğunu bildirdi. Daha sonra gelip alacaklarını düşünerek, yiyecek çantasını bıraktılar; Francisco, kaslarına binen bu yükten kurtulmuş olarak, Irene’ye yardımcı olabildi. Yirmi dakika sonra, dağın bir yarığına geldiler, buradan birdenbire başka bir bitki örtüsü fışkırıverdi, taşların arasından incecik bir su akmaya başladı. Pradelio’nun, bu sığınağı su için seçtiğini anladılar, olmasaydı, bu çıplak kayaların arasında yaşamak olanaksız olurdu. Eğildiler, yüzlerini, saçlarını, giysilerini yıkadılar. Bakışlarını kaldırdığında Francisco, önce parçalanmış çizmeleri, yeşil pantolonu ve güneşten yanık sırtını gördü. Sonunda elindeki silahı onlara doğrultmuş olan Pradelio del Carmen Ranquileo’nun yüzü ile karşılaştı. Sakalları uzamıştı delikanlının, saçları kayalardaki yosunlar gibi terden tozdan dimdik olmuştu.</p>

  <p>— Onları annem gönderdi. Sana yardım etmeye geldiler, dedi Jacinto.</p>

  <p>Ranquileo bunun üzerine silahını indirdi, Irene’ye ayağa kalkabilmesi için elini uzattı. Sonra onları kayaların, çalıların arasına gizlenmiş serin, gölgeli bir mağaraya götürdü. Orada kendilerini toprağa attılar. Bu arada Jacinto ile ağabeyi, yiyecek çantasını aramak üzere yürüdüler. Minicik yaşına ve bedenine karşın Jacinto, yürüyüşün başındaki kadar dinçti. Irene ile Francisco uzun süre yalnız kaldılar. Saçları sırılsıklamdı, ama tenleri kavruluyordu güneşte. Irene hemen uyuyakaldı. Böceğin biri boynundan yanağına dek yürüdüyse de onu duymadı. Francisco, onu kovmak için davranınca eli kızın yanağına değdi, kızın teni bir yaz yemişi gibi sıcak, yumuşaktı. Kızın yüz çizgilerinin uyumunu, saçlarının parıltısını, bedenini uykuya bırakışını hayranlıkla seyretti. Ona dokunmak, eğilip solumasını dinlemek, kollarına alıp ninni söylemek, bu serüvenin başından beri içini kemiren yargılarından onu korumak isterdi, ama kendisi de çok yorgundu, o da uyuyakaldı. Ranquileo kardeşlerin geldiğini işitmedi, omzuna dokunduklarında sıçrayarak uyandı.</p>

  <p>Pradelio bir devdi sanki. Ufak tefek bir aileden böyle iriyarı iskelet nasıl çıkmıştı acaba? Mağaranın içinde oturup çantayı boşaltmaya heveslenirken, bir paket sigarayı, içme hazzından önce, okşarken, ölçüleri orantısız bir yaratığa benziyordu. Çok zayıflamıştı, yanakları içine çökmüş, gözleri erken bir yaşlanmayı da hatırlatarak derine gömülmüşlerdi. Cildi güneşten kurumuştu, dudakları çatlamış, omuzları soyulmuştu. O küçük mağaranın içinde eğilmiş, ellerini pembe kirli tırnaklarıyla bir pençe gibi kullanarak çantayı boşaltırken, sanki dokunduğu şeylere bir zarar vermeye korkar gibiydi. Cildi sanki onun çok hızlı büyümesine ayak uyduramamış boyun uzunluğunu, kol ve bacaklarının ağırlığını önceden hesaplayamamış gibi gergindi. Bu dar mağaranın içinde günlerdir taşlarla vurduğu tavşanları, fareleri yiyerek besleniyordu. Tek ziyaretçisi bu ıssız, uzak yere gelebilen Jacinto idi. Saatlerini avlanarak geçiriyordu, ama bu iş için tabancasını kullanamazdı, bunu acil durumlar için saklamak zorundaydı. Bir sapan yapmıştı, açlık ona çok uzaktan da olsa kemirgenleri ve kuşları gözüne kestirmeyi öğretmişti. Mağaranın bir köşesine yakaladığı hayvanların tüylerini, kuru derilerini yığmıştı, dışarıda iz bırakmamak için bunları burada biriktiriyordu. Sıkıntısını alt etmek için, annesinin gönderdiği bir iki kovboy çizgi-romanını okuyordu, ama bu durağan günlerinin tek eğlencesi olduğundan, kitapları tüketmemeye bakıyordu. Sanki bir felaketten bir tek kendi ayakta kalmış gibi yalnızdı, umutsuzdu, neredeyse kışlanın hücresinin duvarlarını buraya yeğler gibiydi.</p>

  <p>— Kaçmalıydın, Irene artık uykusunu yenmiş, gözlerini açmıştı.</p>

  <p>— Beni yakalarlarsa öldürürler. Kendime bir sığınak bulmalıyım, bayan.</p>

  <p>— Teslim ol, öldürmezler seni . ..</p>

  <p>— Her durumda, yanmışım ben.</p>

  <p>Francisco, ona, onun durumunda birinin sığınma isteğinde bulunmasının ve böyle bir yer bulmasının zorluğunu anlattı. Bunca yıllık diktatörlükten sonra, artık hiç kimse bu yollarla terk edemiyordu ülkeyi. Ona, burada biraz daha saklanmasını, bu arada ona sahte kimlikler düzenlemeye çalışacağını, böylece yeni bir ülkeye gidip yeni bir yaşama başlayabileceğini anlattı. Irene, yanlış duyduğunu düşünüyordu, arkadaşının sahte evrak düzenleyen bir kişi olduğunu anlayamıyordu bir türlü. Pradelio, ellerini umutsuzca açtı, o zaman bu çınar boylu, tipik suratlı adamın, polisin gözünden kurtulamayacağını anladılar.</p>

  <p>— Bize neden kaçtığını anlat, diye diretti Irene.</p>

  <p>— Evangelina yüzünden.</p>

  <p>Sonunda yavaş yavaş o derin suskunluğunun bataklığı içinden gerekli sözcükleri arayıp bularak, uzun suskunluklarla anlatmaya başladı. Söylemediklerini, Irene, gözlerine sorgu dolu bakarak araştırdı, onun anlatmadıklarını da yüzünün kızarmasından, gözyaşlarının parıldamasından, kocaman ellerinin titremesinden çıkarttı.</p>

  <div>
    <br />
  </div>

  <p>Evangelina ve onun tuhaf hastalığı hakkında söylentiler yayılmaya, yavrucağın güzel adını kirletmeye başladıktan, o sanki tımarhanedeki delilerle bir tutulup anıldıktan sonra, Pradelio Ranquileo’nun tüm huzuru kaçmıştı. Ailesinin bütün üyelerinden daha çok onu severdi; bu sevgisi zamanla yüreğinde büyümüştü. O zayıfçacık, minicik sarı saçlı kıza ilk adımlarını atmayı öğrettiği günlerde Pradelio mutluluğun ne olduğunu hissederdi. Bu küçük kız, Ranquileo ailesinin tüm bireylerinden bambaşkaydı. O doğduğunda, Pradelio yaşına göre yapılı, boylu bir delikanlıydı; evde bulunmayan babasının görevlerini üstlenmeye çoktan alışmıştı. İşten kaçmayı hiç bilmezdi. Digna’nın tüm yaşamı ya gebelikle ya da son doğanı emzirmekle geçtiğinden, toprakta çalışmaya ya da evin öteki ağır işlerini yapmaya hali olmazdı; bu yüzden dayanacak birisine gereksinimi vardı. Büyük oğluna güvenirdi, öteki oğullarına da ağabeylerine saygı duymalarını öğütlerdi. Uzun zaman Pradelio, evin babası yerine geçmişti. Daha çok genç olmasına karşın, bu görevi yürüttüğü gibi, babaları dönse de görevi ona devretmezdi.Hele bir kez babasının sarhoş olduğunda annesine el kaldırdığını görüp bu olaya karşı çıkınca artık tam bir erkek olduğunu hissetti. O gece delikanlı uyuyordu, inceden inceye bir ağlama sesiyle uyanmıştı, dayanamayarak yatakta doğrulmuş, ana-babasının uyuduğu köşeyi ayıran perdeyi açıvermişti. Hipólito’nun bir eli havadaydı, annesi yerde kıvrılmış yatıyordu, sesiyle çocukları uyandırmamak için eliyle ağzını kapatmaya çalışıyordu. Birkaç kez daha benzeri sahneleri görmüşler, erkeklerin karılarını ve çocuklarını cezalandırmaya hakları olduğunu düşünmüşlerdi, ama bu durumda kendini tutamamış, bir öfke dalgası gözlerini kör etmişti. Hiç düşünmeden babasının üzerine atlamış, hakaret ederek onu dövmeye başlamıştı. Digna yalvararak oğluna durmasını söyleyene kadar kendini tutamamıştı, annesi büyüklerine el kaldıranın ellerinin taş olacağını söylemeye başlamıştı. Ertesi gün uyandığında, Hipólito’nun gövdesinde çürükler vardı. Oğlu yaptığından çok pişmandı, ama hiçbir yeri taş kesilmemişti, hani bütün geleneklerin söylediği gibi. Hipólito’nun evde şiddete baş vurduğu bir daha hiç görülmedi.</p>

  <div>
    <br />
  </div>

  <p>Pradelio del Carmen Ranquileo, Evangelina’nın öz kardeşi olmadığını hiç aklından çıkarmamıştı. Herkes ona öz çocuklarıymış gibi davranıyordu, ama o, küçüklüğünden beri ona başka gözle bakmıştı. Annesine yardım etmek bahanesiyle onu yıkar, beşiğini sallar, yemeğini yedirirdi. Kız da ona bayılırdı, onun kucağına çıkmak için hiçbir fırsatı kaçırmaz, onun yatağına girip koynunda kıvrılmaya can atardı. Küçük bir köpek yavrusu gibi peşinden hiç ayrılmaz, onu sorularıyla bunaltır, onun masallarını dinlemek ister, onun şarkılarını ninni belleyip uyurdu. Pradelio içinse, Evangelina ile oynamak huzursuzluk kaynağı idi. Sözgelimi ona fazla dokunduğu için içi içini yer, bunun cezasını böyle çekerdi. Kızın onu baştan çıkartıcı hareketlerle çağırdığını gördüğü ıslak düşleri, kızın çalıların arasına gizlenip çiş yapışını seyretmesi, yıkanma saatinde kanala kadar peşinden gitmesi, önleyemediği, ama kendi kendini yemesine neden olan şeylerdi. Her kadının içgüdüsel olarak sahip olduğu baştan çıkartıcı oynaşmaları ile, kız da ağabeyinin gizini paylaşıyor, onunla daha bir başka türlü davranıyordu. Masumiyetle karışık bir günahkârlık, fingirdeklikle karışık bir ihtiyatlılık, tüm hallerine egemendi, onu deli etmek, onun duygularındaki arzunun sönmemesini, onu kendine tutsak etmek istiyordu sanki. Ana-babalarının baskısı ve gözcülüğü, büyümekte olan Pradelio’nun içinde yanan ateşin artmasından başka bir şeye yaramadı. Bu yüzden pek erken yaşta orospuların peşine düşmüştü, artık çevresindeki delikanlıların yalnız başlarına elde ettikleri türden mutluluk onu rahatlatmıyordu. Pradelio ona sahip olmayı hayal ettiği dönemlerde kız hâla bebekleriyle oynuyordu; delikanlı da kendi erkekliğinin onu yaralayacağından korkuyordu. Evangelina’yı ödevlerine yardım etmek, bir problemini çözmek için kucağına oturttuğu zaman kemiklerinin eridiğini, damarlarında sıcak bir şeylerin aktığını hissediyordu; eli ayağı kesiliyor, kızın saçlarından, giysilerinden yükselen koku, ensesinin teri, kendi bedeni üzerindeki bu bedenin ağırlığı, aklını ve neredeyse canını alıp gidiyor, artık kızgın bir köpek gibi ulumaya başlayacağından, üstüne atlayıp onu paralayacağından ya da ilerdeki kavağa koşup kardeşine âşık olmanın verdiği o cehennem azabından kurtulmak için kendini asacağından korkardı. Kız da bunu sezinler, onun dizlerinde otururken kımıldanır, sürtünür, sonunda ağabeyinin inildediğini işitirdi. Pradelio, masaya sımsıkı tutunur, kaskatı kesilir, tatlı keskin bir koku her ikisini de sarmalardı. Bu oyunlar bütün çocuklukları boyunca sürüp gitmişti.</p>

  <p>Pradelio Ranquileo, on sekiz yaşındayken askerlik yapmak üzere evden ayrılmış, bir daha da geri dönmemişti.</p>

  <p>— Ellerimi kız kardeşimle kirletmemek için kaçmıştım, diye Irene ile Francisco’ya itiraf etti sonunda.</p>

  <p>Askerlik görevini bitirir bitirmez polis olmak üzere güvenlik güçlerine katılmıştı. Evangelina, bu terk edilmenin nedenini anlamayarak, kendini yitik, sersem bir kız gibi hissetmiş, hormonlarından çok daha önce uyanan yüreğindeki kımıldanmaları adlandıramaz olmuştu. Pradelio’nun yoksul çiftçilik kaderinden, artık kadınlaşmaya başlayan küçük bir kızdan ve aile içi cinsel ilişki karabasanlarıyla dolu çocukluğundan kaçışının öyküsü buydu. Daha sonraki yıllarda bedeni gerçek ölçülerine, ruhu da belli bir huzura kavuşmuştu. Siyasal değişimler onu olgunlaştırmış, Evangelina’ya karşı hevesini azaltmıştı, artık anlamsız bir kır bekçisi değil, sorumluluk sahibi bir insandı. Başkalarının gözündeki korkuyu okumuş, bu işten hoşlanmıştı. Kendini önemli, güçlü, otoriter biri gibi hissediyordu. Askeri darbeden bir önceki gece, ona bir tür Sovyet tiranlığı kurmak için, askerlerin düşman tarafından ortadan kaldırılacağını fısıldamışlardı. Bunların tehlikeli ve becerikli rakipler oldukları besbelliydi, çünkü o güne kadar kimse bu kanlı planlardan kuşkulanmamıştı. Sadece uluslararası alanlarda daima uyanık olan Silahlı Kuvvetler işin bilincindeydi. "Emirlere uyulmazsa ülke kendini ya bir sivil savaşın içerisinde bulur ya da Rusların işgaline katlanır," demişti Juan de Dios Ramírez. Aralarında Ranquileo’nun da bulunduğu cesur ve emre amade askerler halkı korkunç bir sondan kurtarmışlardı. Bu yüzden üniforma giymekten onur duyuyordum, bazı şeyler kafamı karıştırsa da, emirleri hiç soru sormadan yerine getirirdim, çünkü her asker emirleri üstü ile tartışmaya kalkışsa ortalık karmakarışık olur, vatan da elden gider. Pek çok insan tutuklamak zorunda kaldım, bunu yadsıyamam. Aralarında Floresler’in de bulunduğu pek çok tanıdık ve arkadaşını da tutuklamıştı. Floresler’in tarımsal sendikaya üye oldukları ortaya çıkmıştı. "Aslında iyi insanlara benziyorlardı; hiç kimse onların bir kışlaya saldıracaklarını düşünemezdi, hem böyle bir şey nasıl da gelmişti ki Antonio Flores ve çocuklarının aklına? Akıllı, eğitimli insanlardı. Neyse ki Teğmen Ramírez, komşular tarafından uyarılmış, onlar bir atakta bulunmadan, hemen tutuklamıştı onları. Benim için Floresler’i tutuklamak çok zor oldu. Ailesinin erkeklerini götürdüğümüz zaman bizimkiyle karışmış olan Evangelina’nın attığı çığlıkları hiç unutamıyorum. Çok üzüldüm, çünkü o benim gerçek kardeşimdi, benim gibi bir Ranquileo idi o da. Evet, o dönemde çok kişi hapislere atıldı. Pek çoğunu ahırlarda ellerini ayaklarını bağlayıp acımadan döverek konuşturdum, bir kısmını öldürdük ya da askeri giz olduğu için söyleyemeyeceğim şeyler yaptık. Teğmen bana güvenirdi, bana oğlu gibi davranırdı; ben de onu sayardım, ona hayranlık duyardım, başarılı bir komutandı; Faustino Rivera gibi şarlatanların asla gidemeyeceği önemli ve gizli görevlere hep beni gönderirdi, Faustino bir bardak bira içse pusulayı şaşırır, bir kocakarı gibi konuşmaya başlar. Teğmen bana pek çok kez söylemişti: "Ranquileo, sen bu işte ilerleyeceksin, çünkü sır tutmayı biliyorsun. Üstelik cesursun da. Suskun ve cesur olmak, bir askerin en önemli erdemleridir, " derdi . "</p>

  <p>Ordudaki göreviyle Pradelio, günahlarının kaygısından ve Evangelina’nın hayaletinden sıyrılmayı başarmıştı. Yalnızca eve ziyaret için gittiğinde kız aptal bir çocuk gibi onu okşayarak kanını kaynatıyordu, ama artık küçük bir kız değildi, kadınlaşmaya başlamıştı. Onun yerlere yuvarlandığı, nöbetler geçirdiği, sanki grotesk bir cinsel sahne sergiler gibi devindiği o ilk gün, kızın inlemeleri, unuttuğu günahlarını aklına getirdi. Bunu buz gibi sularla ya da sirkeli tavuk ödü ile yıkanmak gibi ilkel yöntemlerle yatıştırmaya çalıştıysa da kemiklerine ve damarlarına sızan soğuk, pek bir işe yaramadı. Sonunda aralarında paylaştıkları gizlere güvenerek, her şeyi Juan de Dios Ramírez’e anlattı.</p>

  <p>— Ben bu sorunla ilgilenirim, Ranquileo. Teğmen, bu tuhaf öyküyü dinledikten sonra, askerine güvence vererek böyle demişti işte. Adamlarımın bana kuşkularını anlatmaları hoşuma gider. Bana güvenmekle iyi yaptın.</p>

  <div>
    <br />
  </div>

  <p>Ranquileolar’ın evindeki o olay günü, Teğmen Ramírez, Pradelio’nun güvenlik hücresine kapatılmasını buyurmuştu. Ona hiçbir açıklamada da bulunmamıştı. Asker, birkaç gün boyunca sadece ekmek ve suyla beslenerek kalmış, çektiği cezanın nedenini öğrenememiş, ama gene de bunun, kız kardeşiyle ilgili o duyarlı konuyla bağlantılı olabileceğini tahmin etmişti. Bu aklına geldikçe de gülümsemekten kendini alıkoyamıyordu. Bir solucan kadar sıska, göğüsleri bir kadınınkilere değil, kaburgaların arasından fırlayan iki elmaya benzeyen o kızın, Teğmen’i askerlerinin gözü önünde bir paçavra gibi havaya savurması ona bile inanılmaz geliyordu. O anda hayal gördüğünü sanmıştı; belki açlık, yalnızlık ya da umutsuzluk ona böyle bir hayal gördürmüştü, böyle bir şey gerçekte hiç olmamıştı, kimbilir? Ama gene de buraya kapatılmasının nedenini çözemiyordu. Bu ilk kez başına geliyordu, askerlik görevini yaparken bile böyle aşağılayıcı bir duruma düşmemişti. Her zaman iyi bir asker, örnek bir polis olmuştu. "Ranquileo," derdi Teğmeni, "üniforman senin tek ülkün olmalıdır, onu korumalı, üstlerine güven duymalısın." O da her zaman öyle yapmıştı. Subayı, ona, birliğe bağlı araçları kullanmayı öğretmişti ve onu kendine şoför yapmıştı. Kimi zaman birlikte bira içmeye gittikleri olurdu ya da Los Riscos’un orospularına bir kaçamak yaptıkları; o zaman iki iyi arkadaş gibi davranırlardı birbirlerine. O da bu yüzden kız kardeşinin geçirdiği krizleri, çatıdan düşen taşları, fincanların dansını, hayvanların çıldırmasını anlatmıştı zaten. Ona her şeyi anlatırken, bir düzine adamın gidip ailesinin evini basacağı, Evangelina’nın onu küçük düşüreceği,onu bahçenin çamuruna sereceği nereden gelebilirdi ki aklına?</p>

  <p>Ranquileo, görevini severek yapardı. Basit bir ruhu vardı; karar almaktansa, verilen emirlere sessizlik içerisinde uymak, sorumluluğu başkalarının ellerine bırakmak ona daha kolay gelirdi. Konuşurken kekeler, tırnaklarını dibine kadar kemirir, parmaklarını kanatır dururdu.</p>

  <p>— Eskiden yemezdim tırnaklarımı, diye özür diledi Irene ile Francisco’dan.</p>

  <p>Katı askerlik yaşamında, ailesinin evinde olduğundan daha mutluydu. Artık köye dönmek istemiyordu. Silahlı Kuvvetler’de kendine bir iş bulmuştu, yeni bir ailesi, yeni bir kaderi vardı. Eğitimler ve gece nöbetlerinde bir boğa kadar sağlamdı. İyi bir dosttu. Karavanasını kendinden daha aç biriyle, yorganını daha çok üşüyen bir arkadaşıyla paylaşmaya hazırdı. En ağır şakalara göz kırpmadan katlanır, at iskeletine benzeyen gövdesiyle alay ettiklerinde gülümsemekle yetinir, asla dinmek bilmeyen erkeklik gücüne takılmalarına ses çıkarmazdı. Onun göreve düşkünlüğüyle, yaşamını bir kahraman gibi bayrağına adamasıyla da alay ederlerdi. Ama şimdi birdenbire bütün bunlar yıkılmıştı. Bu hücrede neden bulunduğunu bilemiyor, geçen zamanı hesaplayamıyordu. Dış dünyayla tek bağlantısı, ona yiyecek getirmekle yükümlü adamın fısıldadığı birkaç sözcüktü. Adam ona birkaç kez sigara armağan etmiş, orada okuyacak ışık yoksa da ona kovboy çizgi romanları getirmeye söz vermişti. İşte o günlerde kendi kendine konuşmayı, umutlanmayı ve sıkıntıyı geçirmek için geçerli küçük oyunları öğrenmişti. Uyanık olan tüm duyarlılığı ile dış dünyayla bağlantı kurmayı deniyordu, ama gene de bir ölüye yakışır günler geçiriyordu. Nöbet değişimi sırasında gelen sesleri dinliyor, bahçeye girip çıkan araçları sayıyordu, işitme duygusunu iyice keskinleştirmişti, çok uzaktan gelen sesleri bile yakalayabiliyordu. Zamanı çabuk geçirmek için uyumayı deniyordu, ama durgunluk ve kaygı, uykularını yok etmişti. Belki daha ufak tefek bir adam o hücrede kımıldayabilir, spor yapabilirdi, ama Ranquileo buraya sıkışıp kalmıştı. Şiltesindeki bitler saçlarının arasına yerleşmişler, hızla çoğalmışlardı. Bununla da kalmayıp koltuk altlarında ve cinsel organının çevresindeki kıllar arasına da atlamışlar, onun derisini kanatana kadar kendini kaşımasına neden olmuşlardı. Gereksinmelerini gidermek için bir kovası vardı; dolduğunda ortaya yayılan koku en korkunç işkenceydi. Sonunda Teğmen Ramírez’in onu sınamak için buraya attığına karar verdi. Belki de ona pek önemli bir görev vermeden önce, onun dayanıklılığını ve karakterinin güçlülüğünü ölçmek istemişti, bu yüzden de ilk üç gün bağışlanması için dışarıya haber göndermemişti; oysa buna hakkı vardı. Sakin kalmaya, kendini bırakmamaya çalışmış, öteki bütün tutuklular gibi ağlayıp bağırmamaya dikkat etmişti. Bir fiziki ve ahlaki dayanıklılık örneği vermişti; artık Teğmeni ona güvenebilir, en kritik durumlarda bile ne kadar güçlü olduğunu görebilirdi. Krampları önlemek için daire biçiminde yürümeyi deniyordu, ama bu da boşunaydı, çünkü dik durduğunda başı tavana, kollarını açsa elleri duvara değiyordu. O hücreye altı kişi birden kapattıkları olmuştu, ama onlar pek az gün kalmışlardı içeride, hiç kimse onun kadar uzun kalmamıştı; üstelik onlar ulusun düşmanı olan Sovyet ajanları, hainlerdi, Teğmeni böyle söylemişti. Harekete ve açık havaya alışık biri olarak bu zorunlu hareketsizlik zihnini sarıyor, başı dönüyor, adları, yerleri unutuyor, canavara benzeyen gölgeler görmeye başlıyordu. Delirmemek için alçak sesle şarkı söylüyordu. Çekingenliğinden normal zamanlarda bundan kaçınsa da, şimdi hoşlanıyordu. Evangelina onu dinlemeyi severdi ve sessizlik içinde, gözleri kapalı dinlerdi onu ve tekrar tekrar söylemesi için yalvarırdı. Bu tutukluluğu boyunca onu düşünmeye çok zamanı olmuştu, onun her devinimini ve çocukluklarından beri paylaştıkları o yasak arzudaki suç ortaklığını hatırlamıştı. Hayal gücünü serbest bırakıyor, kız kardeşinin yüzünü en cüretkâr anılarının üzerine konduruyordu. Şimdi gözlerinin önünde olgun, kırmızı, sulu, sıcak bir karpuz gibi açılan oydu, oydu denizkabukluları gibi insanı bayan kokuyu salan, oydu onu ısıran, kaşıyan, emen, inleyen, hazdan başını döndürüp nefesini kesen. Şimdi onun anlayışlı etine dalıyordu ta diplere kadar ve o şimdi bir sünger, bir denizanası, bir denizyıldızı oluyordu. Evangelina’nın hayali ile kendini okşayarak uzun saatler geçirebilirdi, ama gene de geriye öylesine uzun saatler kalıyordu ki! O duvarlar arasında zaman, sonsuz bir an içinde donup kalmıştı. Bazı anlar delirmenin sınırına geldiğini sanıyor, kafasını duvarlara vurup parçalamak istiyordu; belki kapının altından sızan kan, nöbettekileri uyarırdı; onu belki revire kaldırırlardı. Bir akşam -tam bunu düşünürken Çavuş Faustino Rivera göründü. Demir kapının gözetleme deliğini açmış, ona sigara, kibrit ve çikolata uzatmıştı.</p>

  <p>— Çocuklar sana selam söylediler. Sana mum ve dergi alacağız, seni merak ediyorlar, cezanı kaldırmak için Teğmen’le konuşmayı düşünüyorlar.</p>

  <p>— Beni neden burada tutuyorlar?</p>

  <p>— Bilmiyorum. Belki de kız kardeşin yüzündendir.</p>

  <p>— Gerçekten mahvoldum, çavuş.</p>

  <p>— Belli oluyor. Annen geldi, seni ve Evangelina’yı sordu.</p>

  <p>— Evangelina’yı mı? Ona ne oldu ki?</p>

  <p>— Bilmiyor musun?</p>

  <p>— Ne oldu kız kardeşime? Pradelio bunu bağırarak ve başını deli gibi sallayarak soruyordu.</p>

  <p>— Bilmiyorum. Bağırma, burada yakalanırsam çok ağır öderim Ranquileo. Umudunu yitirme, ben senin akrabanım; sana yardım edeceğim. Yakında döneceğim, dedi ve hızla uzaklaştı çavuş.</p>

  <p>Bu konuşmadan sonra Ranquileo kendini yere attı ve avludan her geçen, saatlerce süren bir erkek ağlamasını işitti. Arkadaşları bir ekip oluşturup üstlerinin karşısına çıkmayı denediler, ama hiçbir başarı elde edemedi. Arkadaşlarının kötü durumu, tüm askerler arasında yayıldı, tuvaletlerde fısıldanır, koridorda, silah odasında konuşulur oldu, ama Teğmen Juan de Dios Ramírez, kimseye kulak asmadı. Sonunda içlerinde en temkinli olan Faustino Rivera, işleri yoluna koymaya karar verdi. Birkaç gün sonra gecenin karanlığından ve nöbet değişiminden yararlanarak güvenlik hücresine yaklaşmıştı. Gözcü, onun yaklaştığını görüp niyetini hemen anladı, ama ona yardımcı olabilmek için uyur numarası yaptı, çünkü o da bu cezalandırmanın adil olmadığı görüşündeydi. Gürültü yapmamaya özen göstermeden ya da görünmekten korkmayarak çavuş duvarda asılı olan anahtarları alıp demir kapıya yöneldi. Ranquileo’yu hücreden çıkarttı, ona kendi giysilerini, kendi silahını ve altı tane de kurşun verdi; sonra mutfağa götürüp ona elleriyle yemek yedirdi. Bundan sonra arkadaşlarıyla aralarında topladıkları parayı da eline vererek jiple onu birlikten olabildiğince uzağa götürdü. Onları kim gördüyse başını öte yana çevirdi; kimse ayrıntıları bilmek istemedi. Her erkeğin kız kardeşinin öcünü almaya hakkı vardır, demişlerdi aralarında.</p>

  <p>Gecenin karanlığında sürünerek, gündüzleri tarlalarda kımıldamadan saklanarak, Pradelio Ranquileo bir hafta geçirdi, kimseden yardım istemeye cesaret edemiyordu, çünkü Teğmen’in öfkeden delirdiğini tahmin ediyordu; ayrıca askerler onu yerde gökte arama emrine karşı koyamazlardı. Gölgelerde oyalanarak geçen günlerden sonra sabırsızlık ve açlık onu ailesinin evine yöneltti. Çavuş Rivera buraya gelmiş, Digna’ya da ona söylediklerini anlatmıştı, ama artık bu olaydan söz etmek isteyen yoktu. Öç almak erkeklere düşen bir işti. Rivera, ayrılırlarken Pradelio’ya kız kardeşini aramasını söylerken aslında onun öcünü almasını istemişti. Pradelio bundan emindi. Kız kardeşinin öldüğüne de emindi. Bunun kanıtı yoktu elinde, ama subayını bunu tahmin edebilecek kadar iyi tanıyordu.</p>

  <p>— Öcümü almam bana pahalıya mal olacak, çünkü bu dağlardan inersem, beni öldürürler, demişti sonunda mağarada Irene ile Francisco’ya.</p>

  <p>— Neden?</p>

  <p>— Askeri bir gizi biliyorum.</p>

  <p>— Yardımımızı istiyorsan, bunu bize söylemelisin.</p>

  <p>— Asla söyleyemem.</p>

  <p>Çok heyecanlanmıştı, terliyordu, tırnaklarını kemiriyor, gözlerindeki parıltıdan korku okunuyordu; ellerini yüzünde gezdirirken sanki o korkunç anıları silmek ister gibiydi. Kuşkusuz daha söyleyecek çok şeyi vardı, ama suskunluk ağır basıyordu. Herkesin yerine ölmenin daha iyi olacağını söyleyiverdi bir an; nasılsa onun için kurtuluş yolu yoktu. Irene onu yatıştırmaya çalıştı; umutsuzluğa kapılmamalıydı, biraz zaman verirse, ona yardım etmenin yolunu bulacaklardı. Francisco, bu öyküde pek çok karanlık nokta olduğunu düşünüyor, içgüdüsel bir kayıtsızlık gösteriyordu, ama gene de aklından onu kurtarabilecek kişilerin adını geçirip bu çocuğa yardım elini uzatmanın çarelerini düşünüyordu.</p>

  <p>— Teğmen Ramírez kız kardeşimi öldürdüyse, nereye gömmüş olabileceğini ben bilmiyorum. Pradelio bunu son anda söyleyivermişti. Los Riscos’taki terk edilmiş maden ocağını biliyor musunuz?</p>

  <p>Ama bunu söyler söylemez pişman olup sustu; Francisco onun yüz anlatımından, ses tonundan, delikanlının bir olasılıktan değil, kesin bir bilgiden söz ettiğini anladı.</p>

  <p>Öğleden sonra birbirlerine veda ettiler ve Ranquileo’yu bitkin, ölüm korkusu ile baş başa bırakarak dağdan inmeye başladılar. Kayalardan inmek, çıkmak kadar güçtü, özellikle aşağı baktıkça titreyen Irene için daha güç bir şeydi bu, ama gene de atları bıraktıkları yere kadar hiç durmaksızın ilerlediler. Burada rahat bir nefes aldılar ve gökleri delen kayalıklara baktıklarında oraya tırmanmak onlara olanaksız gibi göründü.</p>

  <p>— Bugünlük bu kadar yeter. Sonradan birkaç kürek alır, maden ocaklarının oraya döneriz, dedi Francisco.</p>

  <p>— Ben de seninle gelirim, dedi Irene.</p>

  <p>Birbirlerine baktıklarında onları ölüme ya da daha ötesine sürükleyecek olan bu serüvende sonuna dek koşulları zorlamaya her ikisinin de kararlı olduğu belliydi...</p>

  <div>
    <br />
  </div>

  <p>Beatriz Alcántara, mavi valizlerini taşıyan hamalın peşinden, havaalanının temiz muşambalarında topuk seslerini yankılaştırarak gururla yürüyordu. Domates renginde keten, açık yakalı bir giysi vardı üzerinde, saçlarını, daha iyi bir biçim veremediğinden, ensesinde topuz yapmıştı. Kulaklarındaki barok türü büyük inci küpeler, teninin şeker yanığı rengini daha da belirginleştiriyor, parlayan gri gözlerinde yeni bir mutluluk okunuyordu. Yanında oturan rahibeye ve uçağın pek rahatsız koltuklarına karşın, Michel ile son buluşmasının verdiği neşeyi yansıtıyordu hâlâ. Şimdi kendini daha genç, daha hafif, bambaşka bir kadın gibi hissediyordu. Kendini güzel gören insanlara özgü o tavırla yürüyordu. Geçtiği yerlerdeki erkekler dönüp ona bakmadan edemiyorlardı ve hiçbiri onun gerçek yaşını tahmin edemiyordu. Hala, göğsünde ve kollarında yaşlılık izleri olmaksızın, açık giysiler giyebiliyor, bacakları düzgün bir profil, sırtı bir albeni sergiliyordu gerçekten. Deniz havası yüzüne mutlu bir anlatım kazandırmış, gözkapaklarını ve dudaklarının çevresindeki çizgileri de makyajla örtmüştü. Sadece elleri, her türlü özenli bakıma ve kremlere karşın gerçek yaşlarını gösteriyorlardı. Bedeninden hoşnuttu. Bunu doğanın değil, kendinin bir yapıtı olarak görüyordu; çünkü bu ürün onun irade gücünün, dietlerle geçen uzun yılların, jimnastiğin, yoganın ve kozmetiğin buluşlarının bir sonucuydu. Elindeki minicik valizinde, göğüsler için krem, saçlar için plasenta ve vizon özü, boyun için kolajen, cilt için hormon, özlü kremler ve losyonlar, arısütü kapsülleri ve sonsuz güzellik için çiçek tozları, minik makinecikler, fırçalar, cilt gerginliği için kullanılan at yelesinden süngerler bulunuyordu. "Bu çoktan yitirilmiş bir savaş, anne, yaş ilerlemesi durdurulamaz, sadece onun ortaya çıkmasını biraz geciktirebilirsin o kadar. Bu kadar emek vermeye değer mi?" Ne var ki, sadece minik bir üçgenden oluşan bikinisinin altıyla tropik bir plajın kumlarına uzandığı zaman kendini çevresindeki yirmi yaş daha genç kadınlarla karşılaştırıyor, gördüğü sonuçtan gurur duyuyordu. Kimi zaman bir salona girdiğinde ağır bir kıskançlık havası seziyordu, o zaman işte bütün çabalarının bir sonuç verdiğini anlıyordu. Ama özellikle Michel’in kollarındayken bunun iyi bir yatırım olduğunu, çünkü kendisine haz verdiğini düşünüyordu.</p>

  <p>Michel, onun gizli lüksü, kendi kendini beğenmesinin bir kanıtı, en özel kibirinin nedeniydi. O kadar gençti ki, oğlu bile sayılabilirdi; uzun boylu, geniş omuzlu, boğa güreşçileri gibi dar kalçalı, saçları güneşten sararmış, açık renk gözlü idi; konuşurken ve gerekli aşk sahnelerinde kullandığı çok tatlı bir aksanı vardı. Keyifli bir yaşantı, spor ve önünde hiçbir engel bulunmaması ona sürekli bir gülümseme armağan etmişti. Et yemezdi, içki, sigara kullanmazdı, her türlü entelektüel yatırımdan uzaktı, bütün hazzı açık havadaki eğlencelerde ve aşk dolu buluşmalarda buluyordu. Tatlı, yumuşak, basit ve her zaman neşeli bir insan olarak, bambaşka bir boyutta yaşıyordu; sanki gökyüzünden yanlışlıkla düşmüş bir melekti. Yaşantısının sürekli bir tatil içinde geçmesi için elinden geleni yapardı. Palmiyelerin dalgalandığı bir plajda tanışmışlardı, otelin loş ışıklarındaki ilk dans için birbirlerine sarıldıklarında, daha yakın bir ilişkinin kaçınılmazlığı ortaya çıkmıştı. Hemen o gece Beatriz, ona odasının kapısını açarken, kendini yeniyetme bir genç kız gibi hissetmişti. Beatriz, yaşını gösteren ve kendi denetiminden kaçmış bazı izleri bu gencin fark edeceğinden korkmuştu. Ne var ki Michel, benzeri kaygılara zaman tanımamıştı. Her şeyi tanıma arzusu ile ışığı yakmıştı, deneyimli dudaklarıyla onu öperken üzerindeki bütün bezemelerden soymuştu onu: Barok inciler, pırlantalı yüzükler, fildişi bilezikler; sonunda kadını çırılçıplak ve alevler içinde bırakmıştı. İşte o zaman kadın da derin bir soluk almıştı, çünkü sevgilisinin gözlerinde güzelliğinin onaylandığını okumuştu. Akıp giden yılları, kavgaların izlerini ve öteki erkeklerin ruhuna iz bırakan tedirginliklerini silip atmıştı. Birlikte neşeli bir ilişki yaşamışlardı ve bunu asla aşk olarak adlandırmamışlardı.</p>

  <p>Michel’in yakınlığı, Beatriz’e her türlü derdini unutturuyordu. Bu erkek öpücükleri, ‘Tanrı’nın İsteği’nin bitkin yaşlılarını, kızının tuhaflıklarını, ekonomik güçlükleri unutturmak gibi doğaüstü bir güce sahipti. Onun yanındayken sadece şimdiki an yaşanıyordu. Onun genç hayvan kokusunu soluyor, hoş kokulu soluğunu içine çekiyor, düzgün teninin terini, saçlarının arasındaki deniz tuzlarının tadını çıkarıyordu. Erkeğin yüreği tüm bedeninde çarpıyordu, onun göğsündeki kıllar, henüz tıraş olmuş yanaklarının yumuşaklığı, kucaklamasındaki güç, cinsel açlığı, kadını çekiyordu. Şimdiye dek hiç böyle sevilmemiş ve sahiplenilmemişti. Kocası ile ilişkisi birikmiş kinlerle örülüydü; onunla reddedilmeler yaşanırdı, arada sırada karşısına çıkan bazı sevgililer ise, onu baştan çıkartma ve heyecanlandırma sanatından habersiz yaşlı adamlardı. Şimdi o seyrek saçları, gevşemiş bedenleri, sevimsiz tütün ve alkol kokularını, istekli penisleri, kaba armağanları, yararsız vaatleri anımsamak istemiyordu. Michel yalan söylemiyordu. Ona şimdiye dek hiç, "Seni seviyorum," dememişti. "Senden hoşlanıyorum, senin yanında kendimi çok iyi hissediyorum, seninle sevişmek istiyorum," diyordu. Yatakta çok yetenekliydi, ona neşe vermeye, onun kaprislerini yerine getirmeye, yeni heyecanlar hazırlamaya hazırdı.</p>

  <p>Michel, onun varlığının karanlık, ama en parıltılı yanıydı. Bu gizi paylaşmak olanaksızdı, çünkü hiç kimse onun bu kadar genç birine tutkusunu anlayamazdı. Arkadaşlarının aralarında konuşmalarını duyar gibi oluyordu: Beatriz bir çocuk gibi aklını yitiriyormuş, mutlaka onu sömüren bir yabancıdır, paralarını bitirmeye bakıyordur, bu yaşında utanması gerekir ... Hiç kimse bu ilişkideki yumuşaklığı, paylaşılan gülüşmeleri, dostluğu anlayamazdı; hele ki onun hiçbir zaman hiçbir şey istememesine ve asla armağan kabul etmemesine onları asla inandıramazdı. Yılda birkaç kez haritanın herhangi bir yerinde buluşup birkaç masalsı gün yaşıyorlardı, sonra bunun yararını görmüş bir bedenle ve yeni bir heyecanla geri dönüyorlardı. Beatriz Alcántara, işleri yeniden ele alıyor, sorumluluklarını sahipleniyor, peşindeki hayranlarına, dullara, boşanmışlara, sadık olamayan kocalara, hastalıklı çapkınlara geri dönüyordu, ama onların hiçbiri yüreğini kıpırdatamıyordu bile.</p>

  <p>Havaalanının çıkış kapısını geçti ve öteki yanda kalabalığa karışmış kızını gördü. Son aylarda yanından hiç ayrılmayan o fotoğrafçı delikanlıyla birlikteydi. Neydi ki adı? Irene’nin bakımsız halini görünce şöyle bir somurtmaktan kendini alamadı. Hiç olmazsa o çingene giysilerini giyerken bir tür özgünlük taşıyordu, ama o daracık pantolonlar ve atkuyruğu toplanmış saçlarla bir köy öğretmeninden farksızdı. Onlara yaklaşınca huzursuzluk veren başka izler de sezinledi, ama ne olduğunu çıkartamadı. Kızının gözlerinde bir keder, dudaklarında bir dert kıvrımı okunuyordu; ne var ki valizleri otomobile bindirme telaşından ve eve gitme heyecanından bunu anlayamadı.</p>

  <p>— Çeyizin için pek çok şey getirdim, bebeğim.</p>

  <p>— Belki de onları hiç kullanmayacağım, anne.</p>

  <p>— Ne demek istiyorsun sen? Nişanlınla aranda bir şey mi oldu?</p>

  <p>Beatriz belli etmeden Francisco’yu süzdü; saldırgan bir konuya girişmek üzereyken, Irene ile yalnız kalana kadar sabretmeye karar verdi. Derin bir soluk aldı; altıya kadar sayarak verdi soluğunu, boyun kaslarını gevşetti, ruhunu her türlü saldırganlıktan arındırdı, kendini olumlu bir uyum içine sokmaya çalıştı; bunları yoga öğretmeninden öğrenmişti. Az sonra kendini daha iyi hissediyordu. Kentin bu ilkbahar günündeki güzelliğinin tadına varmaya başladı; temiz sokaklar, yeni boyanmış duvarlar, disiplinli ve kibar insanlar. Ülkeyi yönetenlere teşekkür etmek gerektiğini anladı; denetimi ve huzuru sağlayan insanların yarattığı bu düzene beğeniyle baktı. Şimdiye dek bu ülkede asla satışa konmayan egzotik mallarla tıka basa dolu vitrinleri, çatı teraslarında minik palmiyeler yetişen, yüzme havuzlarıyla çevrili lüks yapılara, yeni zenginler için açılan ve baştan çıkartıcı mallar satan dükkânları barındıran o beton sarmal yapıları ve Tanrı’nın yasalarına ve zamanın koşullarına aykırı bir biçimde yaşayan yoksul halkın evlerini çevreleyen yüksek duvarları seyretti. Yoksulluğu yok edememenin olanaksızlığı karşısında, bundan söz etmek yasaklanmıştı. Gazetelerdeki haberler huzur verici idi, harika bir ülkede yaşıyorlardı. Açlık yüzünden fırınlara saldıran kadınlara ve çocuklara ait anlatılanlar yalandı. Çirkin haberler sadece yurtdışından, çözüm bulamayan sorunlarla boğuşan, mutluluk nedir tadamayan ülkelerden sızıyordu. Sokaklarda, ses çıkarmadan giden hassas Japon otomobilleri ve polislere ait, kromaj borulu, dev kara motosikletler geziniyordu, her bir köşede özel insanlar için olağanüstü apartman daireleri sunan ilanlar asılıydı. Marco Polo Yolculuk Şirketi’nin kredi ile gezileri, son elektronik buluşlarda her yanda dikkat çeken reklamlar arasındaydı. Parlak ışıklı ve güvenlik içerisindeki gezinti yerleri pıtrak gibi çoğalıyordu ve sokağa çıkma yasağı başlayana dek halkın hizmetindeydi. Dehşetli bir zenginlikten, ekonomik mucizeden ve Lu rejim sayesinde ülkeye akan yabancı sermayeden söz ediliyordu. Halinden yakınanlar vatan haini ilan ediliyordu, çünkü mutluluk zorunlu idi. Yazılı olmayan, ama herkesçe bilinen bir yasaya göre, aynı ulusal topraklar üzerinde iki ayrı ülke vardı, bir tanesi yaldızlı seçkin tabakaya aitti, öteki ise sessiz ve bir kenara itilmiş sınıftı. ‘Bu yaşamanın yeni sosyal ederidir’ yeni ekole bağlı genç ekonomistler böyle diyorlardı ve iletişim araçları da bunu yineliyorlardı.</p>

  <p>Otomobil bir trafik lambasında durunca üstü başı yırtık pırtık üç dilenci ön camı silmek, dinsel resimler ve iğne kutuları satmak ya da en basiti dilenmek üzere saldırdılar, Irene ile Francisco birbirlerine şöyle bir baktılar, çünkü ikisi de aynı şeyi düşünüyorlardı.</p>

  <p>— Yoksullar gün geçtikçe artıyor, dedi Irene.</p>

  <p>— Gene mi aynı terane? Her yan dilenci dolu. Doğrusu şu ki, kimse çalışmaya yanaşmıyor; burası aylaklar ülkesi oldu, diye karşılık verdi Beatriz.</p>

  <p>— Herkese iş yok ki anne.</p>

  <p>— Ne demek istiyorsun? Yoksullar ve varlıklılar arasında fark yok mu diyorsun?</p>

  <p>Irene, Francisco’ya bakmaya cesaret edemeden kızardı, ama annesi onun üstüne varmayı sürdürdü:</p>

  <p>— Bu sadece bir geçiş dönemi, daha iyi dönemler de gelecek. En azından ülkede huzur var, değil mi? Demokrasinin bizi kaosa sürüklediğini biliyoruz, general bunu kaç kez yineledi.</p>

  <p>Yolun geri kalan kısmını sessizlik içinde tamamladılar. Eve gelince Francisco valizleri ikinci kata taşıdı; Rosa, ışıkları yakmış onları bekliyordu. Bu konularda dikkati ile tanınan Beatriz, delikanlıyı onlarla yemeğe davet etti. Bu onun ilk nazik davranışıydı; delikanlı hemen kabul etti.</p>

  <p>— Yemeği sofraya erken getir, Rosa, çünkü ‘Tanrı’nın İsteği’nde bir sürpriz bekleniyor.</p>

  <p>Kızının isteği üzerine Beatriz evinde kalan yaşlılara ve hizmetkârlara minik armağanlar getirmişti. Irene küçük pastalar satın almış ve bir eğlence için meyve puncu hazırlamıştı. Yemekten sonra birinci kata indiklerinde konuklar en güzel giysilerini giymiş, hizmetkârlar kolalı önlüklerini takmış olarak onları bekliyorlardı. Mevsimin ilk çiçekleri, ev sahibesine hoş geldin demek üzere vazolardan fışkırıyordu.</p>

  <p>Joséfina Bianchi, o aktrist hanım, onlara teatral bir gösteri sunacağını müjdeledi. Francisco, Irene’ye göz kırparak, bu sırrın ne olduğunu bildiğini, çok geç olmadan gitmek istediğini söyledi, çünkü başkalarının küçük düştüğü haller onu sıkardı, ne var ki Irene, onun bir bahane bulmasına fırsat bırakamadı. Onu Rosa ve annesinin yanına, terasın taburelerinden birine oturttu, sonra Joséfina ile birlikte evin içine girip yok oldu. Beatriz, yolculuğu sırasında gezip dolaştığı yerler hakkında saçma yorumlar yapıyordu. Konuklar, battaniyelerine ve ceketlerine sarınmışlardı, çünkü ilerleyen yaşlar kemikleri üşütüyordu; ılık bir ilkbahar akşamı bile yaşlılara soğuk aldırabilirdi. Bahçenin ışıkları söndü, eski bir sonatın notaları havaya yayıldı, derken o göz kamaştırıcı ve ilginç gösteri başladı. Francisco, bir an için, onu kaçmaya yönelten utanç ve alışılmadık gösterinin büyüsü arasında kararsız kalmıştı. Derken gözlerinin önünde bir ışık seli belirdi, sanki karanlıkta bir akvaryum ışıldıyordu. Bu geniş boşluğun ortasındaki tek eşya, kağıt şapkalı, ayaklı bir lambanın yanında duran sarı yaldızlı koltuktu, sanki geçmişin el değmedik bir anı bu ışık çemberinin ortasında belirmişti, geçmiş yüzyılın ruhu yansıyordu. Önce Joséfina Bianchi’yi tanıyamadı, onu Irene sandı, yüzün üzerindeki yılların izi yok olmuştu sanki. Kadının her deviniminde bir yavaşlık, uyum ve baştan çıkarıcılık vardı. Üzerinde gösterişli, pilili, farbalalı, fildişi dantelli, solmuş, buruşmuş, ama gene de bunca yıla karşın göz alıcı bir giysi vardı. Bu kostüm kimbilir kaç valiz ve soyunma odası görmüştü. Uzaktan bile, ipeğin tatlı hışırtısı işitiliyordu. Aktristin oturduğu anlaşılmıyor, özgür bırakılmış bir kelebek gibi, dehşetli bir dişilikle uçuşuyordu. Francisco kapıldığı şaşkınlıktan kendini henüz kurtaramadan, hoparlörlerden yükselen müzik sustu ve Kamelyalı Kadı’nın yaşı belirsiz sesi işitildi; işte o anda Francisco üzerindeki tüm gerginlikten sıyrıldı ve kendini gösteriye verdi. Bu saraylı kadının trajedisi kulaklarına süzülüyor, onun yakınmaları, içini yakıyordu. Kadın bir eliyle görünmeyen aşığı iterken, ötekiyle onu çağırıyor, ona yalvarıyor, onu okşuyordu. Yaşlılar, anılarına gömülmüşler, sessiz ve kımıltısız kalmışlardı. Bakıcılar ise, bu hafif ve kırılgan kadından, bir nefeste kırıntı olacakmış sandıkları yaşlıdan böyle bir sesin nasıl çıktığına şaşıyorlardı. Salondaki hiç kimse kendini bu büyüden soyutlayamadı.</p>

  <p>Francisco omzunda Irene’nin elini hissetti, ama kendini gösteriye öylesine kaptırmıştı ki, dönüp ona bakamadı bile. Şarkılar ya da yorgunluk nedeniyle aktriste bir öksürük nöbeti gelene dek bu sonsuz ve ölümsüz aşkın sözlerini yarıda kesince Francisco gözlerinin yaşardığını, ağlamak üzere olduğunu fark etti. Hüzüne boğulmuştu, ötekilerle alkışlayamadı bile. Sandalyesinden kalktı, peşinde minik köpek, bahçenin en karanlık köşesine yürüdü. Buradan yaşlıların yavaş devinimlerini, punç içen bakıcıların armağanlarını heyecanla açışlarını izledi, bu arada Margherita Gautier, sanki yüzyıl birden yaşlanmış gibi göründü gözüne, yaşlı kadın bir eliyle tüylü yelpazesini sallayıp Armando Duval’ini ararken, bir yandan da kremalı pastasını yiyordu. İskemlelerin arasından kayan hayaletler, bağ çubukları ile dizili yolda yürüyorlar, yaseminlerin mis kokusu, lambaların sarı ışığı, her şey ortalığa bir düş havası veriyordu. Akşamın havası, ileride olacaklardan o kadar uzaktı ki...</p>

  <p>Irene, arkadaşını aradı; onu görünce gülümseyerek yanına sokuldu. İşte o anda onun yüzündeki anlatımı ve onu altüst eden heyecanları sezdi. Alnını Francisco’nun göğsüne yasladı; kabarık saçları delikanlının dudaklarını okşadılar.</p>

  <p>— Ne düşünüyorsun?</p>

  <p>Delikanlı ana-babasını düşünüyordu. Birkaç yıl sonra onlar da ‘Tanrı’nın İsteği’nin konukları yaşına geleceklerdi. O insanlar da kendi ana-babası gibi dünyaya çocuklar getirmişler ve onlara yardım edebilmek için aralıksız çalışmışlardı. Hiçbir zaman yaşamlarının sonuna geleceklerini, kendilerine uzanan yabancı ellerin yardımı ile yaşayarak ölümü bekleyeceklerini bilemezlerdi. Lealler şimdiye dek hep bir kabile gibi yaşamışlardı, yoksulluğu, neşeyi, kederi ve umudu paylaşmışlardı, aralarında kan bağı kadar bir de sorumluluk bağı olmuştu. Hâlâ böyle pek çok aile vardı; kimbilir, bu akşam Joséfina Bianchi’nin gösterisini seyredenler de kendi ana-babasından farklı değillerdi, ama gene de yalnızdılar işte. Çevrelerindeki insanlar bir rüzgârın dört yana dağıtmasıyla unutulmuş kurbanlardı; onlar toplu bir dağılmanın sonunda kendilerine ait bir yerleri, bu yeni zamanlarda kendilerine ait bir konumları olmaksızın geride kalanlardı. Artık gözetecekleri, büyüdüğünü görecekleri torunları, yardım eli uzatacak evlatları, tohum ekecek bahçeleri, günbatımında ötecek bir kanaryaları olmayan insanlardı. Onların tüm uğraşı, korkarak, erkene almaya çalışarak, hep düşünerek, ama gene de kaçarak ölümü düşünmekti. Francisco, ana-babasının bu duruma düşmeyeceği konusunda kendi kendine yemin etti. Sonra bu yemini, Irene’nin saçları arasından yüksek sesle yineledi.</p>
</body>
</html>
