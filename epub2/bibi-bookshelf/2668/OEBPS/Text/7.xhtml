<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3 class=" sigil_not_in_toc">BİTİRİRKEN</h3>
<h2 id="sigil_toc_id_7">BİZ</h2>

<p>Uzayın derin yapısından tanıdığımız evrenin sınırlarına dek uzaklara gittikten sonra bu dersleri bitirmeden önce kendimize dönmek istiyorum.</p>

<p>Günümüz fiziğinin sunduğu bu büyük resimde, algılayan, karar veren, gülüp ağlayan insanın yeri, bizim yerimiz neresidir? Dünya, uzay ve maddenin çok kısa ömürlü kaynaşmalarından, uzay ve temel parçacıkların devasa bir yapbozundan ibaretse biz neyiz? Biz de yalnızca kuantadan ve parçacıklardan mı oluşuyoruz? O zaman hepimizin hissettiği bu bireysel varoluş, bu tekil kişilik olma duyusu nereden geliyor? O halde değerlerimiz, düşlerimiz, duygularımız, bilgilerimiz nedir? Bu uçsuz bucaksız göz kamaştırıcı dünyada biz neyiz?</p>

<p>Bu basit sayfalarda böyle bir soruya gerçekten yanıt vermeyi hayal bile edemem. Zor bir soru... Günümüz fiziği çerçevesinde anlamadığımız çok şey var, en az anladığımız şeylerden biri de kendimiziz. Ama bu sorudan kaçınmak ve hiçbir anlam ifade etmezmiş gibi yapmak, herhalde temel bir şeyi göz ardı etmek olur. Dünyanın bilimin ışığında nasıl göründüğünü anlatmaya giriştim, o dünyada biz de varız.</p>

<p>“Biz” insanlar, her şeyden önce bu dünyayı gözlemleyen bir özne, bir araya getirmeyi denediğim gerçeğin bu fotoğrafının ortak sanatçılarıyız. Bu kitabın da bir unsuru olduğu, imgeler, araçlar ve bilgiler ilettiğimiz değiş-tokuş ağının bir düğüm noktasıyız. Ama aynı zamanda gördüğümüz dünyanın da ayrılmaz bir parçasıyız, dışarıdan bakan gözlemciler değiliz. Onun içinde yer alıyoruz. Ona içeriden bakıyoruz. Dağlardaki çam ağaçları ile galaksilerdeki yıldızların değiştokuş ettiği aynı ışık sinyallerinden ve aynı atomlardan oluşuyoruz.</p>

<p>Bilgi birikimimiz adım adım genişledikçe evrenin bir parçası, çok küçük bir parçası olduğumuzu öğrendik. Bunu geçmiş yüzyıllarda öğrendik ama daha çok geçen yüzyılda. Evrenin ortasındaki bir gezegende olduğumuzu sanıyorduk, ama değiliz. Hayvanlar ve bitkiler ailesinden farklı bir tür olduğumuzu sanıyorduk, oysa çevremizdeki tüm canlılarla aynı ataların soyundan geldiğimizi keşfettik. Kelebekler ve çam ağaçlarıyla aynı büyük büyükdedelere sahibiz. Büyüyen ve küçükken sandığının aksine dünyanın kendi etrafında dönmediğini öğrenen tek çocuklar gibiyiz. Bu çocuğun diğerleri gibi biri olduğunu öğrenmesi gerek. Başkalarının ve başka şeylerin aynasında kendimizi görerek kim olduğumuz öğreniyoruz.</p>

<p>Büyük Alman idealizmi döneminde Schelling, insanın doğanın zirvesini temsil ettiğini, gerçekliğin kendi bilincine vardığı en yüksek nokta olarak düşünebiliyordu. Bugün doğal yaşam üzerine bildiklerimiz ışığında bu düşünce bizi gülümsetiyor. Eğer özelsek, herkesin kendine özel olduğu kadar özeliz, kuzguna yavrusunun şahin görünmesi gibi. Doğanın geri kalanı için kesinlikle öyle değiliz. Galaksilerin ve yıldızların uçsuz bucaksız denizinde minicik ücra bir köşedeyiz, gerçekliği oluşturan biçimlerin sonsuz girişik bezemesinde pek çokları arasında küçük bir süslemeden başka bir şey değiliz.</p>

<p>Evrenle ilgili oluşturduğumuz imgeler içimizde, düşünce uzayımızda yaşar. Bu -sınırlı araçlarımızla yeniden oluşturmayı ve anlamayı başardığımız- imgeler ile parçası olduğumuz gerçeklik arasında sayısız filtre vardır: Bilgisizliğimiz, duyularımızın ve aklımızın sınırları, özne olmamız, hatta özel özne olmamızın doğasının dayattığı koşullar gibi... Yine de bu koşullar, bunlardan yanlış bir biçimde uzayın Öklidyen doğasının, hatta Newton mekaniğinin <i>a priori</i> olarak doğru olması gerektiği çıkarımına varan Kant’ın düşündüğü gibi evrensel değildir. Türümüzün zihinsel evrimine göre <i>a posteriori</i> özelliktedir ve sürekli gelişim halindedir. Yalnızca öğrenmekle kalmaz, kavrama yapımızı aşama aşama değiştirmeyi ve öğrendiklerimize uyarlamayı da öğreniriz. Yavaş ve el yordamıyla da olsa tanımayı öğrendiğimiz şey, bizim de bir parçası olduğumuz gerçek dünyadır. Evrenle ilgili oluşturduğumuz imgeler içimizde, düşünce uzayımızda yaşar ama parçası olduğumuz gerçek dünyayı iyi kötü tanımlar. Bu dünyayı daha iyi anlayabilmek için iz sürüyoruz.</p>

<p>Big Bang’den ya da uzayın yapısından söz ettiğimizde yaptığımız şey, insanların yüz binlerce yıldır geceleri ateş etrafında birbirlerine anlattığı dayanaksız ve hayal ürünü öykülerin bir devamı değildir. Bir başka şeyin devamıdır: Şafağın ilk ışıklarında savanada tozlar arasında bir antilobun izlerini ararken etrafa göz gezdiren insanlarınkidir - gerçekliğin ayrıntılarını incelemek, sonra da doğrudan görmediğimiz ama izlerini sürebileceğimiz şeyleri çıkarsamaktır. Her zaman yanılabileceğimizin bilincinde olarak, dolayısıyla yeni bir iz ortaya çıktığında her an fikir değiştirmeye hazır biçimde ama yeterince ustalaşmamız durumunda dünyayı doğru anlayacağımızı ve aradığımızı bulacağımızı bilerek... Bilim işte budur.</p>

<p>Bu iki insani etkinlik, öyküler uydurmak ve bir şeyler bulmak için iz sürmek arasındaki karışıklık, günümüz kültürünün bir bölümünün bilimi anlamaması ve ona güvenmemesinin altında yatan nedendir. Ayrım çok incedir: Şafakta avlanan antilop, akşam öykülerindeki antilop tanrısından çok da uzak değildir. Sınırlar çok belirgin değildir. Efsaneler bilimden, bilim de efsanelerden beslenir. Ama bilginin bilişsel değeri kalır. Antilobu bulursak karnımızı doyurabiliriz.</p>

<p>Bilgimiz sonuç olarak dünyayı yansıtır. Bunu iyi ya da kötü yapar; ama yaşadığımız dünyayı yansıtır.</p>

<p>Biz ve dünya arasındaki bu iletişim bizi doğanın geri kalanından ayıran bir şey değildir. Dünyadaki şeyler birbirleriyle sürekli olarak etkileşir, bunu yaparken de her biri etkileştiği diğer şeylerden izler taşır: Bu anlamda birbirleriyle sürekli olarak bilgi alışverişi içindedirler.</p>

<p>Bir fiziksel sistemin bir başka sistem hakkında sahip olduğu bilgi ne akılla ilgilidir ne de özneldir, yalnızca fiziğin bir şeyin durumu ile bir başka şeyin durumu arasında var olduğunu belirlediği bağdır. Bir yağmur damlası, gökyüzündeki bir bulutun varlığıyla ilgili bilgi içerir, bir ışık ışını kaynaklandığı maddenin rengi hakkında bilgi taşır, bir saat günün hangi ânında olduğumuzun bilgisini taşır, rüzgâr, yakınlardaki bir fırtınanın bilgisini taşır, bir nezle virüsü burnumun zayıflığı hakkında bilgi taşır, hücrelerimizdeki DNA, benim babama benzememi sağlayan genetik kodumun bilgisini taşır, beynim de deneyimlerim sırasında biriken bilgilerle kaynar durur. Düşüncelerimizin asıl özü toplanmış, değiştokuş edilmiş, biriktirilmiş ve sürekli olarak gözden geçirilmiş çok zengin bir bilgi birikimidir.</p>

<p>Bununla birlikte ısıtıcımın termostatı da evimdeki sıcaklığı “hisseder” ve “tanır”, bu nedenle onun hakkında bilgiye sahiptir ve ortam yeterince sıcak olduğunda ısıtıcıyı kapatır. Termostat ile sıcak olduğunu “hisseden” ve “bilen”, ısıtıcıyı açmaya ya da kapamaya özgürce karar veren ve var olduğunu bilen benim aramda ne fark vardır? Doğadaki sürekli bilgi alışverişi, bizi ve düşüncelerimizi nasıl oluşturur?</p>

<p>Problem henüz çözülmüş değildir, çok sayıda olası güzel çözüm tartışılmaktadır. Bana göre büyük gelişmelere gebe bu konu, bilimin en ilgi çekici sınırlarından biridir. Yeni aletler bugün eylem halindeki beynin etkinliklerini gözlememizi ve çarpıcı bir kesinlikle çok karmaşık ağların haritasını çıkarmamızı sağlıyor. 2014’te ilk kez bir memelinin beyninin ince (mezoskopik ölçekteki) yapısının tamamen haritalandığı haberleri duyuruldu. Bilincin öznel duyusuna denk gelebilecek yapıların matematiksel biçimlerine dair kesin düşünceler yalnızca felsefeciler değil, nörobilimciler tarafından da tartışılıyor.</p>

<p>Bana göre bunların en güzellerinden biri, çalışmalarını ABD’de sürdüren parlak İtalyan bilimci Giulio Tononi’ye ait. “Bütünleşik bilgi kuramı” adındaki bu kuram, bir sistemin bilinçli olabilmek için edinmesi gereken yapının nicel özelliklerini saptamaya çalışır: Örneğin uyanık (bilinçli) olduğumuzda ve rüya görmeden (bilinçsiz) uyurken fiziksel dünyada neler değiştiğini saptama yöntemidir. Bu tabii ki bir denemedir. Bilincimizin nasıl oluştuğu sorusuna verilmiş ikna edici ve genel kabul gören bir yanıt hâlâ yok ama bana öyle geliyor ki sis dağılmaya başladı.</p>

<p>Genellikle aklımızı karıştıran ve bizi özellikle ilgilendiren bir soru var: Davranışlarımız doğanın yasalarına uymaktan başka bir şey yapmıyorsa, karar vermekte özgür olmamız ne anlama geliyor? Özgürlük duygumuz ile dünyadaki şeylerin çalışmasını sağladığını öğrendiğimiz katı kurallar arasında bir çelişki var olamaz mı? İçimizde doğanın düzeninden kaçan ve özgür düşüncemizle onu çarpıtıp yolundan saptırmamızı sağlayan bir şey var olabilir mi?</p>

<p>Hayır, içimizde doğanın düzeninin dışına çıkan bir şey yok. İçimizde bir şeyler doğanın düzenine aykırı olsaydı, şimdiye dek bunu keşfetmiş olurduk. İçimizde nesnelerin doğal davranışını ihlal eden bir şey yok. Fizikten kimyaya, biyolojiden nörobilime, tüm modern bilim bunu doğrulamaktan başka bir şey yapmaz.</p>

<p>Karışıklığın çözümü başka bir yerdedir: Özgür olduğumuzu söylediğimizde, ki gerçekten olabiliriz, bu, davranışlarımızın dış unsurların zorlamasıyla değil, kendi içimizde, beynimizde olanlar tarafından belirlendiği anlamına gelir. Özgür olmak, davranışlarımızın doğanın yasaları tarafından belirlenmediği anlamına gelmez. Beynimizde etkin olan doğa yasaları tarafından belirlendiği anlamına gelir. Özgür kararlarımız beynimizdeki milyarlarca nöron arasındaki çok kısa süreli ve çok zengin etkileşimlerin sonuçlarına bağlı olarak özgürce belirlenir: Kararlarımız, onları belirleyen nöronların bu etkileşimi var olduğu zaman özgür olur.</p>

<p>Bu, karar verdiğimde karar verenin “ben” olduğum anlamına mı geliyor? Evet, elbette, çünkü “benim”, nöron bileşimimin yapmaya karar verdiği şeyden farklı bir şey yapıp yapamayacağımı sorgulamak saçma olurdu: Hollandalı felsefeci Baruch Spinoza’nın 17. yüzyılda müthiş bir sağduyuyla anladığı gibi, bu ikisi aynı şeydir. “Ben” ve “beynimdeki nöronlar” diye iki ayrı şey yoktur. İkisi aynıdır. Bir birey, karmaşık ama sıkı sıkıya bütünleşik bir süreçtir.</p>

<p>İnsan davranışının öngörülemez olduğunu söylediğimizde gerçeği dile getirmiş oluruz çünkü özellikle de bizim tarafımızdan öngörülebilmek için çok karmaşıktır. Güçlü içsel özgürlük duygumuz, Spinoza’nın keskin bir biçimde gördüğü gibi, kendimizle ilgili düşünce ve imgelerin, içimizde olup bitenlerin karmaşıklığıyla karşılaştırıldığında son derece daha kaba hatlı ve soluk olmasından kaynaklanır. Kendimiz için bir şaşkınlık kaynağıyız. Beynimizde yüz milyar nöron vardır, bir galaksideki yıldızların sayısı kadar; bunlar arasında kurulabilecek bağlantıların ve kombinasyonların sayısı daha da astronomiktir. Tüm bunların bilincinde değiliz. “Biz”, bilincinde olduğumuz pek az şey değil, bu karmaşıklığın oluşturduğu bir süreciz. Karar veren “ben” ile, kendine aynada bakarak, kendi kendini dünyada temsil ederek, kendinin dünyada yer alan değişken bir bakış açısı olduğunun farkına vararak, bilgiyi yöneten ve simgeler yaratan muhteşem yapının, yani beynimizin -hiç de tam olarak anlamadığımız ama ancak biraz biraz anlamaya başladığımız bir biçimde- yarattığı “ben” aynıdır.</p>

<p>Karar veren “benim” duygusuna sahip olduğumuzda bundan daha doğru bir şey söz konusu olamaz: Ya başka kim olacaktı? Spinoza’nın savunduğu gibi, ben bedenim ile beynimde ve yüreğimde sınırsız ve benim için çözülmez bir karışıklığa sahip olan olaylardan ibaretim.</p>

<p>Dünyanın, bu sayfalarda anlattığım bilimsel imgesi, bu nedenle kendi kendimizi hissetmemizle çelişmez. Ahlaki ve psikolojik açıdan düşüncelerimizle, duygularımızla ve duyularımızla çelişki içinde değildir. Dünya karmaşıktır, biz de her biri onu oluşturan farklı süreçlere uygun farklı dillerle anlamaya çalışırız. Her karmaşık süreç, farklı düzeylerde farklı dillerle ele alınıp anlaşılabilir. Farklı diller birbirleriyle kesişir, birleşir ve süreçler gibi onlar da birbirlerini zenginleştirir. Psikoloji araştırmaları beynimizin biyokimyasının anlaşılmasıyla daha incelikli hale gelir. Kuramsal fizik, yaşamımızı yönlendiren tutkular ve duygulardan beslenir.</p>

<p>Ahlaki değerlerimiz, duygularımız ve aşklarımız, doğanın bir parçası olduğumuz, onları hayvanlar dünyasıyla paylaştığımız ya da türümüzün milyonlarca yıllık evrimi tarafından belirlenmiş oldukları için daha az gerçek değildir. Tam tersine, bu nedenle daha somutturlar: Çünkü gerçektirler. Gerçekliğimiz, gözyaşı ve kahkaha, minnettarlık ve özgecilik, sadakat ve ihanet, peşimizi bırakmayan geçmiş ve huzurdur. Gerçekliğimiz toplumlarımız tarafından, müzik duygusu tarafından, hep birlikte oluşturduğumuz ortak bilgi dağarcığımızın birbirleriyle kesişen zengin ağları tarafından yaratılmıştır. Tüm bunlar tanımladığımız doğanın bir parçasıdır. Doğanın ayrılmaz bir parçasıyız, sayısız farklı ifadelerinden biriyle, biz doğayız. Dünyadaki şeyler hakkında gittikçe artan bilgi birikimimizin bize öğrettiği şey budur.</p>

<p>Bizi özellikle insani kılan şeyler doğadan ayrılmış olduğumuz anlamına gelmez, bu bizim doğamızdır. Doğanın, burada, bizim gezegenimizde parçaları arasında birleşimler, etkileşimler ve karşılıklı ilişki ve bilgi değiştokuşunun sonsuz oyununda aldığı bir biçimdir. Kim bilir evrenin sınırsız uzayında, bizim için hayal dahi etmenin olanaksız olduğu ne kadar çok olağanüstü karmaşıklık vardır... Yukarıda o kadar büyük bir uzay var ki, çok sıradan bir galaksinin bu ücra köşesinde özel bir şeyler olduğunu düşünmek çocukça olur. Dünyada yaşam, evrende neler olabileceğinin tadımlık küçük bir örneğinden başka bir şey değildir. Ruhumuz da bir başkası...</p>

<p>Türümüz en azından on iki meraklı türün oluşturduğu bir grup türden (“Homo cinsi”nden) geriye kalan meraklı bir türdür. Grubun diğer türlerinin soyu tükenmiştir; Neandertaller gibi bazıları çok kısa süre önce yok olmuştur: Yaklaşık otuz bin yıl önce. Afrika’da evrilmiş, hiyerarşik ve kavgacı şempanzelere yakın ama barışsever, neşeyle çokeşli ve eşitlikçi küçük şempanzeler olan bonobolarla daha yakin akraba olan bir tür grubudur. Yeni dünyalar aramak için defalarca Afrika’dan çıkıp Patagonya’ya, hatta aya kadar giden bir türdür. Doğaya rağmen meraklı değiliz, merak doğamızda var.</p>

<p>Türümüz belki de bu merak dürtüsüyle yüz bin yıl önce Afrika’dan yola çıktı ve hep daha uzaklara bakmayı öğrendi. Bir gece Afrika üzerinde uçarken, bu uzak atalarımızdan birinin ayağa kalkıp kuzeyin açık alanlarına yürümeye başladığında, gökyüzüne bakıp uzak bir torununun o gökyüzünde uçacağını, onunla aynı merakla nesnelerin doğasını sorgulayacağını hayal edip edemeyeceğini merak etmiştim.</p>

<p>Türümüzün çok uzun süre yaşayacağını sanmıyorum. Değişmeden, bizim varlığımızdan yüzlerce kez daha fazla, yüzlerce milyon yıl boyunca yaşamaya devam eden kaplumbağalarla aynı kumaştan değilmişiz gibi görünüyor. Kısa ömürlü bir cins sınıfına aitiz. Kuzenlerimizin hepsinin soyu tükendi. Üstüne üstlük çevremize zarar da veriyoruz. Tetiklediğimiz iklim ve çevre değişiklikleri çok vahşiceydi, zarar görmememiz zor görünüyor. Dünya için önemsiz bir ayrıntı olacaktır ama özellikle de kamuoyunun ve politikacıların tehlikeleri görmezden gelmeyi tercih etmesi ve kafalarını kuma gömmeleri nedeniyle, bunları hasarsız atlatabileceğimizi sanmıyorum. Herhalde dünya üzerinde kendi bireysel ölümünün kaçınılmazlığının farkında olan tek tür biziz: Korkarım kısa süre içinde kendi ortak sonunun, ya da en azından uygarlığının sonunun geldiğini bilinçli olarak görecek bir tür olmamız gerekecek.</p>

<p>Kendi ölümümüzü iyi kötü karşılamayı bildiğimiz gibi, uygarlığımızın çöküşüyle de başa çıkabileceğiz. Arada çok fark yok. Şüphesiz çöken ilk uygarlık da bu olmayacak. Mayalar ve Giritliler çoktan geçmişte kaldı. Yıldızlar gibi biz de, gerek bireysel olarak, gerek topluca doğup ölüyoruz. Bu bizim gerçekliğimiz. Bizim için yaşam, tam da çok kısa olması nedeniyle çok değerli. Çünkü, Lucretius’un yazdığı gibi, “Yaşam iştahımız doymak bilmez, yaşam susuzluğumuz doyumsuzdur”<a id="dn2" href="../Text/dn.xhtml#d2"><sup>[2]</sup></a> (<i>De Rerum Natura,</i> III, 1084).</p>

<p>Ama bizi yaratan ve yönlendiren bu doğa içine dalmış durumda, evsiz barksız, iki dünya arasında kalmış, doğanın yalnızca kısmen parçası olan, bir başka şeyin özlemini çeken varlıklar değiliz. Hayır: Kendi evimizdeyiz.</p>

<p>Doğa bizim yuvamız, biz de doğada kendimizi evimizde hissederiz. Uzayın tanecikli olduğu, zamanın olmadığı, nesnelerin herhangi bir yerde olabildiği, araştırdığımız bu garip, çok renkli ve hayret verici dünya, bizi kendimize yabancılaştıran bir şey değildir: Yalnızca doğal merakımızın bize yuvamızla ilgili gösterdiği şeydir. Bizim yapılmış olduğumuz dokuyla ilgili bir şey... Her şey gibi biz de yıldız tozundan yapıldık ve gerek acılar içinde olduğumuzda, gerek gülüp neşe saçtığımızda olabileceğimiz tek şey olmaktan başka bir şey yapmayız: dünyamızın bir parçası olmak.</p>

<p>Lucretius bunu nefis sözcüklerle dile getirir:</p>

<p class="bosluk1"></p>

<p>Üstelik göğün dölünden geliyoruz hepimiz, </p>
<p>Babamız birdir ve besleyici anamız; ondan alır</p>
<p>Su damlalarını sağanaklar halinde, ve </p>
<p>Döllenince, güleç yemişler verir gür ağaçlar</p>
<p>İnsanoğlunu, bütün hayvan soylarını türetir.</p>
<p>Beslendikleri ondandır, sevinçleri ondan,</p>
<p>Ondandır soylarını yenilemeleri<a id="dn3" href="../Text/dn.xhtml#d3"><sup>[3]</sup></a></p>

<p class="bosluk1"></p>

<p>Doğamız gereği sevgi doluyuz ve dürüstüz. Yine doğamız gereği daha çok şey bilmek istiyoruz. Öğrenmeye de devam ediyoruz. Dünya hakkındaki bilgilerimiz artmaya devam ediyor. Öğrendiğimiz yerlerde sınırlar var, biz de öğrenme tutkusuyla yanıp tutuşuyoruz. Bunlar uzay dokusunun en küçük derinliklerinde, evrenin kökeninde, zamanın doğasında, kara delik olaylarında ve kendi düşünce süreçlerimizde bulunuyor.</p>

<p>Burada, bildiklerimizin güvertesinde, bilinmezler okyanusuyla temas içinde dünyanın gizemi ile güzelliği parıldıyor ve nefesimizi kesiyor.</p>
</body>
</html>