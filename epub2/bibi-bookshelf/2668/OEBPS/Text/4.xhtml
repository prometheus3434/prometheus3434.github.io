<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3 class=" sigil_not_in_toc">DÖRDÜNCÜ DERS</h3>
<h2 id="sigil_toc_id_4">PARÇACIKLAR</h2>

<p>Işık ve nesneler bir önceki derste tarif edilen evren içinde hareket eder. Işık, Einstein’ın sezinlediği gibi ışık parçacıkları, fotonlardan oluşur. Gördüğümüz şeyler atomlardan oluşur. Her atom, çevresinde elektronların olduğu bir çekirdektir. Her çekirdek sıkıca bir arada bulunan protonlar ve nötronlardan oluşur. Gerek protonlar, gerek nötronlar daha da küçük parçacıklardan oluşur; bu parçacıklara Amerikalı fizikçi Murray Gell-Mann, James Joyce’un Ulysses’inde yer alan anlamsız bir tümcedeki <i>-“Three quarks for Muster Mark!"-</i><a id="dn1" href="../Text/dn.xhtml#d1"><sup>[1]</sup></a> anlamsız bir sözcükten esinlenerek “kuarklar” adını vermiştir.</p>

<p>Protonlar ile nötronların içindeki kuarkları bir arada tutan güç, mizah duygusu pek gelişmemiş fizikçilerin, İngilizce <i>glue,</i> tutkal sözcüğünden türettikleri “gluon" denen parçacık tarafından üretilir. İtalyancaya <i>colloni</i> [tutkalon] olarak çevrilebilirdi ama neyse ki herkes İngilizce adını kullanıyor.</p>

<p>Çevremizdeki uzayda hareket eden her şeyi oluşturan unsurlar <i>elektronlar, kuarklar, fotonlar ve gluonlardır.</i> Bunlar parçacık fiziğinin araştırdığı “temel parçacıklar”dır. Bu parçacıklara bazı başkaları da eklenebilir, örneğin evrende bolca bulunan ama bizimle çok az etkileşimde bulunan <i>nötrinolar</i> ve kısa süre önce CERN’in Cenevre’deki dev makinesinde ortaya çıkarılan <i>Higgs bozonu </i>gibi, ama çok sayıda değillerdir. İki elin parmaklarını geçmeyecek sayıda parçacık bulunur. Çevremizdeki tüm maddi gerçekliği oluşturan devasa bir Lego’nun parçaları gibi davranan bir avuç temel bileşen vardır.</p>

<p>Bu parçacıkların doğaları ve nasıl hareket ettikleri kuantum mekaniği tarafından tarif edilir. Dolayısıyla bu parçacıklar gerçek çakıltaşları gibi değil, tıpkı fotonların elektromanyetik alanın “kuanta”sı olduğu gibi, daha çok kendilerine karşılık gelen temel alanların “kuanta”sıdır. Faraday ve Maxwell’in alanına benzer hareketli bir özü olan temel uyarımlardır. Çok hızlı hareket eden dalgacıklardır. Kuantum mekaniğinin garip kurallarına göre yok olup yeniden ortaya çıkarlar, var olan şeyler hiçbir zaman kararlı bir durumda olmaz; bir etkileşimden diğerine gerçekleşen bir sıçramadan başka bir şey değildirler.</p>

<p>Uzayın, içinde atom olmayan boş bir köşesinde bile, sayıları az da olsa bu parçacıkların cirit attığı görülür. Gerçekten boş olan bir boşluk yoktur. Tamamen durgun görünen bir deniz yüzeyinin yakından bakıldığında hafifçe dalgalanması ve titreşmesi gibi, dünyayı oluşturan alanlar da küçük ölçeklerde dalgalanır, dünyanın bu titreşimlerle sürekli olarak yaratılıp yok edilen temel parçacıklarının çok kısa ömürlü olduğunu hayal edebiliriz.</p>

<p>Bu, kuantum mekaniğinin ve parçacık kuramının tanımladığı dünyadır. Böylece soğuk çakıltaşlarının değişmez geometrili bir uzay içinde kesin yörüngeler boyunca sonsuza dek dolaştığı Newton ve Laplace’ın mekanik dünyasının çok uzağına gittik. Kuantum mekaniği ve parçacık deneyleri bize evrenin, nesnelerin sürekli olarak kıpır kıpır kaynaşması olduğunu ve bunların bir var, bir yok olan anlık varlıklar olduğunu öğretti. 60’lı yılların hippi dünyası gibi bir titreşimler bütünü... Nesneler değil, bir olaylar dünyası...</p>

<p>Parçacık kuramının ayrıntıları 1950’ler, 1960’lar ve 1970’lerde yavaş yavaş geliştirildi. Feynman ve Gel-Mann gibi yüzyılın en büyük fizikçilerinin yanı sıra pek çok İtalyan fizikçi de buna katkıda bulundu. Bu oluşumun sonucunda kuantum mekaniğini temel alan ve pek de çekici olmayan “temel parçacıkların standart modeli” adı verilen karmaşık bir kuram ortaya çıktı. 1970’lerde geliştirilen “standart model” tüm öngörüleri kanıtlayan pek çok deneyle doğrulandı. Bunlar arasında 1984’te Nobel Ödülü kazanan (şu anki) senatörümüz Carlo Rubbia’nın yaptığı ölçümler de vardı. Son kanıt 2013’te Higgs bozonunun bulunmasıyla geldi.</p>

<p>Bununla birlikte, bunca deneysel kanıta karşın, kuram fizikçiler tarafından tam anlamıyla ciddiye alınmadı. En azından ilk bakışta biraz yamalı bohça gibi görünür. Belirli bir düzeni olmadan bir araya getirilmiş farklı parçalar ve denklemlerden oluşur. Bazı simetrilere uyan (neden tam olarak bu simetriler?), her biri bazı sabitler tarafından belirlenmiş (neden tam olarak bu değerler?), aralarında belirli bazı kuvvetlerle etkileşen (neden tam olarak bu kuvvetler?) belirli sayıda alan (neden tam olarak bu alanlar?)... Genel görelilik ve kuantum mekaniği denklemlerinin sadeliğinden uzaktır.</p>

<p>Standart modelin evrene ilişkin öngörülerini verme biçimi de saçma denecek ölçüde karmaşıktır. Doğrudan kullandıklarında bu denklemler, hesaplanan her niceliğin sonsuz büyük olması sonucunu veren anlamsız öngörülere götürür. Anlamlı sonuçlara ulaşabilmek için, saçma sonuçları dengeleyebilmek ve mantıklı sonuçlar elde edebilmek amacıyla denklemlere giren parametrelerin de sonsuz büyük olduklarını varsaymak gerekir. Bu karmaşık ve şatafatlı işleme teknik terimle “renormalizasyon” denir; pratikte işe yarar ama doğanın basit olması gerektiğini düşünenlerin ağzında kötü bir tat bırakır.</p>

<p>Einstein’dan sonra 20. yüzyılın en büyük biliminsanı, kuantum mekaniğinin büyük mimarı ve standart modelin ilk ve temel denkleminin yazarı Paul Dirac, yaşamının son yıllarında durumdan duyduğu hoşnutsuzluğu defalarca dile getirmişti: “Problemi henüz çözmedik,” diyordu.</p>

<p>Ayrıca standart modelin çok çarpıcı bir hatası vardır. Astronomlar galaksilerin etrafında, varlığını yıldızları çeken ve ışığı büken çekim kuvvetiyle belli eden büyük bir madde halesinin etkilerini gözlemler. Ama çekimsel etkilerini gözlemlediğimiz bu büyük haleyi doğrudan göremeyiz, neden oluştuğunu da bilmiyoruz. Pek çok hipotez incelenmiş olsa da hiçbiri işe yarar gibi görünmemektedir. Bir şey olduğu artık kesin görünüyor ama ne olduğunu bilmiyoruz. Bugün ona “karanlık madde” diyoruz. Standart modelin tarif <i>etmediği</i> bir şey söz konusu gibi, yoksa onu görebilirdik. Ne atom, ne nötrino, ne foton olan bir şey...</p>

<p>Yerde ve gökte, felsefemizin ve fiziğimizin hayal ettiğinden daha çok şeyin var olması şaşırtıcı değil, sevgili okur. Sonuçta daha birkaç yıl öncesine dek evreni dolduran radyo dalgalarının veya nötrinoların varlığından haberimiz yoktu.</p>

<p>Standart model bugün nesneler dünyası üzerine söylenebileceklerin en iyisi olmayı sürdürüyor, öngörülerinin tümü kanıtlandı, karanlık madde -ve genel göreliliğin uzay-zamanın eğriliği olarak tarif ettiği kütle çekimi- dışında gördüğümüz dünyanın tüm yönlerini oldukça başarılı bir biçimde açıklıyor. Onun yerine başka kuramlar da öne sürüldü ama deney sonuçlarıyla yıkıldılar.</p>

<p>Örneğin, teknik adıyla SU (5) olarak bilinen ve yetmişlerde öne sürülen güzel bir kuram, standart modelin düzensiz denklemleri yerine oldukça güzel ve sade bir yapı öneriyordu. Kuram, protonun daha hafif parçacıklara dönüşerek belirli bir olasılıkla bozunacağını öngörüyordu. Proton bozunumunu gözlemlemek için büyük makineler kuruldu. Aralarında dalyanların da olduğu bazı fizikçiler yaşamlarını bir protonun bozunmasını gözlemeye adadı. (Her defasında tek bir proton gözlenmez çünkü protonun bozunması çok uzun sürer. Tonlarca su kullanılır ve çevreye bozunma sonunda ortaya çıkacak ürünleri ölçecek aygıtlar yerleştirilir.) Ama ne yazık ki bir protonun bozunduğu hiçbir zaman gözlemlenmemiştir. Tüm zarafetine karşın güzel kuram SU (5) Tanrı’nın hoşuna gitmemiş olmalı.</p>

<p>Tarih şimdi de yeni bir tür parçacığın varlığını öngören “süper simetri” denen bir grup kuramla devam ediyor. Tüm fizik kariyerim boyunca kendilerinden çok emin bir biçimde bu parçacıkları hemen ertesi gün görmeyi bekleyen meslektaşlarımı dinledim. Günler, aylar, yıllar, on yıllar geçti ama şu âna dek ortaya çıkmadılar. Fizik her zaman bir başarı öyküsü değildir.</p>

<p>Yola standart modelle devam edelim. Belki çok zarif değil ama çok işe yarıyor, etrafımızdaki dünyayı tarif ediyor. Kim bilir belki de daha iyi baktığımızda zarif olmayan o değildir: Belki de gizli sadeliğini anlamak için doğru bakış açısından bakmayı henüz öğrenmemişizdir. Şimdilik madde hakkında bildiğimiz bundan ibaret. Varlıkla yokluk arasında sürekli olarak titreşip dalgalanan, hiçbir şey yokmuş gibi görünürken ortalıkta cirit atan, galaksilerin, sayısız yıldızın, kozmik ışınların, güneş ışığının, dağların, ormanların, buğday tarlalarının, partilerdeki gençlerin yüzlerindeki gülümsemelerinin ve gece yıldızlarla dolu karanlık gökyüzünün devasa öyküsünü anlatmak için kozmik bir alfabenin harfleri gibi sonsuz olasılıkla bir araya gelen bir avuç temel parçacık...</p>
</body>
</html>