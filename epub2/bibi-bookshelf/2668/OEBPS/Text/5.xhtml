<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3 class=" sigil_not_in_toc">BEŞİNCİ DERS </h3>
<h2 id="sigil_toc_id_5">UZAY TANECİKLERİ</h2>

<p>Her ne kadar anlaşılmaz, kaba ve arkalarında hâlâ yanıtlanmamış sorular bırakmış olsalar da, anlattığım fizik kuramları dünyaya ilişkin şimdiye dek elde ettiğimiz en iyi tanımlamalardır. Bu nedenle oldukça memnun olmalıydık. Ama değiliz.</p>

<p>Fiziksel dünya hakkındaki bilgilerimizin merkezinde çelişkili bir durum söz konusudur. 20. yüzyıl bize, daha önce söz ettiğim iki cevher bırakmıştır: genel görelilik ve kuantum mekaniği. İlkinden kozmoloji ve astrofizik ile çekim dalgaları, kara delikler ve daha pek çok şeyin araştırması doğmuştur. İkincisi atom fiziğinin, nükleer fiziğin, temel parçacıklar fiziğinin, yoğun madde fiziğinin ve daha pek çok şeyin temeli olmuştur. Yaşam biçimimizi değiştiren her iki kuram da günümüz teknolojisi için temel öneme sahip cömert armağanlar sunar. Yine de, en azından şu anki biçimleriyle, birbirleriyle çeliştikleri için ikisi birden doğru olamaz.</p>

<p>Üniversitede sabah genel görelilik dersine, öğleden sonra da kuantum mekaniği dersine giren bir fizik öğrencisi, ya profesörlerin ahmak olduğunu ya da bir yüzyıldır birbiriyle konuşmayı unutmuş olduklarını düşünmeden edemez: Öğrencilere dünyanın birbiriyle taban tabana zıt iki imgesini öğretirler. Sabah, dünya her şeyin sürekli olduğu eğri bir uzaydır; öğleden sonra dünya enerji kuantasının sıçrayıp durduğu düz bir uzaydır.</p>

<p>Çelişki, her iki kuramın da harika bir biçimde işlemesinde yatar. Doğa sanki bize, aralarındaki anlaşmazlığı çözmek için başvuran iki kişiye, hahamın davrandığı gibi davranıyor. İlk adamı dinleyen haham ona, “Haklısın,” demiş. İkincisi hahamın kendini de dinlemesinde ısrarcı olmuş, haham onu da dinlemiş ve ona, “Sen de haklısın,” demiş. Hahamın yan odadan olaya kulak misafiri olan karısı seslenmiş: “Ama ikisi birden haklı olamaz ki!” Haham düşünmüş, başını sallamış, sonunda, “Sen de haklısın,” demiş.</p>

<p>Beş kıtaya yayılmış kuramsal fizikçiler harıl harıl sorunu çözmeye çalışıyor. Araştırma alanının adı “kuantum kütle çekimi”dir: Amacı, öncelikle bu şizofreniyi ortadan kaldıracak, dünyaya ilişkin tutarlı bir görüş, bir kuram, yani bir takım denklemler bulmaktır.</p>

<p>Fizik, görünürde birbiriyle çelişen çok başarılı iki kuramla ilk kez karşı karşıya kalmıyor. Çelişen kuramları birleştirme çabaları geçmişte dünyanın anlaşılması yönünde atılan büyük adımlarla ödüllendirilmiştir. Newton evrensel çekimi Galileo’nun parabolleri ile Kepler’in elipslerini birleştirerek buldu. Maxwell elektromanyetizma denklemlerini elektrik kuramı ile manyetizma kuramını bir araya getirerek buldu. Einstein göreliliği elektromanyetizma ile mekanik arasında görünürdeki çelişkiyi çözmek için buldu. Bir fizikçi bu nedenle başarılı kuramlar arasında bir çelişki bulduğunda mutlu olur: Bu olağanüstü bir fırsattır. Dünyayı düşünmek için, <i>her iki</i> kuramla da uyumlu olan kavramsal bir yapı oluşturabilir miyiz?</p>

<p>Bu noktada, günümüz bilgi sınırları ötesindeki uçlarda, bilim daha da güzelleşir. Doğan düşüncelerin, sezgilerin, denemelerin ocağının göz kamaştırıcı ışığıyla... Seçilen, sonra da terk edilen yollarla... Daha önce hayal edilmemiş olanın hayal edilmesi çabasıyla...</p>

<p>Yirmi yıl önce sis yoğundu. Bugün coşku ve iyimserlik doğuran yollar ortaya çıktı. Bunların sayısı birden fazla, dolayısıyla problemin çözüldüğü söylenemez. Bu çeşitlilik anlaşmazlık yaratsa da tartışma sağlıklıdır: Sis dağılana dek eleştirilerin ve zıt görüşlerin olması iyidir. Problemi çözme denemeleri üzerine yoğunlaşan en önemli araştırmalar, aralarında (hepsi yabancı üniversitelerde bulunan) genç İtalyanların da olduğu kalabalık bir araştırmacı grubunun farklı ülkelerde geliştirdikleri <i>loop</i> [döngüsel] kuantum kütle çekimi konusundadır.</p>

<p><i>Loop</i> kuantum çekimi, genel görelilik ile kuantum mekaniğini birleştirme çabasıdır; bu iki kuramın uyumlu olması için uygun bir biçimde yeniden yazılan hipotezlerinden farklı bir şey kullanmadığı için temkinli bir denemedir. Ama sonuçları son derece radikaldir: gerçekliğin yapısında büyük bir değişiklik daha...</p>

<p>Fikir son derece basittir. Genel görelilik bize uzayın eylemsiz bir kutu olmadığını, tam aksine çok dinamik olduğunu öğretti: içinde bulunduğumuz, sıkıştırılabilen ve bükülebilen, hareketli devasa bir yumuşakça gibi. Öte yandan kuantum mekaniği buna benzer tüm alanların “kuantadan oluştuğunu” öğretir: Küçük tanecikli bir yapısı vardır. Bundan da hemen fiziksel uzayın da “kuantadan oluştuğu” sonucu çıkar.</p>

<p><i>Loop</i> kuramının temel öngörüsü, bu nedenle, uzayın kesintisiz olmadığı, sonsuza dek bölünemeyeceği, bunun yerine taneciklerden yani “uzay atomları”ndan oluştuğu olur. Bunlar çok ama çok küçüktür: En küçük atom çekirdeğinden milyar kere milyar kez daha küçük... Kuram bu “uzay atomları”nı ve nasıl evrildiklerini tarif eden denklemleri matematiksel biçimde tanımlar. Bunlara <i>loop</i> yani döngü denir çünkü tekil değil, diğer benzerleriyle uzayın dokusunu ören bir ilişki ağı oluşturan bir “zincir” oluştururlar.</p>

<p>Bu uzay kuantası nerede bulunur? Hiçbir yerde. Bir uzay içinde değillerdir çünkü uzayın ta kendisidirler. Uzay tekil çekim kuantasının etkileşimleriyle doğmuştur. Dünya bir kez daha nesnelerden öte, ilişkilerden oluşuyor gibi görünür.</p>

<p>Bununla birlikte kuramın sonuçlarından en aşırısı ikinci çıkarımdır. Nesneleri içeren kesintisiz uzay düşüncesinin yok olması gibi, nesnelerden bağımsız akan, temel ve birincil “zaman” kavramı da yok olur. Uzay ve madde taneciklerini tanımlayan denklemler artık “zaman” değişkenini içermez.</p>

<p>Bu, her şeyin hareketsiz olduğu, değişimin olmadığı anlamına gelmez. Tam tersine, değişimin aynı anda her yerde olduğunu ama temel süreçlerin birbirlerini izleyen anlar biçiminde düzenlenemeyeceği anlamına gelir. Uzay kuantasının minicik ölçeğinde doğanın dansı bir orkestra şefinin bagetinin ritmine, tek bir tempoya bağlı değildir: Her süreç kendi ritmini izleyerek ve komşularından bağımsız olarak dans eder. Zamanın akışı dünyanın içindedir, dünyayı oluşturan ve zamanın kaynağı olan kuantum olayları arasındaki ilişkilerden dünyanın içinde doğar.</p>

<p>Kuramın tanımladığı dünya, alışkın olduğumuzdan daha da uzaklaşır. Artık dünyayı “içeren” bir uzay olmadığı gibi olayların “içinde” gerçekleştiği bir zaman da yoktur. Uzay ve madde kuantasının birbirleriyle sürekli olarak etkileştiği temel süreçler vardır. Etrafımızda süregelen uzay ve zaman yanılsaması bu temel süreçlerin zengin kaynaşmasının bulanık bir görüntüsüdür. Tıpkı dağdaki sakin ve berrak bir gölün aslında sayısız küçük su molekülünün hızlı dansından oluşması gibi.</p>

<p>Çok güçlü bir büyüteçle yakından bakıldığında üçüncü dersin sondan bir önceki resmi uzayın tanecikli yapısını göstermelidir:</p>

<img alt="boyle4" src="../Images/boyle4.jpg"/>

<p>Bu kuramı deneylerle kanıtlayabilir miyiz? Üzerinde düşünüyor ve deniyoruz ama henüz herhangi bir deneysel kanıt yok. Bununla birlikte farklı fikirler var.</p>

<p>Bunlardan biri kara deliklerin incelenmesiyle ilgili... Bugün gökyüzünde çökmüş yıldızların oluşturduğu kara delikler görüyoruz. Kendi ağırlıklarıyla içlerine çöken bu yıldızlardaki madde içeri düşmüş ve görüş alanımızdan çıkmıştır. Öyleyse bu madde şimdi nerede?</p>

<p>Eğer döngüsel kuantum çekimi kuramı doğruysa, maddenin sonsuz küçük bir noktada çökmesi mümkün değildir. Çünkü sonsuz küçük noktalar yoktur: Yalnızca sonlu uzay bölgeleri vardır. Kendi ağırlığıyla çöken madde, kuantum mekaniği bu ağırlığı dengeleyebilmek için bir karşı basınç uygulayana dek gittikçe daha yoğun hale gelmiş olmalıdır. Uzay-zamanın kuantum dalgalanmalarının yarattığı basıncın maddenin ağırlığını dengelediği bir yıldızın yaşamının bu varsayımsal sona erme durumuna “Planck yıldızı” adı verilir. Güneş yanmaya son verip bir kara delik oluştursa, bunun çapı yaklaşık bir buçuk kilometre olurdu. İçeride, güneşteki tüm madde sonunda bir Planck yıldızı olana dek çökmeye devam ederdi. O zaman boyutları bir atomunkine benzerdi. Güneşteki tüm madde bir atom boyutunda sıkıştırılmış halde... Planck yıldızını oluşturan şey bu uç durumdur.</p>

<p>Bir Planck yıldızı kararlı bir durumda değildir: En üst yoğunluğa ulaştığında geri seker ve yeniden genişlemeye başlar. Bu da kara deliğin patlamasına neden olur. Bu süreç, kara deliğin içinde, Planck yıldızı üzerinde duran varsayımsal bir gözlemci için çok hızlı gerçekleşir: Bir geri sekme gibidir. Ama nasıl ki zaman, dağda deniz kıyısına oranla daha hızlı geçiyorsa, aynı nedenden kara deliğin içinde ve dışında bulunanlar için de farklı hızlarda geçer. Oysa aşırı şartlardan ötürü burada zaman farkı çok büyüktür; yıldız üzerindeki gözlemci için ani bir geri tepme, dışarıdaki bir gözlemci için çok uzun bir süre içinde olmuş gibi görünür. Bu nedenle kara deliklerin çok uzun süre değişmeden aynı kaldığını görürüz: Bir kara delik aşırı derecede ağır çekimle geri tepen bir yıldızdır.</p>

<p>Evrenin ilk anlarının fırınında kara delikler oluşmuş, bazıları da şimdi patlıyor olabilir. Eğer böyleyse belki de patlarken yaydıkları sinyalleri gökyüzünden ulaşan yüksek enerjili kozmik ışınlar biçiminde gözlemleyebilir, böylece bir kuantum çekim olayının doğrudan etkisini gözlemleyip ölçebiliriz. Bu cesurca bir fikirdir ve işe yaramayabilir, örneğin evrenin ilk anlarında şimdi patladığını görebileceğimiz yeteri kadar kara delik oluşmamış olabilir. Ama sinyal araştırması başladı. Bekleyip göreceğiz.</p>

<p>Kuramın en çarpıcı sonuçlarından biri de evrenin başlangıcına ilişkindir. Evrenimizin tarihini, onun çok küçük olduğu başlangıç evresine dek geriye giderek yeniden kurabiliyoruz. Ama ya öncesi? <i>Loop</i> denklemleri evrenin tarihini daha da geriden başlatarak yeniden yaratmamızı sağlıyor.</p>

<p>Bulduğumuz şey, evrenin aşırı derecede sıkışmış olduğu zamanda, kuantum mekaniğinin geri itici bir kuvvet yarattığıdır ve bunun sonucunda büyük patlama Big Bang’in aslında “büyük sekme”, <i>Big Bounce</i> olabileceğidir: Evrenimiz kendi ağırlığıyla büzüşmüş ve sonunda çok küçük bir uzaya sıkışmış, sonra da “sekip” yeniden genişlemeye ve çevremizde gördüğümüz genişleyen evrene dönüşen daha önceki bir evrenden doğmuş olabilir. Evrenin bir ceviz boyutunda sıkıştırılmış halindeki sekme ânı kuantum çekiminin hüküm sürdüğü andır: Uzay ve zaman tamamen yok olmuştur, dünya yine de denklemlerle açıklanabilecek bir olasılık bulutuyla kaynar duruma indirgenmiştir. Beşinci dersin son resmi de şuna dönüşür:</p>

<img alt="boyle5" src="../Images/boyle5.jpg"/>

<p>Evrenimiz uzay ve zamanın olmadığı bir ara evreden geçerek daha önceki bir aşamanın sebzesinden doğmuş olabilir.</p>

<p>Fizik uzaklara bakmamız için pencereler açar. Gördüklerimiz bizi şaşırtmaya devam ediyor. Önyargılarla dolu olduğumuzu ve dünyaya ilişkin sezgisel imgemizin kısmi, dar görüşlü ve yetersiz olduğunu anlıyoruz. Evren, adım adım daha iyi göründükçe, gözlerimizin önünde değişmeye devam ediyor.</p>

<p>Dünya ne düzdür ne de durağan. 20. yüzyılda fiziksel dünya hakkında öğrendiklerimizi bir araya getirirsek, ipuçlarının madde, uzay ve zamana ilişkin sezgisel düşüncelerimizden çok farklı bir şeye işaret ettiğini görürüz. <i>Loop</i> kuantum çekimi bu ipuçlarının şifrelerini çözmek ve biraz daha uzağa bakmak için bir denemedir.</p>
</body>
</html>