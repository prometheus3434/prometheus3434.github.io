<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3 class=" sigil_not_in_toc">ALTINCI DERS</h3>
<h2 id="sigil_toc_id_6">OLASILIK, ZAMAN VE KARA DELİKLERİN ISISI</h2>

<p>Şu âna dek söz ettiğim ve dünyanın temel öğelerini tanımlayan büyük kuramların yanı sıra fiziğin, diğerlerinden biraz farklı sağlam bir kalesi daha vardır. Beklenmedik bir biçimde bunu ortaya çıkaran soru, “Isı nedir?” sorusudur.</p>

<p>Fizikçiler 19. yüzyılın ortalarına dek ısıyı bir tür sıvı olan “kalorik” ya da biri sıcak diğeri soğuk iki sıvı gibi düşünerek anlamaya çalışıyordu ama bu düşüncenin yanlış olduğu ortaya çıktı. Sonunda işin özünü anlayan Maxwell ve Boltzmann oldu. Anladıkları şey de çok güzel, garip ve derindi, bizi de hâlâ keşfedilmemiş alanlara taşır.</p>

<p>Anladıkları şey, sıcak bir maddenin kalorik sıvı içeren bir madde olmadığıydı. Sıcak bir madde, içinde atomların daha hızlı hareket ettiği bir maddedir. Atomlar ve birbirine bağlı atomlardan oluşan moleküller sürekli hareket halindedir. Hızla hareket ederler, titreşirler, sıçrarlar vs. Soğuk hava, atomların, daha doğrusu moleküllerin daha yavaş hareket ettiği bir havadır. Sıcak hava, moleküllerin daha hızlı hareket ettiği havadır. Basit ve güzel... Ama hepsi bu kadar değil.</p>

<p>Bildiğimiz gibi ısı hep sıcak nesnelerden soğuk nesnelere doğru geçer. Sıcak bir çay bardağındaki soğuk kaşık ısınır. Dondurucu bir havada iyi örtünmezsek ısı kaybeder, üşürüz.</p>

<p>Isı neden sıcak nesnelerden soğuk nesnelere doğru gider de tersi olmaz?</p>

<p>Bu çok can alıcı bir sorudur çünkü zamanın doğasıyla ilgilidir. Aslında ısı alışverişi olmayan ya da önemsiz miktarda olan her durumda geleceğin tam anlamıyla geçmiş gibi davrandığını görürüz. Örneğin Güneş Sistemi’ndeki gezegenlerin hareketi için ısı neredeyse tamamen ihmal edilebilir olduğu için bu hareket hiçbir fizik kuralı çiğnenmeden ters yönde de gerçekleşebilir. İşin içine ısı girer girmez gelecek geçmişten farklı olur. Örneğin sürtünme olmadığında bir sarkaç sonsuza dek salınmaya devam eder. Hareketini filme alıp tersten oynatırsak, hareketin tamamen mümkün olduğunu görürüz. Ama sürtünme varsa, sarkaç sürtünme nedeniyle bağlantılarını biraz ısıtır, enerji kaybeder ve yavaşlar. Sürtünme ısı üretir. Böylelikle hemen (sarkacın yavaşladığı) gelecek, geçmişten farklılaşır: Duran bir sarkacın bağlantılarından ısı alarak kazandığı enerjiyle salınmaya başladığı hiçbir zaman görülmemiştir.</p>

<p>Geçmiş ile gelecek arasındaki fark yalnızca ısı söz konusu olduğu zaman vardır. Geleceği geçmişten ayıran temel olay, ısının daha sıcak nesnelerden daha soğuk nesnelere geçmesidir.</p>

<p>Peki ama ısı neden sıcak nesnelerden soğuk nesnelere doğru gider de tersi olmaz?</p>

<p>Bunun nedenini Avusturyalı fizikçi Ludwig Boltzmann bulmuştur, çok da basittir: Rastlantı. Boltzmann’ın düşüncesi çok inceliklidir ve işin içine olasılık kavramını sokar. Isı, sıcak nesnelerden soğuk nesnelere mutlak bir yasanın zorlamasıyla geçmez: Yalnızca bu yöndeki geçişi daha yüksek bir olasılıkla olur. Bunun nedeni ise şudur: Sıcak nesneye ait daha hızlı bir atomun daha soğuk bir atoma çarpması ve enerjisinin birazını bırakması ve bunun tersinin olmaması, istatistiksel olarak daha yüksek bir olasılıktır. Enerji çarpışmalar sırasında korunur ama rastlantıyla çok sayıda çarpışma olduğunda az çok eşit oranlarda dağılmaya eğilim gösterir. Böylece temas halindeki nesnelerin sıcaklığı da eşitlenmeye eğilim gösterir. Soğuk bir nesneyle temas eden sıcak bir nesnenin daha da ısınması olanaksız değildir: Yalnızca olasılığı son derece düşüktür.</p>

<p>Fiziksel düşüncelerin merkezine <i>olasılık</i> düşüncesinin oturtulması, hatta ısı dinamiğinin temellerini açıklamak için kullanılması, başta saçma görüldü. Sıklıkla olduğu gibi, kimse Boltzmann’ı ciddiye almadı. Sonunda fikirlerinin doğruluğunun herkes tarafından kabul edildiğini göremeden, 5 Eylül 1906’da Trieste yakınlarında Duino’da kendini asarak intihar etti.</p>

<p>Peki ama olasılık, fiziğin merkezine nasıl girdi? İkinci derste kuantum mekaniğinin, her bir küçük parçacığın hareketinin rastlantıyla gerçekleştiğini öngördüğünü anlatmıştım. Olasılığı sahneye çıkaran budur. Ama Boltzmann’ın söz ettiği, ısıyla ilgili olan olasılığın kaynağı farklıdır ve kuantum mekaniğinden bağımsızdır. Termodinamikte rol alan olasılık, bir anlamda <i>bilgisizliğimize</i> bağlıdır. Bir şey hakkında tam anlamıyla bilgi sahibi olmayabilirim ama bir şeye yüksek ya da düşük olasılık değeri verebilirim. Örneğin yarın burada, Marsilya’da yağmur mu yağacak, güneş mi açacak, kar mı yağacak bilmem ama ağustos ortasında Marsilya’da kar yağması olasılığı düşüktür. Fiziksel nesnelerle ilgili olarak da durumlarıyla ilgili bir şeyler biliriz ama her şeyi değil, yalnızca olasılıklara dayanan öngörülerde bulunabiliriz. İçi hava dolu küçük bir balon düşünün. Onun biçimini, hacmini, basıncını, sıcaklığını ölçebilirim. Ama balonun içindeki hava molekülleri hızla hareket eder, ben de her birinin tam konumunu bilemem. Bu benim balonun kesin olarak nasıl davranacağını öngörmeme engel olur. Örneğin ağzını kapatan düğümü çözüp onu serbest bırakırsam, gürültüyle sönecek ve benim için öngörülemez biçimde oraya buraya çarparak uçacaktır. Balonun yalnızca biçimini, hacmini, basıncını, sıcaklığını bilen benim için öngörülemez biçimde... Balonun oraya ya da buraya çarpması, içindeki moleküllerin konumlarının ayrıntılarına bağlıdır ki ben de bunları bilmem.</p>

<p>Her şeyi kesin olarak öngöremesem de bir şeyin şöyle ya da böyle olabileceğiyle ilgili olasılığı öngörebilirim. Örneğin balonun pencereden dışarı uçup, aşağıdaki deniz fenerinin çevresinde bir tur atarak başlangıç noktasına, ellerime geri dönmesi olasılığı çok düşüktür. Bazı davranışlar daha olasıdır, bazılarının olasılığı daha düşüktür. Moleküllerin çarpışması sırasında ısının daha sıcak cisimden daha soğuk cisme geçme olasılığı hesaplanabilir ve ısının geri dönme olasılığından çok daha fazla olduğu sonucunu verir.</p>

<p>Fiziğin bu tür şeyleri açıklığa kavuşturan dalına istatistiksel fizik denir, Boltzmann’dan bu yana istatistiksel fiziğin en büyük başarılarından biri, ısının ve sıcaklığın davranışının, yani termodinamiğin kökeninin temelinde olasılığın olduğunun anlaşılmasıdır.</p>

<p><i>Bilgisizliğimizin</i> dünyanın nasıl davrandığıyla ilişkili olduğu düşüncesi ilk bakışta mantıksız görünür: Soğuk kaşığın sıcak çayın içinde ısınması ya da balonun serbest bırakıldığında oraya buraya uçması benim neyi bildiğimden ya da bilmediğimden bağımsız olarak gerçekleşir. Neyi bilip bilmediğimin dünyayı yöneten yasalarla ne gibi bir ilişkisi olabilir? Bu haklı bir sorudur, yanıtı da inceliklidir. Kaşık da balon da, onlar hakkında bildiklerimizden tamamen bağımsız biçimde, fizik yasalarına uyarak davranmaları gerektiği gibi davranır. Hareketlerinin öngörülebilirliği veya öngörülemezliği onların kesin durumlarını ilgilendirmez. Bizim etkileştiğimiz kısıtlı özellikleriyle ilişkilidir. Bu özellik sınıfı <i>bizim</i> kaşıkla ve balonla etkileşime girme biçimimize bağlıdır. Dolayısıyla olasılık, cisimlerin değişimiyle ilgili değildir. Başka cisimlerle etkileştiklerinde, cisimlerin özellik alt sınıflarının değerlerinin değişimiyle ilgilidir. Bir kez daha doğanın, bizim dünyayı düzene sokmak için kullandığımız kavramlarla ilişkili olduğu ortaya çıkar.</p>

<p>Soğuk kaşık sıcak çay içinde ısınır çünkü çay ve kaşık bizimle yalnızca, mikro ölçekteki durumlarını (örneğin sıcaklıklarını) belirleyen sayısız değişken arasından, çok az sayıdaki değişken aracılığıyla etkileşimde bulunur. <i>Bu</i> değişkenlerin değeri, gelecekteki davranışı kesin olarak öngörmeye yeterli değildir (balon örneğindeki gibi) ama kaşığın çok yüksek olasılıkla ısınacağını tahmin etmek için yeterlidir.</p>

<p>Bu incelikli bölümde okurun dikkatini dağıtmadığımı umarım.</p>

<p>20. yüzyıl boyunca termodinamik, yani ısı bilimi ve istatistiksel mekanik, yani farklı hareketlerin olasılığını inceleyen bilim, elektromanyetik alanlara ve kuantum olaylarına da uygulanmıştır.</p>

<p>Bununla birlikte çekim alanına uyarlanmaları çok zor olmuştur. İçinde ısı yayıldığında çekim alanının nasıl davrandığı problemi henüz çözülememiştir. Sıcak bir elektromanyetik alana ne olduğunu biliyoruz: Örneğin bir fırında, nasıl tanımlayacağımızı bildiğimiz sıcak elektromanyetik ışınım vardır. Elektromanyetik dalgalar enerji dağıtarak rastlantısal olarak titreşir, tümünü sıcak balon içindeki moleküller gibi hareket eden fotonlardan oluşmuş bir gaz gibi düşünebiliriz. Peki ama sıcak bir kütle çekim alanı nedir? İlk derste gördüğümüz gibi çekim alanı uzayın, hatta uzay-zamanın kendisidir, dolayısıyla ısı çekim alanı içinde yayıldığında uzayın ve zamanın da titreşmesi gerekir. Ama bunu nasıl tanımlayacağımızı henüz bilmiyoruz: Elimizde sıcak bir uzay-zamanın ısıl titreşimini tanımlayan denklemler yok.</p>

<p>Bu tür sorular bizi zaman probleminin kalbine götürür: Öyleyse zamanın akması ne demektir?</p>

<p>Problem klasik fizik zamanında doğmuş, 19. yüzyıl ile 20. yüzyıl arasında felsefeciler tarafından vurgulanmıştı ama modern fizikte daha çok ağırlık kazandı. Fizik, dünyayı şeylerin “zaman değişkeni”ne bağlı olarak nasıl değiştiklerini söyleyen formüller aracılığıyla tanımlar. Ama şeylerin “konum değişkeni”ne bağlı olarak nasıl değiştiğini ya da risottonun tadının “tereyağı miktarı değişkeni”ne bağlı olarak nasıl değiştiğini söyleyen formüller yazabiliriz. Zaman “akar mış gibi görünürken tereyağı miktarı ya da uzaydaki konum “akmaz”. Bu fark nereden geliyor?</p>

<p>Problemi ifade etmenin bir başka yolu, kendimize “şimdi”nin ne olduğunu sormaktır. Var olan şeylerin, şimdi var olanlar olduğunu söyleriz: Geçmiş (artık) yoktur, gelecek de (henüz) var olmamıştır. Gelgelelim fizikte “şimdi” kavramına karşılık gelen bir kavram yoktur. “Şimdi”yi “burası”yla karşılaştırın. “Burası” konuşan kişinin yerini belirtir: İki farklı kişi için “burası” iki farklı yer gösterir. Bu nedenle “burası”, anlamı nerede söylendiğine bağlı olan bir sözcüktür (bu tür sözcüklere teknik olarak indeksikal yani kişi özellikli sözcük denir). “Şimdi” de söylendiği ânı belirtir (“şimdi” de indeksikal bir terimdir). Kimse “buradaki” şeylerin var olurken “burada” olmayan şeylerin var olmadığını hayal dahi edemez. Öyleyse neden “şimdi” olan şeylerin var olduğunu, diğerlerinin var olmadığını söyleriz? Şimdi, “akan” ve şeyleri peş peşe “var” eden, dünyaya ait nesnel bir şey midir yoksa “burası” gibi yalnızca öznel bir şey mi?</p>

<p>Soru çetrefil gelebilir. Ama modern fizik bu soruyu yakıcı bir hale getirmiştir çünkü özel görelilik kuramı “şimdi” kavramının da öznel olduğunu göstermiştir. Fizikçiler ve felsefeciler tüm evren için geçerli bir şimdi düşüncesinin bir yanılsama, zamanın evrensel “akış”ınınsa işe yaramayan bir genelleme olduğu sonucuna varmıştır. Albert Einstein, yakın dostu İtalyan Michele Besso öldüğünde onun kız kardeşine dokunaklı bir mektup yazmıştı: “Michele bu garip dünyadan benden biraz önce ayrıldı. Bunun hiçbir anlamı yok. Bizim gibi fiziğe inanan insanlar, geçmiş, şimdi ve gelecek arasındaki ayrımın sürüp giden inatçı bir yanılsamadan başka bir şey olmadığını bilir.”</p>

<p>Bir yanılsama olsa da olmasa da, zamanın bizim için “ilerlemesi”, “geçmesi”, “aynası” durumu nasıl açıklanabilir? Zamanın akışı hepimiz için gün gibi ortadadır: Düşüncelerimiz ve sözlerimiz zaman içinde var olur, dilimizin yapısı zamana ihtiyaç duyar (bir şey ya “vardır” veya “vardı” ya da “var olacak”). Renksiz, maddesiz, hatta uzaysız bir dünya hayal edebiliriz ama zamansız bir dünya hayal etmek çok güçtür. Alman felsefeci Martin Heidegger bu “zaman içinde oturma” durumumuzu vurgulamıştır. Heidegger’in birincil unsur olarak ele aldığı zaman akışının, dünyanın tanımlamalarının arasından çıkarılması mümkün müdür?</p>

<p>Aralarında çok sadık Heidegger’cilerin de bulunduğu bazı felsefeciler fiziğin gerçekliğin en temel yönlerini bile tanımlayamadığı sonucuna varmış ve yanıltıcı bir bilgi yöntemi olarak onu reddetmiştir. Geçmişte pek çok kez kesin olmayan şeylerin aslında halihazırdaki sezgilerimiz olduğunu fark ettik: Bunlara sadık kalsaydık hâlâ dünyanın düz olduğunu, güneşin de onun etrafında döndüğünü düşünüyor olurduk. Sezgilerimiz sınırlı deneyimlerimiz temelinde gelişmiştir. Biraz daha uzağa baktığımızda dünyanın bize göründüğü gibi olmadığını keşfederiz: Dünya yuvarlaktır ve Cape Town’da ayaklar yukarıda, başlar aşağıdadır. Ortaklaşa gerçekleştirilen akılcı, dikkatli ve zeki araştırma sonuçları yerine eldeki sezgilere güvenmek, bilgelik değildir: Köyünün dışındaki koca dünyanın hep bildiği dünyadan farklı olabileceğini reddeden bir ihtiyarın varsayımıdır.</p>

<p>İyi de o halde zamanın akışıyla ilgili bu canlı deneyim nereden doğuyor?</p>

<p>Yanıtın işaretleri zaman ile ısı arasındaki sıkı ilişkide, geçmiş ile geleceğin yalnızca ısı akışı olması durumunda farklılaşmasında, fizikte ısının olasılıkla ilişkili olmasında ve bunların da dünyanın geri kalanıyla ilişkilerimizin gerçekliğin ince ayrıntılarını ayırt etmemesine bağlı olmasında bulunabilir.</p>

<p>Zamanın akışı elbette fizikten doğar ama nesnelerin kesin durumlarının tanımlamaları bağlamında değil. Daha çok istatistik ve termodinamik çerçevesinde ortaya çıkar. Zaman gizeminin anahtarı bu olabilir. Nesnel bir “burası” olmadığı gibi nesnel bir “şimdi” de yoktur ama dünyadaki mikroskobik etkileşimler, yalnızca sayısız değişkenler aracılığıyla etkileşimde bulunan (örneğin bizim gibi) bir sistem için zamana ilişkin olaylar ortaya çıkarabilir. Hafızamız ve bilincimiz, zaman içinde değişmez olmayan bu istatistiksel olaylar üzerinde yapılanır. Her şeyi görebilen, çok keskin varsayımsal bir göz için “akan” bir zaman olmayacak, evren de geçmiş, şimdi ve gelecekten oluşan bir bütün olacaktır. Ama biz bilinçli yaratıklar dünyanın yalnızca soluk bir imgesini gördüğümüz için zaman içinde otururuz. Editörümün sözlerini ödünç alacak olursam: “Görünmeyen, görünenden çok daha büyüktür.” Zamanın aktığı yönündeki algımız dünyanın bu bulanık görüntüsünden doğar.</p>

<p>Açık mı? Hayır. Daha anlamamız gereken çok şey var.</p>

<p>Problemin çözümü için bir ipucu, ciddi sağlık sorunlarının bir tekerlekli sandalyeye bağlanmasına ve konuşmasını engellemeye neden olmasına karşın üst düzey fizik yapmaya devam etmeyi başarmış olmasıyla ünlü İngiliz fizikçi Stephen Hawking’in tamamladığı bir hesaplamadan elde edilir.</p>

<p>Hawking kuantum mekaniğini kullanarak kara deliklerin her zaman “sıcak” olduklarını göstermeyi başarmıştır. Bir soba gibi etraflarına ısı yayarlar. Bir “sıcak uzay”ın ne olduğuna dair ilk somut ipucu budur. Bugüne dek kimse bu ısıyı gözlemlememiştir çünkü gökyüzünde gördüğümüz gerçek kara delikler için yeterince güçlü değildir, ama Hawking’in hesaplamaları ikna edicidir, farklı biçimlerde tekrarlanmıştır, kara deliklerin ısısı da genelde gerçek olarak kabul edilir.</p>

<p>Bu kara delik ısısı, çekimsel özellikte bir cisim olan kara delik üzerindeki bir kuantum etkisidir. Bir kara deliğin yüzeyini ısıtan ve kara deliklerin ısısını yaratan şey, titreşen tekil uzay kuantası, uzayın temel parçacıkları, “molekülleri”dir. Ama bu olay aynı zamanda istatistiksel mekaniği, genel göreliliği ve termodinamiği de işin içine sokar. Yapbozun üç parçasından ikisini birleştiren kuantum çekimi hakkında belki bir şeyler anlamaya başladıysak da yine de elimizde dünyaya ilişkin temel bilgimizin her üç parçasını da bir araya getirebilen bir kuram parçası yoktur, bu olayın neden olduğunu da tam olarak anlamıyoruz.</p>

<p>Kara deliklerin ısısı, fiziğin üç farklı dilinde -kuantum, kütle çekim ve termodinamik dillerinde- yazılmış ve zamanın akışının gerçekten ne olduğunu anlamamız için çözülmeyi bekleyen bir Rosetta Taşı’dır.</p>
</body>
</html>