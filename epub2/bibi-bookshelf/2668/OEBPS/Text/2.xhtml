<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3 class=" sigil_not_in_toc">İKİNCİ DERS</h3>
<h2 id="sigil_toc_id_2">KUANTA</h2>

<p>20. yüzyıl fiziğinin iki temel direği, ilk derste söz ettiğim genel görelilik ile burada söz edeceğim kuantum mekaniği, birbirlerinden daha farklı olamazdı.</p>

<p>Her iki kuram da bize doğanın ince yapısının bize göründüğünden daha incelikli olduğunu öğretir. Ama genel görelilik yoğun bir cevherdir: Bir zihnin, Albert Einstein’ın aklının yarattığı, çekim, uzay ve zamana dair basit ve tutarlı bir görüştür. Öte yandan kuantum mekaniği ya da “kuantum kuramı” benzersiz bir deneysel başarı elde etmiş, gündelik yaşamımızı değiştiren uygulamaların doğmasını sağlamıştır (bu satırları yazarken kullandığım bilgisayar gibi) ama doğumunun üzerinden yüz yıl geçmesine karşın garip bir anlaşılmazlık ve gizem bulutu içinde kalmıştır.</p>

<p>Kuantum mekaniğinin, sanki yoğun düşünce yüzyılını açarmış gibi, tam 1900 yılında doğduğu söylenir. Alman fizikçi Max Planck sıcak bir kutu içinde denge durumunda bulunan elektrik alanını hesaplar. Bunun için küçük bir hileye başvurur: Alanın enerjisinin “kuanta” yani enerji paketçikleri, topakları biçiminde dağıldığını varsayar. Bu yöntem ölçülen şeyin mükemmel bir biçimde yeniden elde edilmesini sağlar (dolayısıyla bir biçimde doğru olmalıdır) ama o zamanlar bilinen her şeyle çatışmıştır; çünkü enerjinin kesiksiz bir biçimde değiştiği düşünülmektedir ve onu, küçük yapıtaşlarından oluşurmuş gibi ele almak için bir neden yoktur.</p>

<p>Enerjiyi sonlu paketlerden oluşurmuş gibi ele almak, Max Planckiın kendisinin de tam anlamıyla neden işe yaradığını anlamadığı bir hesaplama numarasıydı. Beş yıl sonra “enerji paketleri”nin gerçek olduğunu anlayan yine Albert Einstein oldu.</p>

<p>Einstein ışığın paketlerden, ışık parçacıklarından oluştuğunu gösterdi. Bunlara bugün “fotonlar” diyoruz. Çalışmasının girişinde şöyle yazar:</p>

<div class="arayazi">Bana öyle geliyor ki, floresans, katot ışınlarının üretimi ve bir kutudan yayılan elektromanyetik ışınım ile ışığın salımı ve dönüşümü gibi benzer olaylara ilişkin gözlemler, ışığın enerjisinin uzayda süreksiz biçimde dağıldığı varsayıldığında daha iyi anlaşılabilir. Bu noktada bir ışık ışınının enerjisinin uzayda kesiksiz biçimde yayılmadığı, uzayın noktalarında yer alan belirli sayıda “enerji kuantası”ndan oluştuğu, bölünmeden hareket ettikleri ve bir birim olarak üretilip emildikleri varsayımını göz önünde tutuyorum.</div>

<p>Basit ve açık olan bu satırlar kuantum kuramının gerçek doğum belgesidir. Baştaki, “Bana öyle geliyor ki,” ifadesine dikkat edin: Darwin’in not defterlerinde türlerin evrimi gibi büyük bir düşünceyi sunarken kullandığı “Sanırım” ifadesini ya da elektrik alanı gibi devrim yaratan bir düşünceyi sunduğu kitabında Faraday’in “tereddüt”ünü anımsatıyor. Deha tereddüt eder.</p>

<p>Einstein’ ın çalışması başta meslektaşları tarafından parlak bir gencin gençlik saçmalıkları olarak görüldü. Einstein sonra Nobel Ödülü’nü bu çalışmasıyla alacaktı. Planck kuramın babasıysa Einstein’da onu büyüten velisidir.</p>

<p>Ama bütün çocuklar gibi kuram da kendi yoluna gitti, Einstein’da onu artık tanıyamaz oldu. 1910’lar ve 1920’ler boyunca büyümesine yön verense Danimarkalı Niels Bohr oldu. Işık enerjisi gibi atomlardaki elektronların da yalnızca “nicelendirilmiş” belirli değerler alabileceğini ve her şeyden önemlisi elektronların belirli bir enerjiyle yalnızca bir atom yörüngesinden diğerine “sıçrayabileceğini”, bunu yaparken de bir foton açığa çıkardığını veya özümsediğini anlayan odur. Bunlar şu ünlü “kuantum sıçraması”dır. Atom dünyasının anlaşılmaz davranışlarını bir düzene sokmak ve bundan tutarlı bir kuram yaratmak için yüzyılın en parlak genç beyinlerinin bir araya geldiği yer onun Kopenhag’daki ünlü enstitüsüdür.</p>

<p>Kuramın tüm Newton mekaniğinin yerini alan denklemleri nihayet 1925’te ortaya çıktı. Bundan daha büyük bir başarı düşünmek zordur. Bir çırpıda her şey yerli yerine oturdu ve her şey hesaplanabilir hale geldi. Yalnızca bir örnek vereyim: Mendeleyev’in hidrojenden uranyuma kadar evreni oluşturan tüm olası elementleri listeleyen ve pek çok sınıfta asılı olan, elementlerin periyodik tablosunu anımsıyor musunuz? Nasıl oluyor da tam da orada listelenen şeyler, elementler orada yer alıyor, periyodik tablo, nasıl oluyor da o periyotlarıyla bu yapıya sahip oluyor, elementler de bu belirli özelliklere nasıl sahip oluyor? Bunun yanıtı her bir elementin kuantum mekaniğinin temel denkleminin bir çözümü olmasıdır. Tüm kimya bu tek denklemden doğmuştur.</p>

<p>Yeni kuramın ilk denklemlerini yazmayı başaran, bazı baş döndürücü düşünceleri temel alan gencecik bir Alman dâhi, Werner Heisenberg’di.</p>

<p>Heisenberg elektronların her zaman var <i>olmadığını </i>düşünüyordu. Elektronlar yalnızca biri ona baktığında ya da daha doğru bir ifadeyle, bir başka şeyle etkileştiklerinde var olur. Bir şeye çarptıklarında, hesaplanabilir bir olasılıkla, bir yerde maddeleşirler. Bir yörüngeden diğerine meydana gelen “kuantum sıçramaları”, onların gerçek olabilmeleri için tek yoldur: Bir elektron, bir etkileşimden diğerine sıçramaların bütünüdür. Kimse onu rahatsız etmediğinde hiçbir belirli yerde değildir. Herhangi bir konumda bulunmaz.</p>

<p>Sanki Tanrı gerçekliği kalın bir çizgiyle tasarlamamış da noktalı silik çizgilerle yetinmiştir.</p>

<p>Kuantum mekaniğinde, bir başka cisimle çarpışmadığı sürece hiçbir cismin belirli bir konumu yoktur. Bir etkileşimden diğerine uçuşunun ortasında onu tanımlamak için gerçek uzayda değil, soyut matematiksel uzayda yer alan soyut bir formül kullanılır.</p>

<p>Daha da kötüsü, her bir cismin bir etkileşimden diğerine geçmesini sağlayan bu sıçramalar öngörülebilir bir biçimde değil, büyük ölçüde rastlantısal biçimde gerçekleşir. Bir elektronun nerede yeniden ortaya çıkacağını öngörmek mümkün değildir, yalnızca şurada ya da burada aniden belirebileceğinin <i>olasılığı</i> hesaplanabilir. Olasılık düşüncesi, her şeyin kesin, tek anlamlı, değiştirilemez göründüğü fiziğin tam kalbinde yer edindi.</p>

<p>Saçma mı geliyor? Einstein’a da saçma geliyordu. Bir yandan, dünyaya ilişkin temel bir şeyler anladığını takdir ederek Werner Heisenberg’i Nobel’e öneriyor, öte yandan böylelikle hiçbir şeyin anlaşılamadığını homurdanma fırsatını kaçırmıyordu.</p>

<p>Kopenhag grubunun genç aslanları dehşete kapılmıştı: Nasıl, Einstein bile mi? Ruhani babaları, düşünülemez olanı düşünme cesaretini göstermiş olan adam, şimdi geri çekiliyor ve yolunu kendisinin açtığı bilinmeze doğru bu yeni sıçramadan korkuyor muydu? Zamanın evrensel olmadığını, uzayın eğildiğini söyleyen Einstein’ın kendisi değil miydi? Oysa şimdi dünyanın bu kadar garip olamayacağını mı söylüyordu?</p>

<p>Niels Bohr yeni fikirleri Einstein’a sabırla açıklıyordu. Einstein karşı çıkiyordu. Yeni fikirlerin çelişkili olduğunu göstermek için düşünsel deneyler tasarlıyordu: Ünlü “ışık kutusu” düşüncesi deneyi, “Işık dolu bir kutu düşünelim, buradan çok kısa bir süre içinde yalnızca bir fotonun dışarı çıkmasına izin verelim...” diye başlıyordu. Bohr her zaman sonunda yanıtı bulmayı ve itirazları savuşturmayı başarıyordu. Görüş alışverişleri yıllarca konferanslarla, mektuplarla, makalelerle sürdü. Bu etkileşim süresince her iki büyük insan da geri çekilmek ve fikir değiştirmek zorunda kaldı. Einstein yeni düşüncelerde aslında çelişki olmadığını kabul etmek zorunda kaldı. Bohr’da işlerin başta düşündüğü kadar kolay ve açık olmadığını... Einstein temel sorun olarak gördüğü noktadan geri adım atmadı: Kimin kimle etkileştiğinden bağımsız, nesnel bir gerçeklik var olmalıydı. Bohr gerçekliğin yeni kuram tarafından kavramsallaştırıldığı bu yepyeni yaklaşımın geçerli olduğu görüşünden geri adım atmadı. Einstein yeni kuramın dünyayı anlama yönünde atılmış dev bir adım olduğunu kabul etti ama nesnelerin bu kadar garip olamayacağına, “geride” daha mantıklı bir açıklama olması gerektiğine inanmaya devam etti.</p>

<p>Aradan bir yüzyıl geçti, hâlâ aynı noktadayız. Kuantum mekaniğinin denklemleri ve sonuçları, fizikçiler, mühendisler, kimyacılar, biyologlar tarafından pek çok farklı alanda her gün kullanılıyor. Tüm çağdaş teknoloji için çok işe yarıyorlar. Kuantum mekaniği olmasaydı transistor olmazdı. Yine de gizemli kalmaya devam ediyorlar: Fiziksel bir sisteme ne olduğu yerine yalnızca bir fiziksel sistemin bir başka fiziksel sistem tarafından nasıl algılandığını açıklıyorlar. Bu ne anlama geliyor? Bir sistemin temel gerçekliğinin tanımlanamayacağı anlamına mı geliyor? Öyküde eksik bir parça olduğu anlamına mı geliyor? Ya da, benim sandığım gibi, gerçekliğin yalnızca etkileşim olduğu fikrini kabul etmemiz gerektiği anlamına mı geliyor?</p>

<p>Bilgi dağarcığımız büyüyor, gerçekten büyüyor. Daha önceden hayal bile edemeyeceğimiz yeni şeyler yapmamızı sağlıyor. Ama büyürken de karşımıza yeni sorular, yeni gizemler çıkarıyor. Kuramın denklemlerini laboratuvarda kullananlar bunlarla ilgilenmiyor ama fizik ve felsefe makaleleriyle, konferanslarıyla kendilerini sorgulamaya devam ediyor, hatta son yıllarda bunların sayıları arttı. Doğumundan bir yüzyıl sonra kuantum mekaniği nedir? Gerçekliğin doğasının derinlerine olağanüstü bir dalış mıdır? Rastlantısal olarak işe yarayan bir gaf mıdır? Bir yapbozun eksik parçası mıdır? Yoksa, dünyanın yapısına ilişkin henüz iyi hazmetmediğimiz derin bir şeyin ipucu mu?</p>

<p>Einstein öldüğünde, en büyük rakibi Niels Bohr çok dokunaklı hayranlık sözleri sarf etti. Birkaç yıl sonra Bohr öldüğünde biri çalışma odasındaki karatahtanın bir fotoğrafını çekti: Üzerinde bir çizim vardı. Einstein’ın “ışık kutusu” düşünce deneyini temsil ediyordu. Kendini aşma ve daha çok şey öğrenme isteği son âna dek sürer. Şüphe, sonuna dek devam eder.</p>
</body>
</html>