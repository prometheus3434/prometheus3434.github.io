<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>1-39</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-35">DÜŞÜNCE GÜCÜNÜ KULLANMAK MÜMKÜN MÜ?  </p>
			<p class="paragraf"><span><img alt="4.jpg" class="_idGenPageitem-6" src="../Images/4_fmt74.jpeg"/></span> <span class="CharOverride-3">Telkin gerçekten işe yarıyor mu? “Pozitif düşün, iyi ol” felsefesi ne kadar gerçeği yansıtıyor?  </span></p>
			<p class="paragbos">  </p>
			<p class="paragraf">Görüntüleme çalışmaları sonucunda beynimizin önümüze serdiği ilginç bir özelliği var. Geçmişi hatırlama ve geleceği planlamakla ilgili beyin devreleri büyük oranda örtüşüyor. Yani gelecekte olacak olayları hayal ederken, yahut yaptığımız hareketlerin olası sonuçlarını düşünürken, aynen hafızadan eski deneyimlerimizi hatırlamaya gayret etiğimiz sırada devreye giren sinirsel ağlar çalışıyor. Bazı klinik çalışmalar, semantik (sözle ifade edilebilen) hafıza bileşenlerinde sorun yaşayan kişilerin geleceği zihinlerinde canlandıramadıklarını ve Alzheimer gibi bunama durumlarında geleceğe dair öngörülerinin ciddi oranda bozulduğunu gösteriyor. Bu durumlar, belli hafıza tiplerinin geleceği tahayyül edebilmekle doğrudan ilgili olduğunu da bize gösteriyor. Bu durumun birkaç sonucu var. Öncelikle, hatırlama dediğimiz işlemle geleceği “hayal etmek” aslında temelde benzer süreçler. Daha önce konuştuğumuz gibi, hatırlamak, bir video filmini tekrardan oynatmak gibi bir şey değil. Sadece bellekte yerleşmiş basit ve soyut birkaç referans noktasını birleştirerek araları duygusal, duyusal ve diğer bellek tiplerinden gelen ipuçları ile doldurarak yaptığımız bir yeniden inşa süreci. Geleceği tasarlamak da öyle... Eldeki bilgi ve deneyim parçalarından geleceği öngörmeye çalışıyoruz. Bu açıdan insan beyni diğer hiçbir canlıyla kıyaslanamayacak bir üstünlüğe sahip. Geçmiş ve gelecek devrelerinin aynı olması, deneyimleriyle davranışlarını değiştirebilen her canlıda önemli bir başka sonuca daha gebe: Geleceği tasarlayan devrelerimizde gezinen fikir ve soyut düşünceler, kararlarımızı, davranışlarımızı ve gideceğimiz yolu uzun vadede belirliyor. Bir başka deyişle, kafamızda dönüp duran gelecek tasavvuru, her seferinde seçimlerimizde ve kararlarımızda ufak da olsa temel bir etki yaparak, neticede hayatlarımızda belirleyici olabiliyor. Bunu, devamlı hayatımızın arka planında çalan bir fon müziğine benzetiyorum ben. O müzik ritmik ve neşeli ise, biz de öyle bir insana dönüşüyoruz zamanla. Fakat sürekli karamsar notalar varsa müzikte, biz de öyle davranıyor, öyle şekilleniyoruz kaçınılmaz olarak.  </p>
			<p class="paragbos">  </p>
			<p class="paragraf ParaOverride-11">Öğrencilerime devamlı surette öğütlediğim bir egzersiz var ki, bence okulöncesinden itibaren çocuklara bunun talimini yapmayı öğretmemiz lazım. Çocuklara “Büyüyünce ne olacaksın?” diye sorarız ya, bunun bir ileri versiyonu daha lazımdır bize aslında.   </p>
			<p class="paragraf ParaOverride-11">Üniversiteden mezun olan birçok öğrencimiz bile gelecek 20-30 yıl içinde kendilerini nerede görmek istediklerine dair özgün bir hayale sahip değiller. Akıllarında sadece bazı meslekler, standart ve öğretilmiş kalıplar var. Ama kendilerini özel bir durumda görmek, kendilerine uygun bir duruş, iş yahut meşgale hayal etmekte zorlanıyorlar.  </p>
			<p class="paragraf ParaOverride-11">Çünkü hayal gücü bir nevi kas gibidir.  </p>
			<p class="paragraf ParaOverride-11">Çalıştıkça geliştirilir. Erken yaşlardan itibaren kafayı bir şeylere takan çocuklar, ömürleri oldukça o şeye dönüşürler. Bildiğimiz bütün müzisyen, sanatçı, bilim insanı, sporcu yahut düşünür, küçüklüklerinden beri zaten takıntılı bir şekilde düşündükleri şeyin peşinden gittikleri için isim yapmış kişilerdir.  </p>
			<p class="paragraf ParaOverride-11">20-30 yıl sonra kendimizi ne yaparken görüyoruz?  </p>
			<p class="paragraf ParaOverride-11">Bu soruya “Avukatlık yaparken görüyorum” demek bir cevap değil. Nasıl avukatlık yaparken mesela?  </p>
			<p class="paragraf ParaOverride-11">Nasıl bir insan görünüyor geleceğe bakınca?  </p>
			<p class="paragraf ParaOverride-11">Zengin mi, kendine güvenli mi, ev kuşu mu, yeni fikirler ve yollar açan biri mi, insanlara sürekli bir şeyler anlatan bir karakter mi, çoluk çocuk sahibi bir anne yahut baba mı? Kişisel hayaller kişiye özeldir. Zamanla değişir, gelişir, olgunlaşır.  </p>
			<p class="paragraf ParaOverride-11">Ama bu hayali hiç kuramayan bir zihin, açık denizde pusulasız gemi gibidir. Her rüzgârda, her zorlukta, her etkide yönü değişir. Rotasızdır.  </p>
			<p class="paragbos">  </p>
			<p class="paragraf">Maalesef etrafımızda böyle rotasız çok insan var. Halbuki erken yaşlarda çocuklara sadece hayal etmeyi öğretebilsek, benzersiz zihinsel donanımı sayesinde zaten gerisini halleder. Bahsettiğim beyin mekanizmasından dolayı, zihninde sürekli böyle bir hayalle yaşayan insan, eninde sonunda oraya doğru gider. Ve hangi mesleği yapıyor olursa olsun, böyle hayalleri olan bir kişi mesleğine bambaşka bir açı ve değer kazandıracaktır. Mesela bir patent ofisi memuru olan Einstein’ın fizikte devrim yapması, başka türlü açıklanamaz.  </p>
			<p class="paragraf">Zihniniz, gerçekliği şekillendiren en önemli aracınızdır. Onu siz kullanmadığınızda, başkaları kullanacaktır. İnsan zihnine hediye edilmiş gelecek tasavvur cihazı da boşuna değildir. Onunla hem hareketlerinin sonuçlarını tartabilir hem de olmak istediği insana dönüşmesi için ona ömür boyu yol gösterecek olan o içsel pusulayı sürekli olarak gözünün önünde tutabilir.  </p>
			<p class="paragraf">Telkinlere gelince, uygun zihinsel durumlarda, uygun duygusal içeriğe sahip telkinler gerçekten de işe yarar. Bunlar insanın kendine verdiği telkinler olabildiği gibi, başkalarının mesela hipnotik telkinlerle verdiği yönlendirmeler de olabilir. Arkadaşlarımız tarafından “gaza getirilme” sıklıkla başa gelen bir şeydir mesela. Hipnozda da insan zihninin yoğun odaklanma gücü devreye sokulur ve verilen telkinlere en yoğun dikkatle yönelim sağlanır. Böylece telkinlerin etkisi kat kat artar. Demin de dediğim gibi, zihnimiz sürekli tekrarlayan kalıpları devrelere ve davranışlara çevirme konusunda çok mahirdir. İçimizden neleri tekrarlıyorsak o yönde bir değişim yaşamamız da kaçınılmazdır.  </p>
			<p class="paragbos">  </p>
			<p class="paragraf"><span><img alt="4.jpg" class="_idGenPageitem-6" src="../Images/4_fmt75.jpeg"/></span><span class="CharOverride-3"> “Aklıma gelen başıma geldi” deriz. Düşündüğümüzün başımıza gelmesi bir tesadüf müdür?</span>  </p>
			<p class="paragbos">  </p>
			<p class="paragraf">Çoğu zaman zihnimiz, iki olay arasında bir bağlantı yakaladığı zaman bunu “özel bir denk gelme” olarak kaydeder. Bu denk gelmeleri tespit edebilen zihinsel özellikler hayatta kalmamız için oldukça önemlidir. Bir doğa olayından sonra onu takip eden bir başka faydalı yahut zararlı şeyi öngörebilmek, atalarımız için muhtemelen çok önemliydi. Gök gürültüsünden sonra yağmur yağması, yıldırım çakması, avlanılabilecek bazı hayvanların yuvalarından çıkmaları gibi...  </p>
			<p class="paragraf">Bu nedenle “denk gelen” olayları tespit eden ve bunlara özel ilgi gösteren bir zihinsel sistemler dizisine sahibiz. Nedensel olarak aslında birbiriyle ilgisiz de olsa birden fazla olayın bir açıdan üst üste gelmesi, zihnimizdeki bu denk gelme tespit sistemini uyarır, dikkatimizi artırır ve bu anı hafızamıza “daha sonra kullanılabilecek bir ilişki bilgisi” olarak dikkatle kaydedilir. Fakat denk gelmeyen durumlar için bu devre çalışmaz ve o anlar genellikle hızla unutulur. İşte aklımıza gelen birçok şeyin başımıza geliyor olduğunu düşünüyorsak, bunların önemli bir kısmı, tamamen bağımsız düşünceler ve dış olaylar arasında yakalanan tesadüfi örtüşmelere zihnimizin verdiği özel tepkiden kaynaklanır. Böyle örtüşmeleri daha çok hatırlarız. Aynı düşünce aklımızdan defalarca geçtiği halde hiçbir denk gelme olmayan durumları ise unuturuz. O nedenle nadiren de olsa bu tip çakışmalar biriktirilir ve bunların hayatımızda “çok kez olduğu” yönünde bir yargıya ulaşırız. Yani aslında daha çok hatırladığımız ve o tip anılara torpil geçtiğimiz için, bize daha çok oluyorlarmış gibi görünür.  </p>
			<p class="paragraf">Fakat bu elbette her şeyin açıklaması değil. Bazen rüyalarda, yahut gündüz düş benzeri durumlarda çok detaylı bir şekilde gelecekte olacak olayları kontrolsüz bir şekilde görebildiklerini söyleyenler var. Eğer bunların hepsi yalancı değilse, ki böyle bir şey pek mümkün değil, henüz sinirbilimsel olarak açıklayamadığımız birçok konu arasında böyle konuların da varlığına dikkat çekmek önemlidir. Zihinler arası bir iletişime dair kuvvetli kanıtlar gelmeye devam ediyor ama bu konuda bilim hâlâ emekleme aşamasında. Bakalım ilerleyen günler ve çalışmalar neler getirecek?  </p>
		</div>
</body>
</html>