<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre4"><a id="bookmark0" class="calibre5"></a><span class="font5"><a id="bookmark1"></a>Szum ve Ching</span></h2>
<p class="calibre3"><span class="font">Vardık - eğer yanımdaysan. Daha fazla ilerlemeyeceğiz. Küçük Polonya denen yerdeki girişi basamaksız eve ulaştık.</span></p>
<p class="calibre3"><span class="font">Yol işaretlerinin bir masal anlattığını düşünürdüm sık sık: Çifte Kavşak, Sıçrayan Geyik, Dörtyol Ağzı, Hemzemin Geçit, Döner Kavşak, Heyelan Tehlikesi, Dik Yokuş, Başıboş Sürü, Tehlikeli Dönüş.</span></p>
<p class="calibre3"><span class="font">Hayatın rizikolarıyla karşılaştırıldığında, bu uyarılar güven verici bir basitlikte geliyor insana.</span></p>
<p class="calibre3"><span class="font">Berlin'den sonra doğuya doğru yol alırken gökyüzünde değişenin ne olduğunu anlatmak kolay değil. Ovanın düzlüğü karşısında dikey duran her şeyi farklı bir açıdan görmeye başlıyorsunuz: tahta çitler, tarlada durmuş bir adam, ara sıra karşınıza çıkan bir at, ormandaki ağaçlar... Gökyüzünde gördüğünüz mesafe artık aynı şeyden dem vurmuyor; burada, birkaç bin kilometre sonra, ovanın stepe dö-</span></p>
<p class="calibre3"><span class="font">nüşeceğini bildiriyor - stepte mesafeler dağlardaki yükseklik kadar tehlikeli ve meydan okuyucudur.</span></p>
<p class="calibre3"><span class="font">Stepte ağaçlar daha dirençli ve daha ufak olur, tıpkı dağ tepelerindeki -örneğin güneydeki Karpatlar'daki- kışa dayanıklı kimi ağaçlar gibi. Stepte bir köpekten daha yüksek olmayan huş ağaçları vardır. Dağlardaki korkunç soğuğun nedeni yüksekliktir; stepte ise mesafe, kıtanın yatay yayılmışlığı.</span></p>
<p class="calibre3"><span class="font">Oder'i geçtikten sonra henüz başgöstermese de bu mesafe, bu yayılma kendini hissettirmeye başlıyor. Gökyüzü yeryüzüne yeni bir teklifte bulunuyor.</span></p>
<p class="calibre3"><span class="font">Varşova ile Moskova'yı bağlayan ana yol boyunca doğuya doğru motorumla ilerliyorum. iki yöne doğru da yoğun bir trafik var. Birkaç yıl içinde burası otoyol olacak. Yol çeşitli ormanların kıyısından ya da içinden geçiyor. içinde yaz ışığı yeşil yeşil parlayan kuzey ormanları; ladinlerin gövdeleri uzadıkça giderek daha tüylü bir turuncu renk alıyor. Balıklar için mercan neyse, kırmızı ladinlerin tepesi de kuşlar için aynı şey olmalı.</span></p>
<p class="calibre3"><span class="font">Hayatımıza giren hayatların sayısı hesap edilemez.</span></p>
<p class="calibre3"><span class="font">Yolun dönemecinde iki dirhem bir çekirdek giyinmiş genç kadınlar duruyor, kalçalarını çıkartmış, batıdan gelen şoförlere el ediyorlar. Eski, harap bir Mercedes 123 kullanan bir adam durmuş. Polonyalılar bu arabalara </span><span class="font1">beczka,</span><span class="font"> fıçı diyorlar. Ukraynalı şoför de fıçıya benziyor. Kızların çoğu Romanyalı. Hizmetleri dolar banknotlarıyla ödeniyor.</span></p>
<p class="calibre3"><span class="font">Pekâlâ, diyor kız, parayı almak için elini uzatarak.</span></p>
<p class="calibre3"><span class="font">Sonra, diyor adam, baştan para vermeyi reddederek. Adın ne senin?</span></p>
<p class="calibre3"><span class="font">Sırtı açık elbisesiyle, omuzlarını silkiyor kız.</span></p>
<p class="calibre3"><span class="font">Adam başparmağıyla göğsüne vurarak kendisini işaret ediyor. Mickhail, diyor, benim adım Mickhail. Seninki?</span></p>
<p class="calibre3"><span class="font">Kız başını sallayıp dikiz aynasında yüzünü inceliyor.</span></p>
<p class="calibre3"><span class="font">Adın ne?</span></p>
<p class="calibre3"><span class="font">En iyisi geri çekilmek diye düşündüğü her seferinde kullandığı İngilizce cümleyle yanıtlıyor kız: I </span><span class="font1">dunno</span><span class="font"> (bil-miyom).</span></p>
<p class="calibre3"><span class="font">Usanan şoför kapıyı açıyor, kız mecburen çıkıyor. Adam hemen, hızla yola atılıyor, lastikleri patinaj yaparak toz kaldırıyor.</span></p>
<p class="calibre3"><span class="font">Ağaçların arkasından bir başka kadın çıkıyor yürüyerek. Başında tüylü bir kadife şapka olan yaşlıca bir adamın elinden tutuyor. İki kız bu küçük orman parçasında birlikte çalışıyorlar.</span></p>
<p class="calibre3"><span class="font">Hey, Lenuta, diye sesleniyor yaşlı adamın yanındaki kız, Ukraynalıyla şansı yaver gitmeyen arkadaşına. Peze-venkler ne yapmış, biliyor musun?</span></p>
<p class="calibre3"><span class="font">Ne?</span></p>
<p class="calibre3"><span class="font">Arabasını çalmışlar. Adamı ormana götürüyorum, geri getiriyorum, bir bakıyoruz araba gitmiş. Yepyeni BMW 525.</span></p>
<p class="calibre3"><span class="font">Seni mi suçluyor?</span></p>
<p class="calibre3"><span class="font">Adam Alman, kalp krizi geçirecek diye korkuyorum.</span></p>
<p class="calibre3"><span class="font">Paranı ödedi mi? diye soruyor Lenuta.</span></p>
<p class="calibre3"><span class="font">Öteki başıyla evet diyor</span></p>
<p class="calibre3"><span class="font">E bırak o zaman!</span></p>
<p class="calibre3"><span class="font">Öteki suratını asıp omuz silkiyor.</span></p>
<p class="calibre3"><span class="font">Bana ver o zaman, diyor Lenuta, git Janey'i gör - belki Evgen arabaya ne oldu biliyordur.</span></p>
<p class="calibre3"><span class="font">Adam makilerin üzerine oturuyor. Gözlerini çizmelerine dikip elini kalbine bastırıyor. Lenuta adamın üzerine tüy takılı şapkasını çıkarıyor ve kenarından tutup adamı yelpazelemeye başlıyor. Hava sıcaklığı 40°C.</span></p>
<p class="calibre3"><span class="font">Ormandan yanında küçük bir çocukla yaşlı bir kadın çıkıyor. Parmakları olduğu gibi mora boyanmış. Oğlan bir naylon torba taşıyor. Böğürtlen toplamışlar. Biraz sonra oğlan topladıkları siyah meyveleri doldurdukları dört tane litrelik kavanozla yolun kenarına oturacak.</span></p>
<p class="calibre3"><span class="font">Etolog bir arkadaşım var. Çok uzun olmayan bir süre önce, buradan 200 kilometre kadar doğuda kalan Bielowieza ormanında uzun yıllar kurtlarla çalıştı. Aylar boyunca, kurtların merakı temkinliliklerine galebe çalıp da onu kabul edinceye kadar, sabırla ve korkusuzca kurtlara yanaşmak için uğraşırdı. Arkadaşımın adı Despina. Bir defasında, sabah erken vakitte arkadaşının Siber adını verdiği sürübaşı yanına gelip kendisini takip etmesini istediğini belli etmiş. Despina peşinden gitmiş. Siber arkadaşımı ağır ağır, takip ettiğinden emin olmak için arkasına baka baka ormanın çalılığından geçirip yavrulayan eşinin bulunduğu ine götürmüş. Yavrular o sırada iki haftalık olmuşlar ve o sabah ana kurt yavrularını ilk kez sürünün geri kalanıyla, Despina'nın önünde bekleyen üç diğer kurtla tanıştırmak için inlerinden çıkarmaya hazırlanıyormuş. Siber ve dişisi yavruları dışarıya çağırmışlar: Auuuu... auu... uuu. Yavrular tek tek çıkmış, gözleriyle etrafı araştırıyorlarmış. Kurt yavruları üç haftalık olduktan sonra sürülerine dahil olmayan herkesten şüphelenmeye başlarlar, dolayısıyla tanışmak için en uygun zaman buymuş. Siber, Despina'nın da bu ana tanık olmasını istemiş.</span></p>
<p class="calibre3"><span class="font">Kızlara fazla yaklaşma, diye uyarıyor ninesi böğürtlen satan torununu. Romen kızlardan uzak dur, yoksa arabadaki kadınlar kocalarının durmasına izin vermez.</span></p>
<p class="calibre3"><span class="font">Bu memleketteki herkes bir şey satıyor ya da satmaya çalışıyor, Altmışlı yaşlarını süren adamlar akşama doğru büyük kentlerdeki kaldırımlara çıkıp üzerine </span><span class="font9">POKOJE</span><span class="font"> yazdıkları bir kartonu kaldırıyorlar. Oradan geçen bir yolcuya küçük dairelerindeki ya da evlerindeki misafir odasını bir geceliğine satmaya çalışıyorlar.</span></p>
<p class="calibre3"><span class="font">Her bir böğürtlen kavanozu sekiz zloti.</span></p>
<p class="calibre3"><span class="font">BMW bulunmuş. Yaşlı Alman birkaç yüz zloti çıkarıyor cebinden. Tüy takılı şapkasını yine geçirmiş başına, lastikleri inceliyor - büyük ihtimalle değiştirilip değiştirilmediklerini anlamak için.</span></p>
<p class="calibre3"><span class="font">Yollar dümdüz, kentler arasındaki mesafeler uzun. Gökyüzü yeryüzüne yeni bir teklifte bulunuyor. Yüz elli yıl önce Kalisz ile Kielce arasında tek başıma yolculuk yaptığımı hayal ediyorum. İki isim arasında mutlaka bir üçüncü isim olacaktır: atının ismi. Atının ismi geride bıraktığın kentle yaklaştığın kentin ismi arasındaki sabit.</span></p>
<p class="calibre3"><span class="font">Güneye Tarnow'a işaret eden bir levha görüyorum. On dokuzuncu yüzyılın sonunda, ilk modern Rembrandt resimleri koleksiyoncusu Abraham Bredius buradaki bir kalede bir tablo keşfetmişti.</span></p>
<p class="calibre3"><span class="font">"Otelimin önünden geçen harika dört atlı arabayı görüp kapıcıdan arabanın birkaç gün önce kendisine yüklü bir drahoma getiren güzeller güzeli Kontes Potocka'yla nişanlanan Kont Tarnowski'ye ait olduğunu öğrendiğimde, bu adamın aynı zamanda büyük ustamızın en üstün yapıtlarından birinin şanslı sahibi olduğu hakkında en ufak bir fikrim yoktu."</span></p>
<p class="calibre3"><span class="font">Bredius otelden ayrılıp kontun şatosuna kadar trenle uzun ve zahmetli bir yolculuk yapmış - trenin miller boyunca yürüyüş hızıyla ilerlediğinden şikâyet ediyormuş. Şatoda hemen Rembrandt'ın olduğunu tahmin ettiği bir atlı tablosu dikkatini çekmiş, bunun bir yüzyıldır unutulmuş bir başyapıt olduğunu düşünmüş. Tabloya </span><span class="font1">Polonyalı Süvari</span><span class="font"> adını vermişler.</span></p>
<p class="calibre3"><span class="font">Bugün kimse resmin ressam için kimi ya da neyi temsil ettiğini tam olarak bilemiyor. Süvarinin ceketi tipik Polonya işi - bir </span><span class="font1">kontusz.</span><span class="font"> Başındaki şapka da öyle. Muhtemelen bu nedenle resim Amsterdam'dan bir Polonyalı soylu tarafından alınıp on sekizinci yüzyılın sonunda Polonya'ya götürülmüştü.</span></p>
<p class="calibre3"><span class="font">Resmi ilk kez sonunda götürüldüğü New York'taki Frick Koleksiyonunda gördüğümde, Rembrandt'ın sevgili oğlu Titus'un portresi olabileceğini düşünmüştüm. Resim bana, evden ayrılmayla ilgili gibi gelmişti - hâlâ da öyle gelir.</span></p>
<p class="calibre3"><span class="font">Daha akademik bir yorum, resme esin verenin, Rem-brandt'ın zamanında Amsterdam'da muhalif çevrelerde bir tür asi kahraman sayılan Polonyalı Jonaz Szlichtyng olduğunu öne sürüyor. Szlichtyng on altıncı yüzyılda Isa'nın Tanrı'nın oğlu olduğunu reddeden -çünkü oğlu olsaydı din tektanrılı olmaktan çıkardı- Sienalı teolog Lebo Sozznisi' yi izleyen bir tarikata dahildi. Eğer resim Jonaz Szlichtyng' den esinlenmişse, Isavari bir figür gösteriyor; bir adam, sadece bir insan, atına binmiş, kaderiyle yüzleşmek üzere yola çıkıyor.</span></p>
<p class="calibre3"><span class="font">Benden kaçabilecek kadar hızlı gittiğini mi sanıyorsun, diye soruyor bana, arabasını Kielce'deki ilk trafik ışığında yanıma çekerek.</span></p>
<p class="calibre3"><span class="font">Ayakkabılarını çıkarıp atmış, arabayı çıplak ayak kullandığını fark ediyorum.</span></p>
<p class="calibre3"><span class="font">Senden uzaklaşmaya çalışmıyorum, diyorum, sırtımı dikleştirip iki ayağımı birden yere basarak.</span></p>
<p class="calibre3"><span class="font">Bu hız niye öyleyse?</span></p>
<p class="calibre3"><span class="font">Cevap vermiyorum, cevabı biliyor nasılsa.</span></p>
<p class="calibre3"><span class="font">Hızda unutulmuş bir sevecenlik vardır. Araba kullanırken, başını bir santimetre bile oynatmak zorunda kalmadan ekrandaki göstergeleri görebilmek için sağ elini direksiyondan belli bir tarzda kaldırırdı. Elinin bu küçük hareketi orkestra karşısındaki büyük bir şefin hareketleri kadar temiz ve kesin olurdu. Bu kendinden emin halini çok severdim.</span></p>
<p class="calibre3"><span class="font">Hayattayken ona Liz derdim, o da bana Met. Ona taktığım ismi severdi, çünkü hayatının o anına kadar böyle kaba saba bir takma ada karşılık vermesi akla hayale sığmaz bir şeydi. "Liz" bir yasanın çiğnenmesi anlamına geliyordu ki yasa çiğnemeye bayılırdı.</span></p>
<p class="calibre3"><span class="font">Met, Saint Exupery'nin romanlarından birindeki havacıya verilen isimdir. Galiba </span><span class="font1">Gece Uçuşun'nda.</span><span class="font"> O benden çok daha fazla kitap okumuştu ama ben de daha hayat adamıydım; belki bu nedenle bana bir seyrüsefercinin adını takmıştı. Bana Met demek aklına bir defasında Calabria' dan arabayla geçerken gelmişti. Arabadan her çıktığımızda başına geniş kenarlı bir şapka takıyordu. Güneşte yanmaktan nefret ederdi. Cildi Velasquez"in zamanındaki Ispanyol kraliyet ailesininki kadar beyazdı.</span></p>
<p class="calibre3"><span class="font">Bizi bir araya getiren neydi? Yüzeysel bir bakışla, merak - yaşımız dahil her konuda birbirimizden apaçık bir şekilde farklıydık. Birlikte pek çok ilk yaşamıştık. Ama daha derinden bakıldığında, bizi bir araya getiren aynı hüznün sözsüz kabulüydü. Kendimize acımıyorduk. Bende en ufak bir kendine acıma sezmiş olsaydı bunu hemen kesip atardı. Bana gelince, söylediğim gibi, onun kendinden emin oluşunu severdim, kendine acımayla bir arada olmaz bu özellik. Bizimkisi dolunaydaki bir köpeğin çılgın uluması gibi bir hüzündü.</span></p>
<p class="calibre3"><span class="font">Ikimiz de farklı farklı nedenlerle, birazcık umutla yaşamak için mutlaka üslup gerektiğine inanıyorduk, ya umutlu yaşardın ya da umutsuzluk içinde. Arası yoktu.</span></p>
<p class="calibre3"><span class="font">Üslup? Belli bir hafiflik. Belli hareketleri ya da tepkileri devre dışı bırakan bir utanç duygusu. Bir zarafet teşebbüsü. Her şeye rağmen bir melodinin aranabileceğine ve belki de bulunabileceğine dair inancını korumak. Ancak üslup belli belirsizdir. Insanın içinden gelir. Gidip bir yerden alamazsınız. Üslup ile modanın ortak bir rüyası olabilir, ama farklı yaratılmışlardır. Üslup görünmez bir vaade dairdir. Bu yüzden de dayanıklılık ve zamanla uzlaşma yeteneği gerektirir ve bu yeteneği geliştirir. Üslup müziğe çok benzer.</span></p>
<p class="calibre3"><span class="font">Gecelerimizi konuşmadan Bartok, Walton, Britten, Şos-takoviç, Chopin, Beethoven dinleyerek geçiriyorduk. Yüzlerce gece. 33'lük plakların zamanıydı, arka yüzünü elle çevirmeniz gerekenlerin. Plağın arkasını çevirip elmas uçlu pikap iğnesini yavaşça üzerine indirdiğimiz anlar, şükran ve beklenti dolu, sanrılı bolluk anlarıydı; bu anları ancak birimiz diğerinin üzerinde, yine tek kelime etmeden seviştiğimiz anlarla karşılaştırabilirim.</span></p>
<p class="calibre3"><span class="font">O halde neden uluyorduk? Üslup insanın içinden gelir ama güvenini başka bir zamandan alıp bugüne ödünç vermelidir, ödünç alan da o zamana bir rehin bırakmalıdır. Tutkulu bugün, üslup için hep çok kısadır. Aristokrat olan Liz geçmişten ödünç alıyordu, ben ise devrimci bir gelecekten.</span></p>
<p class="calibre3"><span class="font">Üsluplarımız şaşırtıcı derecede benzerdi. Giyim ku-</span></p>
<p class="calibre3"><span class="font">şamdan ya da markalardan bahsetmiyorum. Yağmurda sırılsıklam bir ormanın içinden yürürken, ya da sabaha karşı Milano'nun merkezi tren istasyonuna varırken nasıl olduğumuzu hatırlıyorum. Çok yakın.</span></p>
<p class="calibre3"><span class="font">Yine de birbirimizin gözlerinin derinliklerine, bunun içerdiği riskleri bal gibi bildiğimiz halde inkâr ederek baktığımızda, ödünç aldığımız zamanların kuruntudan ibaret olduğunu fark etmeye başlardık. Hüzün buydu. Köpeğin ulumasına yol açan buydu.</span></p>
<p class="calibre3"><span class="font">Trafik ışığı yeşile dönüyor. Onu geçiyorum, arkamdan geliyor. Kielce'yi geride bıraktığımızda, duracağımı belirten bir işaret veriyorum. Bir öncekinden daha karanlık bir ormanın kenarında araçlarımızı sağa çekiyoruz. Arabasının camını indirmiş bile. Kulağının arkasına doğru attığı şakaklarındaki incecik saçlar narin bir şekilde karışmış. Narin bir şekilde çünkü parmaklarımla bu saçları açmak için nazik davranmam gerekecek. Torpido gözünün etrafına farklı renklerde tüyler yapıştırmış.</span></p>
<p class="calibre3"><span class="font">Met, diyor, hatırlıyor musun, günler boyunca Tarih'in bayağılığından azade kalırdık. Bir süre sonra, sen beni terk edip giderdin, tekrar tekrar. Müptelaydın.</span></p>
<p class="calibre3"><span class="font">Neye?</span></p>
<p class="calibre3"><span class="font">Müptelaydın -tüylerden bazılarına parmaklarıyla dokunuyor- tarih yapma müptelasıydın, tarihi yaptıklarına inananların ta başından iktidara el koyduklarını, ya da koyduklarını hayal ettiklerini göz ardı etmeyi seçiyordun, oysa bu iktidar, gün gibi açık ki Met, onların başını döndü-</span></p>
<p class="calibre3"><span class="font">recektir. Bir-iki yıl içinde ne yaptıklarını bilmez hale gelecekler. Elini bacağının üzerine bırakıyor.</span></p>
<p class="calibre3"><span class="font">Tarihe tahammül etmek gerekir, diye devam ediyor, kendisi de -Tanrı bilir neden- yenilmez olan bir gururla, tuhaf bir gururla tahammül etmek gerekir. Avrupa'da Polonyalılar bu tahammülün yüzlerce yıllık uzmanıdırlar. Onları bunun için severim. Savaşta 303. Hava Filosu'ndan pilotlarla tanıştığımdan beri severim onları. Onları hiç sorgulamadım, sadece dinledim. Davet ettikleri zaman da dans ettim onlarla.</span></p>
<p class="calibre3"><span class="font">Taze tomruk yüklenmiş bir yük arabası ormandan dışarı çıkıyor. Atlar köpük ve ter içinde, çünkü arabanın tekerlekleri orman yolundaki yumuşak toprağa saplanıyor.</span></p>
<p class="calibre3"><span class="font">Buranın ruhunun atlarla çok alakası var, diyor gülerek. Ve sen, şu meşhur tarihsel yasalarınla sen, bir atla nasıl baş edeceğini Troçki'den daha iyi bilmiyordun! Belki bir gün -kimbilir?- belki bir gün şu ünlü tarihsel yasaların olmaksızın kollarıma dönersin.</span></p>
<p class="calibre3"><span class="font">Tanımlayamayacağım bir el hareketi yapıyor. Sade bir tavırla başını yatırıyor, öyle ki saçını ve ensesini görebiliyorum.</span></p>
<p class="calibre3"><span class="font">Kendine bir mezar kitabesi seçecek olsaydın? diye soruyor.</span></p>
<p class="calibre3"><span class="font">Kitabemi seçecek olsaydım, Polonyalı Süvariyi isterdim.</span></p>
<p class="calibre3"><span class="font">Kitaben için bir resim seçemezsin!</span></p>
<p class="calibre3"><span class="font">Seçemez miyim?</span></p>
<p class="calibre3"><span class="font">İnsanın ayağından çizmelerini çıkartacak birinin olması harika bir şey. "Kadın adamın çizmelerini nasıl çıkartacağını iyi biliyor", atasözü haline gelmiş bir Rus iltifatıdır. Bu akşam çizmelerimi kendim çıkartıyorum. Çıktıklarında, motosiklet çizmeleri olduklarından, farklı duruyorlar. Farklı olmalarının nedeni korunma sağlamak için belli yerlerinde metal olması değil; gaz pedalına basarken oluşan yıpranmayı engellemek için burna doğru eklenmiş olan deri parçası ya da sürücü arkadaki araçtan far ışıkları vurduğunda rahat görünsün diye bilek hizasına konmuş fosforlu şerit de değil farklılığı yaratan; çıkardığımda birlikte kat ettiğimiz binlerce kilometrenin yanına adım attığımı hissettiğim için farklılar. Sanki çocukluğumda beni büyülemiş olan yedi arşın çizmeleri bunlar. Yanımda her yere götürmek isterdim o çizmeleri, çünkü daha o zamandan yolları düşlemeye başlamıştım, oysa ödümü patlatırdı yol.</span></p>
<p class="calibre3"><span class="font">Polonyalı Süvari tablosunu bir çocuğun seveceği gibi seviyorum, çünkü bu tablo pek çok şey görüp geçirmiş ve asla yatağa gitmek istemeyen yaşlı bir adamın anlattığı hikâyenin başlangıcı.</span></p>
<p class="calibre3"><span class="font">Süvariyi bir kadının seveceği gibi seviyorum: cesareti, küstahlığı, kırılganlığı, bacaklarının gücüyle. Liz haklıydı. Burada düşlerden pek çok at geçiyor.</span></p>
<p class="calibre3"><span class="font">1939'da kılıç kuşanmış Polonyalı süvari birlikleri ülkelerini işgal eden panzerli birliklerin tanklarına saldırdı. On yedinci yüzyılda "Kanatlı Süvariler" doğu ovalarının intikamcı melekleri olarak korku salardı. Ancak atın askeri</span></p>
<p class="calibre3"><span class="font">güçten öte anlamları da vardır. Polonyalılar yüzyıllar boyunca seyahate ya da göçe zorlanmıştır. Doğal sınırları bulunmayan topraklarında yollar bitip tükenmeden uzar.</span></p>
<p class="calibre3"><span class="font">Polonyalıların gövdelerinde ve giyiniş tarzlarında atçılıktan kalan alışkanlıklar hâlâ kendini belli ediyor bazen. Varşova'daki bir pizza tezgâhında oturup pepsi kola içen, ömürlerinde hiç ata binmemiş, hatta ata dokunmamış insanlara bakarken aklıma sağ ayağı üzengiye atıp solunu atın üzerinden aşırtma hareketi geliyor.</span></p>
<p class="calibre3"><span class="font">Polonyalı Süvari'nin atını kendi atını kaybetmiş de yerine yenisi verilmiş bir atçının seveceği gibi seviyorum. Hediye atın dişleri biraz uzun -Polonyalılar bu aksaklığa </span><span class="font1">szkapa</span><span class="font"> der- ama sadakati kanıtlanmış bir hayvan.</span></p>
<p class="calibre3"><span class="font">Ve son olarak, manzaranın çağrısını seviyorum -yolu nereye çıkarsa çıksın.</span></p>
<p class="calibre3"><span class="font">Yol, Ukrayna sınırının yirmi kilometre berisinde, Küçük Polonya denen bölgenin güneydoğusundaki Görecko köyüne çıkıyor.</span></p>
<p class="calibre3"><span class="font">Köy yolu toz ve taştan oluşmuş. İki dükkân var, ormanın içinde açılmış bir yolun sonunda da bir kilise. Köyün merkezine doğru, Meryem'e adanmış bir tapınağın yakınlarında, baharda yaban kuşkonmazlarının bittiği yerde yeşil suyla dolu küçük bir depo var. Köylüler 1960'lı yıllarda köye elektrik getirmek için yerel papazın yaptığı minyatür hidroelektrik planı uyarınca bu su deposunu kazıp açmışlar. Plan çalışmamış, ama Kilise'nin </span><span class="font1">Sovyetler + Elektrik = Komünizm</span><span class="font"> formülüne burnunu sokması yetkilileri, muhtemelen normalde yapacaklarından çok daha hızlı bir şekilde köye ulusal şebekeden elektrik vermeye mecbur bırakmış. Şimdilerde, dolap beygirlerinden biri azdığında köylüler hayvanı su deposuna sokup sakinleşene kadar birkaç saat bekletiyorlar.</span></p>
<p class="calibre3"><span class="font">Evlerin çoğu, bacası çatının ortasına dikilmiş, içinde tek bir soba yanan (kışın sıcaklık -20°C'lere kadar iniyor) iki odadan müteşekkil ahşap </span><span class="font1">çata'lar.</span><span class="font"> Dört küçük pencere çift camlı - genellikle iki camın arasına sevgiyle bir saksı bitkisi yerleştirilmiş oluyor. Bahçeler tahta çitlerle çevrelenmiş, içlerinde pancar, lahana, patates, pırasa yetiştiriliyor. Çata'lardan bazıları genişletilip yeniden yapılmış, içlerine kalorifer yerleştirilmiş, ahşap direkli revaklar eklenmiş. Paylarına düşen toprak miktarı değişmeden kalmış ama; dedelerinin ninelerinin evlerini iyileştirmek için gereken para ise Almanya'da ya da Şikago'da kazanılmış.</span></p>
<p class="calibre3"><span class="font">Arkadaşım Mirek'in evi ana yolun öteki yanında, köyün biraz uzağında. Geçtiğimiz yedi yıl boyunca Mirek, kaçak göçmen olarak bulunduğu Paris'te inşaatlarda çalıştı. Orman mühendisliği eğitimi almış. Ormanda ondan çok şey öğrendim.</span></p>
<p class="calibre3"><span class="font">Normalde hızlı yürür, tıpkı arabayı da hızlı sürdüğü gibi. Tehlikeli kullanmaz, zaten yeterince tehlike olduğunun farkındadır. Büyük elleri, geniş omuzlarıyla itip geçmeyi düşüneceğiniz biri değildir. Ama gözleri, sizi şaşırtır; içlerinde düşünceli, neredeyse mütereddit bir sorgulama vardır. Kadınlarla şansının bu kadar yaver gitmesini acaba bu sorgulamaya mı borçlu? Vaatlerde bulunmamız gerekir, demişti bana bir gün, vaatler olmazsa hayat hepimiz için çok zordur; ama inanmadığın bir vaatte bulunursan, sayılmaz. Belki de bu yüzden eylemi söze tercih ediyor. Dediğim gibi, normalde hızlı yürür.</span></p>
<p class="calibre3"><span class="font">O sabah, adımlarını yavaşlatmıştı ve ara ara toprağa çömelip çam ağaçlarının arasındaki toprağı inceliyordu. Sana Karınca Aslanı'nı göstermek istiyorum, dedi, buralarda olmalı. Bir tür karınca mı? Hayır kurtçuk, larva. Tırnak kadardır. Kanatları çıktığında yusufçuğa benzer, saten gibi ipeksidir. Çamların arasında arandığı toprak kumlu ve güneşliydi. Bulamadı.</span></p>
<p class="calibre3"><span class="font">Bir ağaç gövdesine yaklaşıp yapışkan, kesik yüzeye dokundu. Tam </span><span class="font1">oprinka miodowa'lık</span><span class="font"> bir yer. Derin ormanın tadını taşıyan mantarlar bunlar, dedi. Pişirmesini bilselerdi yaban domuzları yerlerdi bu mantarları. Acı tadından kurtulmak için bir dakika kadar haşlayacaksın -saplarını katma, ince ama ipliksidirler- sonra taze kremayla servis et! Bunu söylerken gülümsüyordu. Mirek'i en çok gülümseten günlük hayatın rutinlerinden ve sıkıcı kurallarından kurtulmanın hazzıdır, gülümsemesi genişledikçe sonunda gülmeye başlar. Bir kaçak avcının gözüne ve hayal gücüne sahiptir.</span></p>
<p class="calibre3"><span class="font">Yarım saat kadar sessizce ilerledik. Aniden durdu, diz çöküp kumda açılmış fincan tabağı çapındaki küçük krateri gösterdi. Giderek daralan bir huni şeklindeydi.</span></p>
<p class="calibre3"><span class="font">Başıyla kıskaçlarını gördün mü? Kumlara gizlenmiş, tünelden kayıp ağzına düşecek karıncayı bekliyor! Karınca aslanı! Önce yerde bir daire çizer, diye açıkladı Mirek, geri geri giderek çizer daireyi, arka ayakları kazıcı olacak şekilde evrimleştiğinden öne doğru ilerleyemez. Çıkardığı kumu başının hızlı bir hareketiyle yana atar. Sonra daha küçük ve daha derin bir daire daha çizer. Bu şekilde giderek daha dar ve derin daireler çize çize en dibe ulaşıp buraya sotalanır. Bir karınca bu kayan toprağa düştüğünde kurtulamaz. Eğer günler boyunca bir şey yiyememiş de çok acıkmışsa karınca aslanı aynı anda birçok karıncanın içeri düşmesini sağlayacak kadar geniş bir çember çizer. Çok aç değilse daha küçük bir çember. Menüsünü kuma yazar!</span></p>
<p class="calibre3"><span class="font">Mirek'in gülümsemesi kahkahaya dönüşüyor, sonra sanki nasıl olup da her şeyin bu şekilde olup bittiğinin sırrını çözmek istermişçesine gökyüzüne bakıyor.</span></p>
<p class="calibre3"><span class="font">Mirek'inki gibi bir ev daha görmedim. Belki de yeterince yakından tanıdığınız her ev için aynı şeyi söyleyebilirsiniz. Neyse, neyle karşılaşacağımı biliyorum. Yolun yanındaki ot bürümüş patikayı izliyorum, çayın üzerindeki kalaslardan yapılmış köprüyü geçiyorum, kapının solundaki, üzerindeki elmalar kiraz boyutlarında ve renginde olan (son derece acılar) ağacı geçiyorum ve cebimde anahtar aranıyorum. Ön kapıya çıkmak için basamak yapılmamış -beton bir platformdan elli santim kadar yukarıya adım atmanız gerekiyor. Ahşap kapıda açmam gereken iki kilit var, anahtarı çeviriyorum. Kapı açılmıyor. Kapının kabartmasından tutup hafifçe yukarı kaldırıyorum. Kapı bel verip açılıyor. içeri giriyorum. Ev toz, odun ateşi ve eğrelti-otu kokuyor. Odadan odaya geziyorum - altı oda var. Her odada en az bir kelebek ya da güve var; kâh sakin sakin uçuyor kâh para sayma makinasının hafif ve seri sayma sesiyle bir pervaza çarparak kanatlarını çırpıyor.</span></p>
<p class="calibre3"><span class="font">Ev inşa edileli bir yüzyıldan fazla olmuş. Sekiz yemek sandalyesinden sadece üç tanesi üzerine oturduğunuzda çökmüyor. Her odada Meryem resmi var. Kimse evin tarihini tam olarak bilmiyor, belki de herkes bu tarihin farklı bir bölümünü unutmak istiyor. Besbelli çeşitli işler için kullanılmış. Telleri, prizleri, bağlantıları, sigortaları ve düğmeleriyle ortalıkta duran elektrik bağlantısı sanki kırk yıl kadar önce telaşla, acil bir işi halletmek için gelişigüzel çekilmiş gibi. Belki de köye ilk elektrik geldiğinde?</span></p>
<p class="calibre3"><span class="font">Elektriği bağla! Önümüzdeki haftadan itibaren işleri buradan yürüteceğiz - gece gündüz, yaz kış, tamam mı? Her gün burada sadece birimiz olacak. Bağla hadi, pazartesiye kadar hallolsun.</span></p>
<p class="calibre3"><span class="font">Belki de ev uzaklarda yaşayan yaşlı bir kadına aitti; köye elektrik geldiğinde burada oturan yeğenlerinden biri elektrikçi numarası yaparak kadından evine elektrik bağlama karşılığında bir mobilet alabilecek parayı kopartmak için bu fırsattan yararlandı?</span></p>
<p class="calibre3"><span class="font">Elektriği açıyorum. Yanımda getirdiğim pastırmayla </span><span class="font1">smietanie'yi</span><span class="font"> mutfak masasının üzerine bırakıyorum. Geldiklerinde çorbayı hazır edeceğime söz vermiştim. Bir buçuk saat içinde su da ısınmış olur.</span></p>
<p class="calibre3"><span class="font">Aşağı yukarı elektrik tesisatı çekildiği sırada pencereler de değiştirilmiş. Ev ilk yapıldığında konanlardan çok daha fazla ve çok daha büyük pencereler yapılmış. Bu pencere merakının ardında yatan neydi acaba?</span></p>
<p class="calibre3"><span class="font">Modernliğe doğru atılmış bir adım mı, yaşlı kadına yeğeninin kabul ettirdiği bir yenilik mi? Elektrik çekmenin tersine, pencereleri yapıp yerleştirmek aylarca süren bir iş olmuştur, adam da ikinci el bir araba alacak kadar para kazanmıştır.</span></p>
<p class="calibre3"><span class="font">Yoksa bu bir Komite Kararı mıydı?</span></p>
<p class="calibre3"><span class="font">Eğer eve bol ışık girerse, daha az elektrik harcarız. Pencere pervazı bulmak sorun değil, doğrudan fabrikasından getirtiriz. Sen odadan odaya çalış, bu sırada biz diğerlerinde kalırız! Tamam mı?</span></p>
<p class="calibre3"><span class="font">Şimdi çift camlı yirmi pencereden sadece üçü açılabiliyor. Bazılarının camları boyanmış, ışık geçirmiyor; birkaç tanesinin de camı kırılmış, üzerine naylon kaplanmış. Hiç perde yok.</span></p>
<p class="calibre3"><span class="font">Mutfaktan bir kapıyla geçilen penceresiz bir hol olan kilerde (buzdolabı yok) bir şişe bira buluyorum. Buradan on iki kilometre uzaktaki Zwierzyniec köyünde yapılmış, "hayvanların yeri" anlamına geliyor köyün adı. Şişeyi alıp içinde koltuk olan ön odalardan birine gidiyorum.</span></p>
<p class="calibre3"><span class="font">Duvarda bir çift geyik boynuzu asılı, karşısında da tüfekli ve köpekli bir avcının eski bir çerçeve içindeki fotoğrafı var. Fotoğrafın tarihini anlamak güç. Mirek adamın kim olduğunu bilmiyor. Belki de bir zamanlar bu evde yaşıyordu.</span></p>
<p class="calibre3"><span class="font">Aslında boynuzlar bir şaka: boynuz etkisi yaratacak şekilde duvara yerleştirilmiş bir çift ladin dalı.</span></p>
<p class="calibre3"><span class="font">Liane Romanyalı bir ressam. Bana Berlin Doğal Tarih Mü-zesi'nde yaptığı bir resmi göndermiş. Resimde kocaman bir ağaç gövdesi var, iki yanından gerçek boynuzlar uzanıyor. Söylediğine göre bir zamanlar muhtemelen bir geyik, genç bir ağacın köklerinin yanında ölmüş, ağaç büyürken kafatasını da yükseltip korunmasını sağlamış. Berlin'e giden arkadaşlara müzeye gidip bakmalarını söyledim, onlara resmi gösterdim. Hepsi de böyle bir şey göremediklerini bildirdiler dönüşlerinde. En sonunda Liane'a sordum. E tabii, dedi gülümseyerek, sadece ben bulabilirim onu. Müzeye birlikte gitmemiz lazım, belki de kaldırmışlardır.</span></p>
<p class="calibre3"><span class="font">Fotoğraftaki avcı bir kasket takmış. Bugün dünyanın her yerinde gençlerin siperliğini arkaya vererek giydikleri beyz-bol kasketleri, perdahlanmış tepesi ve kendine has iddiasıyla geleneksel kasketin yerini aldı. Polonya kasketlerinin öne sürdüğü iddialar şunlardı: yenilmez bir vatanseverlik; kumanda etme hakkı; hizmet aşkı; doğayla ve onun tüm aşırılıklarıyla aşinalık; sır saklama ve pazarlık becerisi; çok uzun bir tarih deneyimi.</span></p>
<p class="calibre3"><span class="font">Her isteyen böyle bir kasket alıp takabilirdi. Pasaport almaktan bin kere daha kolay bir şeydi. On dokuzuncu yüzyılda, işgal altındaki Polonya bir ulus olarak mevcut değilken, bu kasketi takmak tuhaf bir otorite sağlıyordu. Fotoğraftaki avcı, boynuzlu ağaç gizemini açıklayabilirdi belki de.</span></p>
<p class="calibre3"><span class="font">Evden birkaç dakikalık yürüyüş mesafesinde bir gizem daha çıkıyor karşınıza. Ormanda, üzeri otlarla kaplanmış, yolu olmayan bir bölgede bir mezar var - üzerinde yapma çiçeklerden bir buketle, iyi bakılmış bir mezar. Altmış yıl önce buraya Alman Wehrmacht'ından bir asker gömülmüş. Buket birkaç ayda bir tazeleniyor.</span></p>
<p class="calibre3"><span class="font">Asker 31 Aralık 1943'te bu evde vurulmuş. Belki de aslında elmaları kiraz büyüklüğünde olan ağacın altında vurulmuştur, ama vurma kararı bu evde alınmıştı. Eyleme yol açan itki bu odada başlamıştı - karar lafı belki fazla kesin kaçıyor. Alman on sekizinde var yoktu. On altısında askere alınmış, birkaç aylık eğitimden sonra bu bölgedeki işgal birliklerine yollanmıştı. Adı Hans'tı. Birkaç ay sonra gizlice buluştuğu bir ormancıya Alman ordusundan ayrılıp Polonyalı partizanlara katılmak istediğini söyledi. Bazıları askerin köyde, şimdi ikinci dükkânın olduğu yerin yanındaki evde yaşayan kıza âşık olduğunu söylüyor. Yaşlandığında kıza Hans'ı sorduklarında kafasını öyle bir biçimde sallıyormuş ki hikâyeyi doğruluyor mu yalanlıyor mu anla-şılmıyormuş. Hans ormancıyla konuştuktan sonra birçok hafta geçmiş. Birkaç kere Ruslara değil de Londra'daki sürgün Polonya hükümetine bağlı gizli partizan Iç Ordusu A.K.'nin iki subayı tarafından çapraz sorguya alınmış. Partizan komutanlar askerden şüphelenmişler. Sonunda üniformasını, silahını ve belgelerini teslim ederse ormandaki sahra hastanelerinde hademe olarak çalışabileceğini söylemişler. Hans kabul etmiş. Hastanedeki yaralılardan biri ona gündelik Leh dili öğretmeye başlamış.</span></p>
<p class="calibre3"><span class="font">O gece Hans, 1944 yılbaşını kutlamak için köye, daha doğrusu bu eve gelen bir A.K. albayıyla birkaç bölük komutanının birlikte yılbaşı kutlama teklifini kabul etmiş.</span></p>
<p class="calibre3"><span class="font">Birkaç votkadan sonra ne olduğu meçhul. Acaba Hans kendini kaybedip Almanca şarkılar mı mırıldanmaya başladı? Kızdan bir mesaj aldı da kimseye bir şey söylemeden mutfak kapısından sıvışmaya mı kalktı? Lehçesini epey geliştirmişti. Yoksa albay aniden bir ihanet kokusu mu almıştı?</span></p>
<p class="calibre3"><span class="font">O bizim hakkımızda, bizim onun hakkında bildiğimizden çok daha fazlasını biliyor. Ona güvenip güvenemeye-ceğimizden bile emin değiliz.</span></p>
<p class="calibre3"><span class="font">O zamanlar cinayetler birbirini kovalıyor, aynı anda binlerce ölüm gerçekleşiyordu. 1 Haziran'da buradan on iki kilometre ötedeki bir köydeki tüm nüfus, bebekler ve nineler dahil, Alman SS'i tarafından katledilmişti. Bir önceki yıl 400000 Yahudi temerküz kamplarına gönderilmek üzere toplanmış ve Varşova gettosuna konmuştu. Şubat 1943'te Ingiliz hükümeti "düşmanın sivil nüfusunun moralini bozmak için" düşman şehirlerine ateş bombası atmaya öncelik verme kararı almıştı.</span></p>
<p class="calibre3"><span class="font">Öldürme belki anlık bir geri çekilme, bir saniyelik kafa karışıklığı yaratıyordu, ama kolay kolay pişmanlığa yol açmıyordu. Şimdi acı meyveli elma ağacının yetiştiği yerde ensesinden vurulduğu zaman Hans'ın başına ne geldiğini anladığından bile emin değilim. Mücadele olmamış. Dört adam onu ormana taşıyıp gömmüş. Düşman olmayabileceği ihtimalini göz önüne alıp ölüsünü gömmüşler.</span></p>
<p class="calibre3"><span class="font">Ancak gizem, ölümüyle değil mezarıyla ilgili. 1950'le-rin başında aniden mezara tahta bir haç konmuş. Ne isim, ne de tarih. Yıllar sonra haçı bir arada tutan paslı çivinin yerine paslanmaz çelik bir çivi takılmış. Ve mezarın üstüne her daim bir buket yapma çiçek konmuş oluyor; yirmi metre kadar uzakta, otların üzerinde, eskiyip atılmış buketlerin döküntüleri konfeti gibi yayılıyor.</span></p>
<p class="calibre3"><span class="font">Köydeki herkes bunu kimin yaptığını biliyor. Başını sallayan yaşlı kadın ölmüş. Ama hâlâ mezarlıklardaki çoğu mezardan daha iyi bakılıyor bu mezara. Acaba bunun nedeni gösterilen ilginin hem sır olması hem de hatırlayan</span></p>
<p class="calibre3"><span class="font">herkes tarafından onaylanması mı?</span></p>
<p class="calibre3"><span class="font">Bir keresinde yaşlı bir köylüye mezarı sordum. Kaçamak bir yanıt verdi. Orada bir adam ölmüştü, mezarını işaretlemekten doğal ne var?</span></p>
<p class="calibre3"><span class="font">Paradoksal olarak, bir kafa karışıklığı ânının anısı çok net olabilir. Şakadan boynuzlarla kasketli avcının resmi arasındaki koltukta otururken aklıma böyle bir anı geliyor. Bana ait bir anı değil bu, altmış yıl önce bu odada Hans'ı öldürme itkisinin anısı. Kalkıp yapacağım çorba için kuzukulağı toplama zamanının geldiğine karar veriyorum.</span></p>
<p class="calibre3"><span class="font">Açık havada âlemler arasındaki ayrım -maden, sebze, hayvan- birbirine karışıyor. Köprünün ahşap korkuluklarının kuruluğunda kıvrılmış yapraklar kaplumbağaya benziyor. Ayçiçeğine konmuş bir eşek arısı, çekirdeklerden biri sanılabilir - tavanarasında bir eşek arısı kovanı var. Bacaklarımı suya sarkıtarak köprünün kalasları üzerine oturup nehri seyrediyorum. Su her zamankinden biraz daha sığ çünkü nehrin yukarısındaki değirmen çalışıyor. Akşam ya da öğle molasında değirmen durduğunda su yirmi santim kadar yükseliyor. Değirmen, çam ağaçlarından keresteler kesen eski bir hızarı çalıştırıyor. Önümüzdeki on yıl içinde, kuzeydeki ormanda, Despina'nın bir zamanlar kurtlar tarafından sahiplenildiği yerde, planlanan o ki bir buçuk milyon ağaç kesilip hızlı bir kâr uğruna satılacak. Suyun sadece yüksekliği değil rengi de değişebiliyor. Bu akşamüstü berrak. Başka zamanlar nehir kabarık ve karanlık oluyor, içine kuru mantarları bastırdığınız suyun rengi gi-</span></p>
<p class="calibre3"><span class="font">bi. Suyun içinden gördüğümüz kumlar niye o kadar cezbe-dicidir? Nehir iki kıyısında büyüyen ağaçların sayısını etkilemiş, ağaçlardan bazıları evden çok daha yaşlı. Nehrin yüzeyinde akıntının izleri ile, taş ya da düşmüş bir dalla su engellendiğinde oluşan girdaplar bana saç örgüsü motifini çağrıştırıyor: üç düz, üç ters... Aklıma şişler geliyor.</span></p>
<p class="calibre3"><span class="font">Üç âlem arasındaki ayrımlar bulanıklaştığı gibi, geçmişle bugün arasındaki ayrım da bulanıklaşıyor. Burada nehre Szwm deniyor, orada ise </span><span class="font1">Ching</span><span class="font"> denirdi.</span></p>
<p class="calibre3"><span class="font">Ching benim altı yaşına kadar yaşadığım, Liverpool Cad-desi'nden trenle yirmi dakika mesafedeki yoksulca bir doğu Londra banliyösü olan Highams Park'taki küçük varoş evinin bahçesinin dibinde akardı. Bahçede uzun saplı sarı çiçekler ve püsküllü otlar vardı. Bir de bektaşi üzümüyle annemin en sevdiği çiçek oldukları için ektiği kadife çiçekleri. Ispanyolcada kadife çiçeğine </span><span class="font1">maravilla,</span><span class="font"> yani mucize denir; Meksika'da büyük Ölüm karnavalının çiçeğidir. Tıpkı Szum gibi üç metre genişliğindeki Ching'in üzerinde, babamın benim için inşa ettiği bir açılır köprü vardı. Babamın işe gitmediği her cumartesi ikindisi birlikte bizim yakada dik olarak duran köprüye gider, makara ve ip düzeneğini kullanarak köprüyü karşı kıyıya değene kadar indirip yatay hale getirirdik. Böylece ayağımız ıslanmadan karşı kıyıya geçebilirdik. Şimdi üzerinde oturduğum köprü gibi Highams Park'taki köprü de kalaslardan yapılmıştı, aralarından suyu görebilirdiniz, ama o köprü çok daha dardı, beş yaşındayken açılmış iki kolumun olduğu kadar genişti</span></p>
<p class="calibre3"><span class="font">sadece. Köprü hiçbir yere varmıyordu. Karşı kıyıda sadece etrafına çit çekilmiş bir tevzi alanı vardı. Karşıya geçmemizin tek nedeni karşıda olmak ve geriye bakmaktı.</span></p>
<p class="calibre3"><span class="font">Ching babamın nehriydi. Birkaç yıl boyunca bu nehir babamın hayatındaki en iyi şeydi, onu benimle paylaşmak istiyordu. Nehir hatırladığı, hiç iyileşmeyecek yaraları temizliyordu. Hardal gazını dağıtıyordu. Szum'unki gibi nemli dudaklarla isimler fısıldıyordu. (1918'de savaş sona erdiğinde, dört yıl boyunca piyade yüzbaşı olarak görev yapan babam iki yıl daha Hollanda'da Savaş Mezarları Ko-misyonu'nda çalışmıştı.) Ching sayısız ölüyü geri getiremezdi, ama babam asma köprüyü geçip karşı tarafta bir-iki dakika boyunca sanki 1913'teki, gelecekteki dört yıllık süper savaşının tek bir saatini bile hayal edemeyen yirmi beş yaşındaki hali gibi durabilirdi.</span></p>
<p class="calibre3"><span class="font">Köprüyü indirdiğinde benim masumiyetimi ödünç alır, böylece -o cumartesi akşamüstüleri dışında- ebediyen kaybettiği masumiyetini hatırlayabilirdi.</span></p>
<p class="calibre3"><span class="font">Dört buçuk-beş yaşlarında, yüzüstü yatıp Ching'in sularının bileklerimin etrafından akmasını izlerken, bütün bunları kanımın içinden bilirdim. Koyu kanımın içinden.</span></p>
<p class="calibre3"><span class="font">O cumartesi haftasonları babam ölene kadar birlikte sürdürdüğümüz bir işin başlangıcıydı; şimdi de ben sürdürüyorum bu işi.</span></p>
<p class="calibre3"><span class="font">On yaşıma bastığım zamandan o yetmiş yaşına gelene kadar, babamla hemen hemen sürekli çatıştık. Arada her ikimizin de geri çekildiği ateşkes dönemleri olurdu, ama ender ve kısaydı bunlar. Yaptığım her şey babamın geleceğim için endişelenmesine yol açardı. Ben de onun inandığı her şeyi yıkmak isterdim. Babam beni kurtarmaya çalı-</span></p>
<p class="calibre3"><span class="font">şıyordu, ıssızlığın ortasında bir siperden yüzüstü sürünerek çıkıp beni görece güvenli bir yere doğru çekmeye; ben ise, gençliğin kibri ve korkusuyla, babama özgürlük dediğim şeye ulaşmanın mümkün olduğunu ispatlamaya çalışıyordum.</span></p>
<p class="calibre3"><span class="font">Kavgalar bazen sert ve acımasız olurdu, ikimiz de pervasızdık. O benden daha sık ağlardı, çünkü benim açtığım yaralar eski yaraları deşerdi; oysa onun bende açtığı yaralar gençlik isyanına çoklukla eşlik eden koruyucu öfkeyi kışkırtırdı. Bununla birlikte, Ching üzerindeki açılır köprüyle sözü edilmeden başlayan ve adı hiç konmayan ortak girişimimiz, bu uzun mücadele boyunca hiç gözden çıkarılmadı ve varlığını sürdürdü. (Bunları eskimiş bir kurşun kalemle yazıyorum, kalemin izi öyle silik ki yazdıklarımı gece ışığında yeniden okumam mümkün olmuyor; çünkü babamın ölümünden yirmi beş yıl sonra bile bu söylediklerim ancak fısıldanarak söylenebilir.) Peki neyden oluşuyordu girişimimiz? Dört yıllık siper savaşına dair, kimselerle paylaşamadığı o hayalet yaşamı benimle paylaşabileceği yolunda bir anlaşma; bunu yapabilmesinin nedeni benim bu yaşantıları zaten bilmem, onlara yakından aşina olmamdı...</span></p>
<p class="calibre3"><span class="font">Geleceğim hakkında kendimizi hiç tutmadan ve hiçbir iletişim kurmaya çalışmadan tartışırdık, ama ikimiz de bu kavga sırasında bununla kıyaslanamaz başka bir savaşın gizlerini paylaştığımızı bir saniye bile aklımızdan çıkart-mazdık. Kendisi olarak, babam bana dayanıklılık öğretirdi. Kendim olarak, ben ona yalnız olmadığını hatırlatırdım.</span></p>
<p class="calibre3"><span class="font">Cumartesi ikindileri çok uzundu. Sanki zaman merhamet gösterip, duruyordu. Şimdi Szum'un üzerindeki geniş</span></p>
<p class="calibre3"><span class="font">köprünün kalasları üzerine uzanıp gözlerimi kapadığımda, iki nehrin sesi sineklerin, uzaktaki havlayan köpeğin, yüksek ağaçların yapraklarının sesiyle birlikte birbirine karışıyor. Her iki nehrin akışında aynı umursamazlık var.</span></p>
<p class="calibre3"><span class="font">Köprüyle ilgilenmek için suya girdiğinde babam ayağına kalçaya kadar çıkan uzun çizmeler geçirirdi. Benim boyumu aşan su, babamın kalçalarına kadar çıkardı. Annem nehrin karşı kıyısına sadece bektaşiüzümleri olgunlaşınca, reçel yapmak istediğinde gelirdi. Bunun dışında tıpkı publar, bahis oynatan yerler ve bilardo salonları gibi, on metreye dört metrelik bu alan sadece erkeklere mahsustu.</span></p>
<p class="calibre3"><span class="font">Bir cumartesi babamın çizmelerinden birinin içine iki ayağımla birden girdim, çizme başımın üstüne kadar çıkıp beni tümüyle gizledi; nehrin kıyısında gülerek hoplamaya başladım. Babam da gülüyordu. Tek çizmesinin içine tümüyle sığmıştım. Ve onun başka çizmelerle bir zamanlar nerede olduğunu biliyordum. Birlikte gülerken bunu bildiğimi babam da biliyordu.</span></p>
<p class="calibre3"><span class="font">18 Mart 1917'de babasına yazdığı bir mektupta şöyle demişti: Bir an durup otuz adamı böyle bir cehenneme sokmalı mıyım diye düşündüm; o sırada çavuşum siperden çıkıp tüfek sesleri ve bomba patlamaları arasında sesini duyurabilmek için kulağıma avaz avaz bağırarak şöyle dedi: "Kusura bakmayın, efendim, biz sizinle cehenneme bile gideriz, efendim, eğer bizim için tereddüt ediyorsanız." O zaman kararımı verdim. Gidecektim. Siperden çıkıp ilerlemeye başladık -başlangıçta şanslıydık- üzerimize makineli ateşi açtılar, bir sipere atladık -belimize kadar suya battık- tüm cephanelerimiz ıslandı -yine de bata çıka ilerlemeyi sürdürdük- tüfekler bir saniye bile durmadı.</span></p>
<p class="calibre3"><span class="font">Geri dönen artçılarla karşılaştık - kimi kayıp, kimi yaralıydı, çoğu ölmüş yatıyordu. Düşmanı yarıp geçebileceğimizden emin olmadığımdan, çavuşuma yetkiyi devralıp mümkün olduğunca hızla ileriye bastırmasını söyledim; ben de önden gidip önümüz açık mı diye bakacaktım. Emi-rerimle bir asker daha benimle birlikte geldi. Yolda aklını kaçırmış bir topçu subayıyla karşılaştım; anlaşılan piyadelerle temas kuramıyor ve attığı topların bizim siperlere mi Hunlarınkine<a id="footnote1"></a><sup class="calibre7"><a href="#bookmark2">1</a></sup> mi isabet ettiğini anlayamıyordu. Gözlerimizin önünde tabancasını çekip beynini dağıttı.</span></p>
<p class="calibre3"><span class="font">Adamlarım killi balçığa saplandılar, çıkartmak bir buçuk saatimi aldı. Suyumun son damlasını on yerinden yaralanmış bir adama içirdim.</span></p>
<p class="calibre3"><span class="font">Beyaz başörtülü bir kadın, elinde topraktan taze çıkarılmış patates dolu iki kovayla Szum üzerindeki köprüye yaklaşıyor. Patatesler topraktan ilk alındıklarında parlar. Tavuk yumurtası gibi parlarlar. Kadın terliyor. Onu daha önceki gelişlerimden tanıyorum. Mirek'in bahçesine bakan, karşılığında da ihtiyacı olan sebzelerle çiçekleri alan Bogena bu. Nehir sayesinde toprak burada yolun karşısındaki köy-dekinden daha verimli. Bu yüzden Bogena kendi bahçesinde tavuk besleyip Mirek'inkini ekiyor. Uyuyacağım odada, hava henüz aydınlanmadan uzaktan Bogena'nın horozunun öttüğünü duyacağım.</span></p>
<p class="calibre3"><span class="font">Ayağa kalkıp Bogena'ya, Beş-altı patates alabilir miyim, diye soruyorum. Aklımda çorba var. Bogena kovalarını yere koyup ellerimi tutuyor, önüme getirip açıyor. Sonra ellerim dolana kadar bir bir patates koymaya başlıyor. Yaşım onunkinin yaklaşık iki katı, ama patatesleri koyuşu bir şekilde içimdeki çocuğa hitap ediyor.</span></p>
<p class="calibre3"><span class="font">Babama mutluluk veren Gordon Bulvarı'ndaki bahçenin dibindeki nehirse, benim mutluluğumu sağlayan da yandaki evdi. Sokaktaki diğer evler gibi bir ön kapısı yoktu bu evin; bunun yerine bizim evin dış duvarından iki metre uzaklıkta bir yan kapıdan giriliyordu içeri. Bu kapı pek ki-litlenmezdi. Ön kapılar tanımı gereği kilitlenir. Her canım istediğinde gizlice yan eve girerdim.</span></p>
<p class="calibre3"><span class="font">Kavisli ahşap tavanlı, ahşap kaplı küçük bir odaya açılırdı kapı; oda muhtemelen müştemilat olarak yapılmış, bir zamanlar çamaşır kurutmak için kullanılmıştı. Şimdiyse biçimi, ahşap oluşu, içinde alçak bir masayla bir sıradan başka bir şey bulunmayışı ters dönmüş bir kayığa benzemesine yol açıyordu. Duvarda -kıç tarafta- içinde bir armut ağacı bulunan bahçeye bakan bir pencere vardı. Kasım ayında, ters dönmüş kayıktaki alçak masa, evin erkeği tarafından teki bile ötekine değmeyecek şekilde özenle sıralanmış armutlarla dolu olurdu.</span></p>
<p class="calibre3"><span class="font">Sıranın üzerinde yıllar içinde yavaş yavaş benim olan bir minder dururdu. Mutfakları hemen kayık odanın yanındaydı, aradaki kapı sıklıkla açık bırakıldığından oturup kendi dillerinde konuşmalarını dinlerdim. Bazen omzuma erişen teriye köpekleri yere uzanmış olurdu, onu okşardım.</span></p>
<p class="calibre3"><span class="font">Sert kılları vardı, bir tür tütün kokardı. Adını unuttum. Ha-tırlayabilsem, odaya tekrar girebilirdim. Bazı günler de sıraya bırakılmış gazetelerin ya da kitapların resimlerine bakardım. Çocuk kitapları da vardı ama evde çocuk yoktu. Uzun boylu, simsiyah saçlı kızları ergenlik çağındaydı ve okulunu bitirmek üzereydi.</span></p>
<p class="calibre3"><span class="font">Evin annesi içeri girdiğimi fark eder, sesini çıkarmazdı. Bazen işsiz babanın gazete okuduğu oturma odasındaki çevirmeli gramofonda müzik çalınırdı. Sıvışabildiğim her defasında beni yan eve girmeye kışkırtan, bekleme hazzıydı. Sonunda unutulmayacağını bilinenin kesinliğiyle, çok, çok uzun bir süre boyunca beklemenin hazzı.</span></p>
<p class="calibre3"><span class="font">Sonunda, başının tepesine bağladığı örtüsüyle evin annesi bana mutfaktan, eğer ikindiyse, tarçınlı kekle kakaolu süt getirirdi. Sabahsa, bir tas ev yapımı yoğurt. O zamanlar, otuzlu yılların başında, yoğurt -sağlıklı yiyecek meraklıları dışında- Londra'da hiç bilinmeyen bir yiyecekti. Beni hiç öpmezdi. Belli bir mesafeden sevecenlikle bakardı. Bana sanki hayatta onun bildiği ve gerçekleştirmem için dua ettiği bir görevim varmışçasına davranırdı. Belki de görevim büyüyüp adam olmaktan ibaretti.</span></p>
<p class="calibre3"><span class="font">Sadece kızları Camellia İngilizceyi rahatça konuşabiliyordu. Beni Epping Ormanında keşif gezilerine çıkartırdı. Hayvanların nasıl öldüğünü gösterirdi bana: Düşmüş, artık hiç ayrılmayacak topraktan. İkimizin de kesmek için bıçağı vardı: asmaları, sarmaşıkları, otları... Bana gösterdikleri sırdı. Sorulunca nerede olduğumuzu açıklayabilirdik belki, ama ne gördüğümüzü asla söylemezdik.</span></p>
<p class="calibre3"><span class="font">Bir baykuş resmi çizdim, birlikte yıldırımın yardığı bir meşe ağacının kovuğuna yerleştirdik. Bir hafta sonra dön-</span></p>
<p class="calibre3"><span class="font">düğümüzde resim gitmiş, kovuk tüylerle dolmuştu. Tüyleri topladık, Camellia yazmak için kullanabileceğimizi söyledi. Tüylerin alfabe olduğunu söylüyor zannettim. Belki de şu anda bu tüylerle yazıyorumdur.</span></p>
<p class="calibre3"><span class="font">Camellia'nın ailesi Avusturya-Macaristan İmparatorlu-ğu'nun bir bölgesinden geliyordu, imparatorluk Birinci Dünya Savaşı'nın sonuna kadar Szum nehri üzerindeki köprüyü de kapsıyordu. Hangi felaket yüzünden göç etmek zorunda kaldıklarını hiç öğrenemedim. Tek fark ettiğim sıla hasretleri ve bununla mücadele etmek için buldukları yöntemlerdi - ıhlamur, kurutulmuş lavanta torbacıkları, Liszt plakları, peynirli turta, kurutulmuş mantarlar, çoraplarını belli bir tarzda çekişleri... Hikâyeleri her ne idiyse -bir Yahudi hikâyesi değildi- babanın bir şekilde gururu kırılmıştı, bunu hissedebiliyordum; bu yüzden uzaklara bakıyor ve nadiren konuşuyordu. Hatayı düzeltecek mesajın gelmesini bekliyordu. Mesaj, elbette, hiç gelmedi.</span></p>
<p class="calibre3"><span class="font">Yabani kuzukulaklarının yetiştiği tarlaya doğru yürüyorum. Bogena'nın patateslerini köprünün üzerine küçük bir yığın halinde bıraktım, orada yumurta gibi parlıyorlar. Ku-zukulaklarını cep bıçağımla biçiyorum. Aşağı yukarı küçük hindibaların boyundalar, ama yapraklarının yeşili, tıpkı tatları gibi hem daha tatlı hem daha ekşi. Demetler halinde yetişiyorlar, oturup mendilimi yere yayıyorum, kestiğim yaprakları üzerine yerleştiriyorum.</span></p>
<p class="calibre3"><span class="font">Cinsel organları gizlemek için resimlerde hep incir yaprağı kullanılması çok saçma - incir yaprakları fazla parlak</span></p>
<p class="calibre3"><span class="font">ve fazla teşrifatlı. Yabani kuzukulağı çok daha uygun olurdu; ellediğinizde yaprakları yeşil ten gibi. Tıpkı yeşil ten gibi. Tıpkı. Yeterince topladım, oturup kalıyorum.</span></p>
<p class="calibre3"><span class="font">Etrafta hiç kuş yok. Ara ara duyulan yüksek ötüşler etraftaki ağaç ve çalıların dalları arasından geliyor. Sanki öten yeşilliğin ta kendisi! Gordon Bulvarı'nda da bu izlenime kapıldığımı hatırlıyorum. Bu iki izlenim onyıllarla ayrılmıyor birbirinden; aynı mevsimin aynı saatine aitler. Bıçağımı silip kapatıyorum.</span></p>
<p class="calibre3"><span class="font">Bir tür başdönmesine tutuluyorum. Kelimelerin bir anlamı yok artık. Her şey süreklilik içinde.</span></p>
<p class="calibre3"><span class="font">Juan, benden çakılar, çakılar ve oğlan çocukluğu üzerine bir şey yazmamı istedin. Sana çakıların yanına cep fenerlerini yakıştırdığımı söylemiştim. Bir cepte çakı, ötekinde cep feneri! Söz verdiğim yazıyı bir türlü yazamadım. Derken hiç beklemezken sen öldün.</span></p>
<p class="calibre3"><span class="font">Alaycı alaycı bakıyorsun bana, tam umduğum gibi. Dinle, işte bir çakı hikâyesi!</span></p>
<p class="calibre3"><span class="font">Bu çakıyı elime aldım, Josefow köyünde yapılmıştı. Çakıyı yapan adamın mezarını gördüm. Dediklerine göre çok gururlu bir adammış. Zanaatkârmış, belki koşumcu ya da saraç.</span></p>
<p class="calibre3"><span class="font">Üç çocuğu varmış, iki oğlan, en küçükleri de kız. Muhtemelen en sonuncu çocuğu olacağını bildiğinden, ya da belki ateşli mavi gözleri ve koyu saçları nedeniyle, ya da sırf kendi bildiği bir nedenden en çok kızını severmiş.</span></p>
<p class="calibre3"><span class="font">Yıllardan 1906'ymış, Polonya'da herkesin bir önceki</span></p>
<p class="calibre3"><span class="font">yılın ayaklanmalarından ve grevlerinden sonra bakalım ne olacak diye beklediği bir zaman. Tarihçiler daha sonra bu döneme devrim adını verecekler.</span></p>
<p class="calibre3"><span class="font">Ülke çapındaki ayaklanmaların sebebi yoksulluk, açlık, çalışma koşulları ve en önemlisi de okullarda öğretilmesi ya da resmi amaçla kullanılması yasak olan Lehçeydi. Ülkeyi işgal eden Ruslar, Prusyalılar ve Avusturyalılar dili bastırmak istiyorlardı. Kendi kelimelerini kullanma hakkı için mücadele eden nice kadın ve adam kan gölleri içinde öldüler. Belli bir isim çekimi için ölmek. Bir isim çekimi ve belli isimler için! Kızın adı Eva'ydı, mayısta doğmuştu.</span></p>
<p class="calibre3"><span class="font">Uzun uzun düşündükten sonra, babası kızına doğum günü hediyesi olarak atölyesinde özel olarak yapacağı bir çakıyı vermeyi kararlaştırdı. Ağabeylerinden birinin çakısını almak için nasıl sürekli yalvardığını fark etmişti.</span></p>
<p class="calibre3"><span class="font">Eva'nın çakısı küçük olacaktı; kapalıyken sadece dokuz, açılınca on yedi santim. Sapı koç boynuzundan yapılacaktı, bal grisi, hafifçe şeffaf. Aleksandrow'da, Romek'in dükkânından bulabilirdi boynuzu; ikiye yarıp dört pirinç perçinle hafifçe eğimli, dibe doğru kalınlaşan çelik bıçak omurgasına raptedecekti sapı. Çelik bıçak da kıvrılacak, en uçta bir nokta olana kadar daralacaktı.</span></p>
<p class="calibre3"><span class="font">Baba çakıyı yaptı. Ufak ve hanım hanımcık bir bıçak olmuştu - kabarık siyah saçlar için yapılmış bir bere gibi. Kapattığınızda, sağ elinizde tutarsanız bıçak kısmı son dördündeki hilal gibi parlıyor. Küçük bir çakı, ama onunla alabalık temizleyebilir, armut soyabilir, yabani kuzukulağı kesebilir, mektup açabilir, bir keçinin tabanına batmış bir taşı çıkartabilirsiniz - keçi sakin durursa tabii. Ancak çakının bir özelliği var.</span></p>
<p class="calibre3"><span class="font">Kimbilir yapımının hangi aşamasında baba bu kararı verdi. Acaba ilk tasarladığında mı? Yoksa bitirmeye yakın, sapı yaptığı ama tek bir bağlama vidasıyla tutturduğu bıçağı henüz takmadığı sırada mı?</span></p>
<p class="calibre3"><span class="font">Çakının özelliği, bıçağın kesici kenarının da sırtı kadar küt ve yuvarlak olması. Mükemmelen kesmemek üzere yapılmış bir çakı bu. Bıçağı iptal edilmiş. Yirminci yüzyılın başlarında, orta ve doğu Avrupa'da devrimlerin ve halka ateş açan birliklerin vakayi adiye haline geldikleri 1906 yılında, adamın biri sevgili Eva'sı parmağını kesmesin diye böyle bir çakı üretmekle uğraşmıştı.</span></p>
<p class="calibre3"><span class="font">Çakıyı açtığında, Juan, elindekinin bir Hamlet nesnesi olduğunu anlıyorsun. Hem ayırdına varılmış bir arzu, hem de buna koşut olarak arzunun doğurduğu korkuyu barındırıyor. Kararsızlık bıçağı. Açıkken de kapalıyken de bıçak hayıflanmaya dair.</span></p>
<p class="calibre3"><span class="font">Ama bundan mı ibaret? Her şeye karşın yirminci yüzyılı çıkartabilmiş olan bu Hamlet nesnesi, başka bir şeyden daha dem vuruyor: sevdiğinizin her şeyi ama her şeyi elde edebilmesi dileğinden...</span></p>
<p class="calibre3"><span class="font">Sebze bahçesinden iki pırasa toplamaya karar veriyorum. Toprak sıcaktan sertleştiği için bel kullanmam gerekecek. Revakta, baltayla kazmanın yanında bir de bel olmalı. Buluyorum, pırasaları topraktan çıkarıp beyaz köklerindeki toprağı silkeliyorum. Pırasalar menekşe ve nikel kokuyor.</span></p>
<p class="calibre3"><span class="font">Eve döndüğümde, avcıyla boynuzların bulunduğu odanın yanındaki odaya gidip oradaki saatleri ayarlayarak kuruyorum. Odada buraya gelene kadar eşini benzerini hiç görmediğim bir mobilya var.</span></p>
<p class="calibre3"><span class="font">Herhalde yaklaşık bir yüzyıldır yapılış amacına uygun olarak kullanılmamıştır. Belki ender bir sarhoşluk gecesinde, kadınlar erkekleri kızıştırmak için kullanmıştır. Belki bir keresinde çıplak bir kadın üstüne tırmanmış, gitgide daha yukarılara çıktıkça seyreden adamlar nefeslerini tutmuştur. Bunun dışında kullanılmadan, ellenmeden öylece yerinde durmuştur. Epeyce bir yer kapladığı halde -bir metreye üç metrelik bir alan kaplıyor, yüksekliği de iki metrenin üstünde- kimsenin aklına söküp atmak gelmemiş. Bir düzine kadar civatayı gevşeterek kolayca sökülür-dü oysa.</span></p>
<p class="calibre3"><span class="font">Bir tür hayret uyandırıyor; büyük bir özenle tasarlanıp ayrıntılı çizimler kullanılarak sabırla inşa edildiğini gösteren bir kesinliği ve hafifliği var. ince, cilalı kayın plakalarından yapılmış, A şeklinde ama üç boyutlu - sallanma ritmini de sayarsanız dört boyutlu.</span></p>
<p class="calibre3"><span class="font">Bir salıncak bu, ev içinde kullanmak üzere tasarlanmış bir salıncak. Cilalı oturma yeri (A harfinin yatay çizgisi) yerden epey yüksekte. Bir çocuk için değil, bir kadın için yapılmış, belki bebek beklediğini söylediği zaman. Bir taht, sallanan sandalye, emzirme koltuğu, salıncak, tünek. Bağlı ipleri çözüp salıncağı hafifçe sallıyorum. Gidiyor, geliyor, yine gidiyor... Saatin tik taklarını duyuyorum. Buraya ilk geldiğim seferi, Mirek'e salıncağı yemek yediğimiz odadan içinde yatak olan bu odaya taşımak için yardım edişimi hatırlıyorum. Salıncağı yeni yerine yerleştirdiğimizde Mirek'in ona nasıl baktığını hatırlıyorum. Kutsal bir emanetmiş gibi bakmıştı.</span></p>
<p class="calibre3"><span class="font">Mirek'te hem kaçak avcının hem de hancının yeteneklerini görmek mümkün (ince ve iyi beslenmiş adam); Paris'te kaçak işler bulup yürütmekte çok işime yarıyor bu özelliği: Parisliler için bacalar yapmak, karo döşemek, verandalar inşa etmek, çatı tamiri, merkezi ısıtma sistemi, dubleks daireler yapmak ya da bir yatak odasını özenle seçilmiş bir renge boyamak gibi... Keskin gözleri ve mühendislere özgü yöntemi zekâsıyla güçlü. Bir özelliği daha var, her bir işi ayrı ayrı planlıyor çünkü hiçbir iş bir diğerine benzemez.</span></p>
<p class="calibre3"><span class="font">Okula gittiği ve annesinin Zamosc'taki küçük evinde kaldığı zamanlar dayısı Zanek de onlarla birlikte yaşıyordu. Zanek neredeyse tümüyle felçliydi. Konuşamazdı ama her şeyi fark ederdi!</span></p>
<p class="calibre3"><span class="font">Her şeyi - onu sevmemin nedeni buydu. Okuldan sonra gidip onunla konuşurdum, aramızda başka hiçbir dile -ne Lehçeye, ne Rusçaya, ne Litvanya diline, ne Fransız-caya ne de Almancaya- benzemeyen bir dil icat etmiştik, başka kimsenin söylemediği şeyleri konuşabileceğimiz bir dildi bu; belki her sevgi bir sözlük dağarcığı icat eder, altına sığınılacak bir sığınak. Onunla birlikte hiç unutamadığım bir şey keşfettim.</span></p>
<p class="calibre3"><span class="font">Kız kardeşi işe gittiğinden Zanek Zamosc'taki evde yalnız kalıyordu. Gitmeden önce kardeşi günlük gazeteyi oku-</span></p>
<p class="calibre3"><span class="font">yabileceği şekilde önüne koyuyordu. Her şeyi okuyup bitirdikten sonra sayfayı çeviremiyordu Zanek. Aralık 1970'te Gdansk'taki Polonyalı askerlere, zamları ve kıtlığı protesto etmek için greve gitmiş olan Polonyalı işçilere ateş açma talimatı verildi; o sabah Zanek kız kardeşinden radyoyu açık bırakmasını istedi. Genelde günleri sessiz geçiyordu.</span></p>
<p class="calibre3"><span class="font">Mirek okuldayken aklı bunlara takılıyordu. Bazı çizimler yapmaya başladı ve sonunda dayısının yatağında hareketsiz yatarken burnuyla çalıştırabileceği bir kumanda sistemi olan bir radyo geliştirdi.</span></p>
<p class="calibre3"><span class="font">Hiçbir iş bir diğerine benzemez.</span></p>
<p class="calibre3"><span class="font">Paris'te Mirek dikkat çekmeden çalışmayı öğrendi -yanlış bir anda bir boyacı merdivenini arabadan çıkartmak ya da sokak çöplüğüne moloz torbaları atmak sorulara ve hızla sınırdışı edilmeye yol açabilir. Malzemeleri nereden alması gerektiğini, her şeyi nakitle ödemeyi öğrendi. Karşılık vermeden yarım yamalak Fransızcasıyla ısrar etmeyi, dinlemeyi, beklemeyi ve vaat edilen parayı mutlaka almayı öğrendi. Kazanıp bir kenara sakladığı parasıyla memleketinde bir gün yapacağı evin hayalini kuruyordu. Paris'te geçen beş yıldan sonra, Varşova'da iki odalı bir daire satın aldı. Başka hayalleri de vardı. Daha yaşlı bir Polonyalı Süvari olmuştu. Bu arada iki bavula sığan eşyası ve birkaç düzine Polonya şarkısıyla yetindi, şarkılardan bazıları dayısının radyoda dinlemeyi sevdiklerindendi.</span></p>
<p class="calibre3"><span class="font">Salıncağı bir kez daha ittiriyorum. Yükseliyor ve geri dönerken başımın üstüne kadar yükseliyor.</span></p>
<p class="calibre3"><span class="font">Paris'te kadınlar âşık oluyordu Mirek'e - nice sıkıntılardan sonra bağımsız yaşamak için ya da kariyerlerini ilerletmek için yurtdışına yerleşmiş Polonyalı kadınlar.</span></p>
<p class="calibre3"><span class="font">Bazıları ikinci kez âşık oluyordu ona, çünkü öğrenciyken de tanımışlardı Mirek'i. Geceleri bu kadınları Marne'da balık avlamaya götürüyordu. </span><span class="font9">Borş</span><span class="font"> çorbası yapıyordu onlara. Bütün bir pazar gününü yatakta geçiriyorlardı. Uydudan Polonya televizyonunu izliyorlardı. Onunla birlikte olduklarında, Mirek sanki tehlikeleri uzaklaştırıyordu.</span></p>
<p class="calibre3"><span class="font">Hepsi de sırasıyla Mirek'i kendileriyle birlikte Almanya'ya, İsviçre'ye, ABD Houston'a gelip temelli yerleşsin diye ikna etmek için ellerinden geleni yaptılar. Şikago'da, Varşova hariç dünyanın herhangi bir şehrindekinden fazla Polonyalı vardı. Bu kadınlar cesaretlerini tek başlarına sürdürmüşlerdi ve geriye bakmamaları gerektiğini biliyorlardı: yalnızca ileriye bakmalıydı! Hâlâ dondurma yemeye bayılıyorlardı. Ve her biri, kendi yordamınca, Mirek'in yanında olmasını deli gibi istiyordu. Ama hiçbiri, Mirek'le birlikte Polonya'ya dönüp orada okula gidip âşık olacak, sonra da zamanı geldiğinde vedalaşıp memleketten ayrılmak zorunda kalacak çocuklar doğurmaya yanaşmıyordu. Mi-rek, dedi her biri kendi sözcükleriyle, sen benim hayalimdeki adamsın, ama kadınları hiç anlamıyorsun!</span></p>
<p class="calibre3"><span class="font">Böylece, iki yıl önce, Mirek salıncağa bir tür kutsal emanet gibi bakmaya başladı.</span></p>
<p class="calibre3"><span class="font">Kapı çalıyor. Araba sesi gelmedi. Kırık camlarına koyu muşambalar takılmış sundurmadan geçip sallanan kapıyı açıyorum. Bogena bir kâse yumurta uzatıyor. Kuzukulağı çorbası için, diyor. Bogena, bazı işleri halletmek için Za-mosc'a gitmek ve arada bir Lublin'i ziyaret etmek dışında,</span></p>
<p class="calibre3"><span class="font">köyden hiç çıkmamış. Hayatı boyunca bildiği bu evin kapısında durup beni gözleyiş biçiminden anlaşılıyor bu. Boş ama ziyaret edilen ev. İlk basamağı olmayan ev. Teşekkür ediyorum, dönüp yıllardır değişmeyen bir hızla yürüyerek uzaklaşıyor.</span></p>
<p class="calibre3"><span class="font">Patatesleri soyup dilimliyorum, pastırmayı küçük küçük doğruyor, pırasaları yıkıyorum. Dış yaprakları saten kolluklar gibi soyuluyor, içinden çıkan kısım parlıyor. Pırasaların baş kısmında toprak, hep olduğu gibi, derinin içine işlemiş; bu yüzden küçük yatay bir kesik atıyorum ve katmanları sayfa çevirir gibi çevirip rahatsız edici toprağı yıkıyorum. Pırasaları halkalar halinde doğrarken bıçak kastanyola sesi çıkarıyor, hatırladığım en eski seslerden biri bu.</span></p>
<p class="calibre3"><span class="font">Dört gün önce Mirek Danka ile evlendi. Bir saat içinde burada olacaklar.</span></p>
<p class="calibre3"><span class="font">Danka Galiçya'daki Nowy Targ'da doğmuş. Sosyalist rejim sırasında küçük kasabada üç bin işçi istihdam eden bir ayakkabı fabrikası varmış. Ülkenin en büyük ayakkabı fabrikasıymış, kasabada çok uzun bir zamandır yakınlarındaki Karpat dağlarındaki sığırların derisini işleme geleneği bulunduğundan buraya kurulmuş fabrika. Şimdi fabrika kapanmış, kasaba yoksullaşmış. Nowy Targ'da kimse Milano ya da Paris'te olduğu gibi açlık çekmiyor, ama artık</span></p>
<p class="calibre3"><span class="font">tartışacak proje kalmadığı için üzerine kasvetli bir sessizlik çökmüş. Kasaba, toz gibi, günden güne yaşıyor. Altı-yedi taksi, ana meydanın hemen yakınlarında, sessizce çıkacak tek tük yolcuyu bekliyorlar, çoğu zaman bir yabancı oluyor müşterileri. Danka beş çocuğun en küçüğü. Babası fabrikada çalışıyordu. Halasının iki ineği var.</span></p>
<p class="calibre3"><span class="font">Nowy Targ'dan dokuz yıl önce, on sekiz yaşındayken, sonunda hizmetçi olarak iş bulduğu Paris'e gitmek üzere ayrılmış. Aslında temizlikçi maaşı aldığı halde, ona arabalarını koydukları garajın üzerinde küçük bir oda kiralayan ev sahiplerinin iki çocuğunu büyütmüş. Danka bu odada uyuyor, -yeteri kadar büyüdüklerinde- çocuklar masal dinlemek için bu odaya gelmeye başlamışlar gizlice. Birkaç yıl içinde Danka artık akıcı bir Fransızca konuşuyormuş.</span></p>
<p class="calibre3"><span class="font">Mirek Danka'ya bir cuma akşamı, ortak bir Polonyalı arkadaşlarının Paris'teki doğumgünü partisinde rastlamış.</span></p>
<p class="calibre3"><span class="font">Pırasaları, pastırmayı ve patatesleri bir tavada çeviriyorum, bir yandan da aşk hikâyelerini uyduruyorum kafamdan.</span></p>
<p class="calibre3"><span class="font">Daha ilk geceden birbirlerini fark etmişler Mirek Dan-ka'dan on beş yaş büyükmüş. Danca'nın ilgisini Mirek'in konuşma tarzı çekmiş. Uzak bir üniversitede eğitim görmüş bir süvari gibi konuşuyormuş, ama Danka'yı ürkütmemiş bu. Mirek kızın omuzlarını, boynunu ve ağzını fark etmiş; bir tür ısrarı paylaşıyorlarmış, uçan kazlarınki gibi bir ısrarı. Bir ara elini Danka'nın omzuna atmış, kız tek sözcük etmeden yanıtlamış. Danka az konuşuyor, düşüncelerinin okunmasını istiyormuş. Gecenin sonunda Mirek onu arabayla eve bırakmayı önermiş, yolda Danka baktığı çocukları anlatmış, Mirek de Varşova'daki dairesini. Araba-</span></p>
<p class="calibre3"><span class="font">nın diskçalarına Varşovalı Budka Suflera (Suflör Locası) grubunun bir CD'sini koymuş.</span></p>
<p class="calibre3"><span class="font">İşvereninin evine geldiklerinde araba durmuş ama Danka arabadan çıkmamış; araba dönüp Paris'in öte yakasındaki Mirek'in odasına doğru yol almış.</span></p>
<p class="calibre3"><span class="font">Kızıl gelincikler açmış Sevgili beden sızlamış Alnımıza koymalı Wieliczka'nın serin tuzunu</span></p>
<p class="calibre3"><span class="font">Bir sonraki buluşmalarında birbirlerine fotoğraflarını göstermişler, Mirek kıza yemek yapmış.</span></p>
<p class="calibre3"><span class="font">Bu kadar iyi yemek yapmayı nereden öğrendin?</span></p>
<p class="calibre3"><span class="font">Yirmi yıldır kendi kendime öğreniyorum.</span></p>
<p class="calibre3"><span class="font">Danka birlikte kendi odasında yatarlarsa daha iyi olacağını, o zaman sabah o kadar erken kalkmak zorunda kalmayacaklarını söylemiş.</span></p>
<p class="calibre3"><span class="font">Ya </span><span class="font1">patronne?</span><span class="font"> diye sormuş Mirek.</span></p>
<p class="calibre3"><span class="font">Oda için kira ödüyorum onlara, demiş Danka, istersen bütün gün yatabilirsin yatağımda.</span></p>
<p class="calibre3"><span class="font">Tavadaki her şeyi kaynayan tuzlu su dolu tencereye boşaltıyorum.</span></p>
<p class="calibre3"><span class="font">İki hafta sonra Danka ideal olarak en az iki çocuğu olmasını istediğini bildirmiş.</span></p>
<p class="calibre3"><span class="font">İki mi?</span></p>
<p class="calibre3"><span class="font">Arka arkaya iki tane, hemen, sen fazla yaşlanmadan!</span></p>
<p class="calibre3"><span class="font">Ben yaşlı mıyım!</span></p>
<p class="calibre3"><span class="font">Şimdi değil, ama on sene sonra çocuklara balık avlamayı öğretirken ya da Trzy Korony dağına onlarla birlikte ilk kez tırmanırken...</span></p>
<p class="calibre3"><span class="font">Sen tırmandın mı hiç o dağa?</span></p>
<p class="calibre3"><span class="font">Çocukken, ağabeyimle birlikte. Muflon koyunları görmüştük. Ay! Erkekler de hiç kopça açamaz. Bırak, ben yapayım.</span></p>
<p class="calibre3"><span class="font">Çakımla kuzukulaklarını kesiyorum. İncecik ve daha az ince olacak şekilde. Yeşil konfetilere benzemeli.</span></p>
<p class="calibre3"><span class="font">Danka'nın bir buçuk aylık hamile olduğu anlaşıldığında, çocuk doğunca evlenmeye karar verdiler.</span></p>
<p class="calibre3"><span class="font">Birkaç hafta içinde kız mı erkek mi olacak anlarız, dedi Mirek.</span></p>
<p class="calibre3"><span class="font">Nowy Targ'da düğün yaparız! dedi Danka. Yoo, asla Paris'te evlenmeyi düşünmüyordu.</span></p>
<p class="calibre3"><span class="font">Paris'ten gelinliği alırlardı.</span></p>
<p class="calibre3"><span class="font">Gelinlik seçmek başka bir kıyafet seçmeye benzemez. Gelin, üzerinde gelinliğiyle şimdiye kadar kimsenin gitmemiş olduğu bir yerden gelir gibi görünmelidir, kendi adının olduğu yerden. Evlenecek kadın, bir yabancıya dönüştüğü anda Gelin olur. Evleneceği adam sanki onu yeni tanımış gibi olsun diye, bir yabancıya dönüşmelidir; evlilik yeminlerini ettikleri anda evlendiği adam onu şaşırtsın diye. Gelinler neden hep törenden önce gizlenirler? Gelinin bir ufkun ötesinden geliyormuş gibi görüneceği dönüşüm daha kolay gerçekleşsin diye. Duvak, o mesafenin duvağıdır. Ömrü boyunca aynı köyde yaşamış olan bir kadın, köy kilisesinin koridorundan aşağı bir gelin olarak yürür; onu seyreden herkes için, bir anlığına, tanımadıkları biri olur kim olduğunu saklayan bir kıyafet giydiği için değil, vardığında selamlanan bir ziyaretçi olduğu için.</span></p>
<p class="calibre3"><span class="font">Danka, epey bir tatlı kararsızlık çektikten sonra, varış kıyafetini seçti. Açık bir yakası vardı, çıplak omuzlarını dantelli bir süsleme sarıyordu; vücuduna sımsıkı oturan üst kısmı bin gümüş iplikle örülmüştü ve farbalalı saten eteğine bir düzine beyaz organze gül dikilmişti. Dört aylık maaşına denkti fiyatı. Hiç tereddüt etme, dedi Mirek. Paris'ten alınmış dantelli, satenli, yatak kadar geniş farbalalı bir elbise - Varşova'da bunu satmak bebek işi olacak!</span></p>
<p class="calibre3"><span class="font">Olek bile becerebilir mi yani? diye sordu Danka. Artık doğacak çocuğun oğlan olacağını biliyorlardı.</span></p>
<p class="calibre3"><span class="font">Planları Varşova'daki daireye taşınmaktı, daha sonra biraz daha büyük bir daireye geçeceklerdi. Mirek banyo, jakuzi, sauna vb. tesisatı yapan bir iş kuracaktı. Artık inşaatlarda katır gibi çalışmak istemiyordu; banyo tesisatı uzmanı olmuştu. Daha geniş bir daire bulup taşındıklarında</span></p>
<p class="calibre3"><span class="font">da Danka kendi bebeğinin yanı sıra başka bebeklere de bakacağı bir kreş çalıştıracaktı.</span></p>
<p class="calibre3"><span class="font">Yumurtaları haşlanmaya koyuyorum. Sığ mutfak lavabosunun üstünden mutfak sobasının arkasında dizilmiş kütüklerin üzerine doğru çamaşır kurutmak için bir ip gerilmiş. Ev aylardır boş kaldığı için ipte çamaşır yok; sadece çanak kısmı dökmek için bir boğaz ve dudak oluşturacak şekilde bitiştirilmiş bir kepçe asılı ipte; böylece hem çorba veya krema dağıtmaya, hem de yeni pişmiş kaynar reçeli kavanozlara dökmeye yarayacak tuhaf çok işlevli bir gereç haline gelmiş. Bu kadınsız evin benim bilmediğim hikâyelerinden birinde, evdeki erkekler de reçel yapmış olmalı.</span></p>
<p class="calibre3"><span class="font">Olek doğduğunda 4,2 kiloymuş. Paris on dokuzuncu bölgedeki bir hastanede dünyaya gelmiş. Danka'nın işverenleri yerini alacak güvenilir birini bulmadan onları bırakmasın diye, gerekli belgeleri ve iş iznini sağlamışlar. Danka' nın yeri doldurulmaz! demiş adam. Herkesin yeri doldurulabilir, demiş kadın.</span></p>
<p class="calibre3"><span class="font">Danka garajın üstündeki odasına döndüğünde, yüzündeki bolluk ifadesi kaybolmamış. Kendini dinlemek yerine, gece gündüz oğlundan gelen sesleri dinliyormuş. Bir hafta içinde yeniden işe başlamış, Olek'i de her yere yanında götürüyormuş. Evin beş yaşındaki kızı, bir bebek istediğini bildirmiş. Olek gibi bir bebek. Danka'nın Olek'i emzirmesini seyrediyormuş. Bebek istediğini söyledikten sonra başını, anneliğin dertlerini paylaşırcasına Danka'nın omzuna yaslamış.</span></p>
<p class="calibre3"><span class="font">Olek Paris'teki Polonyalı arkadaşları arasında kucaktan kucağa, elden ele dolaşıyormuş; erkeklerin çimentoyla sertleşmiş, çoğu zaman şiş ve bereli ellerinden, kadınların sürekli çamaşır yıkayıp ütü yapmaktan bazen aşırı yıpran-mışçasına cırtlak pembe olan ellerine. Herkes bebeğin Mi-rek'e benzediği konusunda hemfikirmiş; aynı geniş eller, aynı gri-mavi gözler. Hem bakın! Bakın! Kulakları da aynı. Belki de Mirek, babalık gururuyla, oğlu gibi görünmeye çalışıyordu.</span></p>
<p class="calibre3"><span class="font">Başka bir hayatta başka bir kıtada doğsaydım bile, belli tarz bir toplantıyı görür görmez hiç tereddütsüz bir araya gelenlerin Polonyalılar olduğunu anlardım, Polonya'nın nerede olduğunu bilmesem dahi.</span></p>
<p class="calibre3"><span class="font">Küçük bir oda. İnsanlar sırtlarını duvara verip sandalyelere, bir tabureye, portatif bir yatağa oturmuşlar. Kalabalık küçük odanın ortasında, yerde, portatif bir karyolada bir bebek uyuyor. Odadakiler konuşuyor, örgü örüyor, hikâyeler anlatıyor, salam doğruyor, zamlardan bahsediyorlar ama hepsinin gözü sürekli beşiğe kaçıyor, sanki orada alevleri göz alan bir ateş yanıyormuş gibi. Sık sık içlerinden biri kalkıp bebeğe yakından bakıyor. Ateş ancak kameranın vizöründen, yakınlaşıp seyredebilecekleri, evde çekilmiş bir film adeta. Bebek uyanıksa, kucaklarına alıp göğüslerine bastırıyorlar. Erkekler de kadınlar kadar güvenli bir şekilde yapıyorlar bunu, koca nasırlı ellerinden biri bebeğin kundaklanmış üst bedenini olduğu gibi kaplıyor. İtalyan Meryemleri muhteşemdir, </span><span class="font1">bambino'larına</span><span class="font"> hayran olunur. Buradaki kutlama farklı. Arkalarını duvara vermiş oturan yasadışı göçmenler halkası uzak bir zaferin hayranlığıyla dolu. Bebeğin doğuşunda şaşırtıcı bir yan yok elbette, bekleniyordu bu. Ama her defasında, hayat hayat olduğu için zaferi kazanana kadar ona kesin gözüyle baka-mazsınız. Henüz içmemiş olanlar bu vesileyle içiyorlar, gözleri nemlenmiş. Hepsi de uzaklardan gelen zaferin haberiyle aynı şekilde şaşkınlaşmış.</span></p>
<p class="calibre3"><span class="font">Küçük elini Danka'nın göğsüne dayayan Olek, sütünü içtikçe kilo aldı. Annesiyle babası da kilo aldı. Beslenmek her nasılsa üçü için de bir vaat halini almıştı.</span></p>
<p class="calibre3"><span class="font">Bir gün Mirek şöyle dedi: Seninle benim rejime girmemiz lazım!</span></p>
<p class="calibre3"><span class="font">Neden?</span></p>
<p class="calibre3"><span class="font">Gelinliğine sığabilesin diye!</span></p>
<p class="calibre3"><span class="font">Danka kızardı, çünkü Mirek'in doğru söylediğini biliyordu.</span></p>
<p class="calibre3"><span class="font">Üç ay zaman tanı bana, dedi.</span></p>
<p class="calibre3"><span class="font">Sebzeler pişti, mikserden geçiriyorum - el mikserinden. Mikseri yemek odasındaki dolapta, çorba kâselerinin arkasında buldum. Aygıtın ayak kısmını sol elimle sıkı sıkı mutfak masasına bastırıyorum, sağ elimle de sapını çeviriyorum. Bana bu tekniği ellerim henüz küçükken, işlem hayal ettiğimden çok daha zor çıktığında annem öğretmişti. Büyüyene kadar bekle, demişti.</span></p>
<p class="calibre3"><span class="font">Düğünlerde konuklar genellikle taşkındır, bu nedenle olduklarından daha kalabalık görünürler; cenazelerdeyse tam tersi olur. Sonuç olarak Nowy Targ'da yüz konuk vardı.</span></p>
<p class="calibre3"><span class="font">Danka sakin ve huzurluydu. Sanki banyodan çıkıp elbisesini üzerine geçirmiş, dosdoğru kiliseye gelmişti. Tazelik yayılıyordu üstünden, elde etmesi günler almış olan aldatıcı bir tazelik. Saçları uzun yapraklarla örülmüş, örgülerin küçük sivri uçları otlar üzerindeki tarla kuşu yuvasına benzer bir taç oluşturacak şekilde bitiştirilmişti. Kiliseye girdiğinde hali tavrı çayırları hatırlatıyor - birkaç saat içinde değişecek bu durum.</span></p>
<p class="calibre3"><span class="font">Mirek Hint stili dik yakalı çok açık renk bir takım giymiş, güneşin tadını çıkarmak için kumarhaneden çıkmış bir krupiyeye benziyor.</span></p>
<p class="calibre3"><span class="font">Koridor boyunca yürürlerken, yüzyılı ve yeri ne olursa olsun acaba bu andan kaç düğün geçiyor diye düşündüm: kuyudan su çekilme anından... (İşsiz kent Nowy Targ'dan geçen iki nehirin adları Siyah ve Beyaz Dunajca.) Kuyudan su çekmiş olan gelin, testiyi omzunda taşıyor. Damat belki bunun farkında, ama kesinlikle bakmaması gerekiyor. Testi asla düğün resimlerinde çıkmıyor; çünkü sadece arkadan ve bir saniyenin beş yüzde birinde görünüyor. Sanırım bir an için Danka'nın omzundaki testiyi gördük.</span></p>
<p class="calibre3"><span class="font">Papaz gençti. Kasabanın nüfusu 40000, on papazları var. Mecbur kalmadıkça çiftler Noel ya da Paskalya'dan önceki ay evlenmiyorlar; uğursuzluk getireceği söylendiğinden kasım ayında evlenmekten de kaçınıyorlar. Geleneksel olarak düğünler cumartesi günü yapılıyor ki kutlamalar geç saatlere kadar sürebilsin. Tahminime göre genç papaz yılda otuz otuz beş nikâh kıyıyor.</span></p>
<p class="calibre3"><span class="font">Konuştuğunda sesi akıllı çıkıyor. Keskin bakışlı gözleri var, aynı şeyi tekrarlaya tekrarlaya gevşememiş. Kıydığı her nikâhın karmaşık bir hesap, arzu, korku, rüşvet ve sevgi ağıyla kararlaştırıldığını biliyor; evlilik kontratı böyle bir şeydir çünkü. Her defasında kendisine verdiği görev bu ağda neyin saf olduğunu bulup çıkartmak. Ormana giren bir avcı gibi, saflığın ardına düşmek, ikna edip örtüsünün altından çıkartmak ve orada bulunan herkesin, özellikle de evlenen çiftin bu saflığın ayırdına varmasını sağlamak.</span></p>
<p class="calibre3"><span class="font">Kolay bir iş değil bu, hele adamla kadının birbirlerine delice âşık oldukları, başka hemen hiçbir çıkarları olmadığı ender durumlarda hiç kolaylaşmıyor; çünkü böyle durumlarda papaz, karşılıklı ve tutku dolu olduğunda arzunun, çoğunlukla iki kişinin Tanrı'nın besbelli terk ettiği dünyanın zalimliğine karşı suç ortaklığı olduğunu görüyordu gözünün ucuyla. Aradığı saflık parçaları her zaman mevcut oluyordu elbette; ancak işini zorlaştıran, açığa çıkartılan saflığın mutlaka tekrar saklanmaya çalışmasıydı. Despina' nın kurtlarla yaptığı gibi saflığa yanaşmak zordur. Chopin bazı mazurkalarında becerir bunu, Sappho da birkaç dizesinde.</span></p>
<p class="calibre3"><span class="font">Geçen cumartesi Nowy Targ'daki genç papaz görevini tamamladı; bir an için ışıl ışıldı. Belki saptadığı saflık, kaçıp saklanmayan saflık, on aylık Olek'ti. Annesiyle babası gibi beyazlar giymiş olan Olek, uzun tören boyunca Dan-ka'nın kilisenin arkasında sunağa gülümseyerek bakarak</span></p>
<p class="calibre3"><span class="font">oturan ablasının kucağında, uyanık ve son derece sakin bir şekilde yatmıştı.</span></p>
<p class="calibre3"><span class="font">Soğuk su musluğundan haşlanmış yumurtaların üzerine su akıtıyorum ve kabukları kolay çıksın diye ellerimin arasında yuvarlıyorum.</span></p>
<p class="calibre3"><span class="font">Kortej hareket ediyor, anteninden ve kapı kollarından flamalar dalgalanan ilk arabada gelinle damat var. Arkada yanında Mirek, kucağında Olek'le oturan Danka, biraz hava almak için pencereyi açıyor. Arkadaki arabaların şoförleri bir an önce müzik ve dansa kavuşmak için sabırsız, korna çalıyorlar. Mirek'in arkadaşlarının çoğu evleneni yirmi yıl oldu, evlilik hayatının zorluklarına, sessizliklerine aşinalar. Kısa süre sonra müzik onlara evliliğin vaatlerini hatırlatacak.</span></p>
<p class="calibre3"><span class="font">Tören önceden ayakkabı fabrikasının kantini olan bir salonda yapılacak. Bazı konuklar yürüyerek gelmek istedi, ne de olsa sadece bir-iki kilometre uzakta, hava güneşli, kimsenin acelesi de yok. Yürüyenler arasında siyah gözlü zayıf bir kadın var, adı Jagoda, yani Dağ Çileği, gençliğinden, on yıl öncesinden kalma bir şarkı mırıldanıyor. Arkadaşlarından biri bir dal kopartıp değnek gibi sallayarak Ja-goda'ya eşlik ediyor.</span></p>
<p class="calibre3"><span class="font">Kırmızı beyaz çizgileriyle gümrük noktasına benzeyen bir bariyerin önünde arabalar duruyor. Sınır nöbetçilerinden üçünün yaşlı alkoliklere özgü kuklamsı tavırları var; diğer üçü işsiz, nasıl kaçakçılık yapacaklarını öğrenen genç adamlar. Başlangıçta yol kesmeyle şakalaşma arasında fazla bir fark yok.</span></p>
<p class="calibre3"><span class="font">Mirek arabadan çıkıp içinde seksen votka şişesi bulunan bagajı açıyor, adamlara iki şişe uzatıyor. Bir tane daha! Pekâlâ. İki taraf da sırıtıyor. Sırıtmaların ardında, herkesi yutabilecek bir uçurumun farkındalığı.</span></p>
<p class="calibre3"><span class="font">Doğradığım kuzukulaklarını çorbaya katıyorum, çorba yeşile dönüyor.</span></p>
<p class="calibre3"><span class="font">Yeni evli çiftle ilk konuklar geldiğinde müzisyenlerden ikisi çalmaya başlamıştı. Mekân bir ambar büyüklüğündeydi, salonun bir ucunda at nalı şeklinde on iki kadar masa sıralanmış, öbür ucunda dört müzisyen -piyano, bateri, gitar ve şarkıcı- yerlerini almışlardı. Aralarında harman yeri boyutlarında bir dans alanı vardı. Pantolon giymiş, omuzları açık şarkıcı, i harfi kadar kısa ve inceydi; sesinin ufuklar kadar geniş olmasıyla ünlüydü. Konuklardan bazıları salona girer girmez şarkıcıya bir bakış atıyor, sonra gece boyunca kendilerine eşlik edeceğini umdukları üflemeli bir çalgının kamışını gizlice dener gibi, ağızlarını açmadan dillerinin ucunu dudaklarının arasından şöyle bir çıkarıyorlardı. Şarkıcıya Nowy Targ'da taktıkları ad Klarnet'ti. Ancak bütün konuklar geldikten sonra şarkı söylemeye başlayacaktı titreşen sesiyle, asla daha önce değil. Şu sırada Tat-</span></p>
<p class="calibre3"><span class="font">ra dağlarından gelen bateristle dans ediyordu. Baterist iri biriydi, dans ettikçe boyutlarını değiş tokuş ediyorlardı; Klarnet büyük harf İ kadar uzuyor, iri baterist inceliyordu. Onların bu halleri akşamın ilk dönüşümünün belirtisiydi.</span></p>
<p class="calibre3"><span class="font">İçki olarak şampanya vardı. Kırk beş derece çevrildiklerinde şarabın gürül gürül akmasını sağlayan tapalarıyla yan yatmış eyerler gibi duran polietilen torbalar vardı. Hayvanlar köyünde mayalanmış olan bira, garsonlara ısmarlanıyor ve büyük bardaklarda getiriliyordu. Her masada açılmış dört şişe votka duruyor, biri boşalacak olsa hemen yenisi konuyordu. Her şişenin içine az az atılmış olan koyu yeşil bizon otu, içkiye mine çiçeğimsi bir tat katıyordu. Mirek düğünde sunulacak votkayla bir haftadır uğraşıyordu.</span></p>
<p class="calibre3"><span class="font">Şundan bundan biraz lafladıktan sonra gözlerimiz Dan-ka'ya kayıyor; dikkat çekmeye çalıştığından değil kıyafetinin beyazlığı ve genişliği göz aldığından. Doğan bir ay gibi. Belki üst kısmı üzerine oturan gelinliğindeki gümüş iplikler sayesinde. Ama aynı zamanda masada otururken parlayan elleri ve soluk kolları nedeniyle. Elleri bu yakınlarda iki dizi hareket öğrendi; sevgilinin ve annenin hareketleri. Her ikisi de sevecenlikle dolu, ama birbirlerinin tam tersi. Anaç hareketleri güven verici ve sakinleştirici, sevgi-lininkiler kışkırtıcı, uyarıcı. Masa örtüsünün üzerinde gevşemiş duran elleri sanki daha bir önceki ikindi börek yapmaktaymış gibi görünüyor! Ama parmakları oyunu bozuyor. Parmakları ay-gümüşü ipliklerden de çok pırıldıyor, Danka'ya ışıltısını veren de parmakları zaten.</span></p>
<p class="calibre3"><span class="font">Çocuklar dans etmeye başlıyor, sahip olmadıkları bir masumiyet havası takınıyorlar. Müzik eşliğinde dans eden kimse masum değildir. Çocukları izleyen orta yaşlılardan bazıları gençken arzuladıklarının nasıl belli bir uzaklıkta olduğunu hatırlıyorlar; oysa şimdi, elde edilemez olduğunda bile arzulanan çok yakında. Bu mesafeyi değiştirmek için -müziğin ritminin bitmez tükenmez kışkırtması da bu yönde- bu mesafeyi değiştirmek için tek yapmanız gereken ayağa kalkıp dansa katılmak. Çiftlerden bazıları da</span></p>
<p class="calibre3"><span class="font">böyle yapıyor.</span></p>
<p class="calibre3"><span class="font">Yemek servisinin başladığı masalardaki konuşma, Polonya Krallığına yapacakları kısa bir ziyaret için eve dönmüş olan seyyahların konuşması. Bir-iki kadeh votkadan sonra, dışarıda, ormanın kıyısında yüz kadar süvarinin atlarını bağlanmış olduğu izlenimine kapılıyorum.</span></p>
<p class="calibre3"><span class="font">İşlerinden, gönül kırıklıklarından, Şikago'daki kuzenlerden. Papa Karol Wojtyla'nın sağlığından, fiyatlardan, ağaçlardaki hastalıklardan, yaşlanmaktan, hiç unutmayacakları şarkılardan söz ediyorlar. Herhangi bir konu oyuna döndürülebiliyorsa, hemen döndürüp oynuyorlar.</span></p>
<p class="calibre3"><span class="font">Yemekler iyi haberler gibi, birbiri ardına geliyor. Her tabaktan sonra içmek, dans etmek ve bu kadar çok iyi haberin nasıl ihtimal dışı olduğunu tartmak için bir ara veriliyor. Orada toplanmış herkes felaket haberinin nasıl aniden geldiğini biliyor.</span></p>
<p class="calibre3"><span class="font">Klarnet şarkı söylüyor. Dünyadaki şarkıların çoğu hüzünlüdür. Hepsi bitmiş, sonlanmış hikâyelere dairdir. Yine de şarkı söylemek kadar huzurda ve başkaldırıcı hiçbir şey yoktur.</span></p>
<p class="calibre3"><span class="font">Son peçe, saç, her şeyin önünde, kıl kadar mesafe, hiçliğin önünde.</span></p>
<p class="calibre3"><span class="font">Saç, elveda ışığın önünde sonsuz karanlık beyazın önünde</span></p>
<p class="calibre3"><span class="font">Bul içimde bul kendin için parlaklığımı.</span></p>
<p class="calibre3"><span class="font">Klarnet sustuğunda ilk konuşanlar, sessizliğe en az katlanabilenler oluyor.</span></p>
<p class="calibre3"><span class="font">Çorbayı tadıyorum, biraz tuz katıp yumurtaları soyuyorum. Kabuklar kahverengi palyaço burunları gibi çıkıyor.</span></p>
<p class="calibre3"><span class="font">Mirek'le Danka'nın baş başa dans etme zamanı gelmişti. Olek beşiğinde uyuyordu. Düğünü ancak fotoğraflardan hatırlayacaktı. Kimbilir? Anababası, baş başa harman yeri büyüklüğündeki dans pistine doğru yürüdüler. Herkes seyrediyordu. Danka'nın omuz askılarındaki saten güller omuzlarından kaymaya çalışıyordu; kabarık eteğindeki güller</span></p>
<p class="calibre3"><span class="font">dönüşlerindeki hava akımıyla uçuşuyordu. Herkes seyrediyordu. Dans eden çiftin görüntüsü pek çok anıyı canlandırıyor, genellikle aynı soruyu getiriyordu akla. Zamanın değiştirmiş olduğu şey bir yanılsama mıydı? Müzik kendi cevabını veriyordu. Gevezelik eden seslerse bir başka cevap.</span></p>
<p class="calibre3"><span class="font">Gelin artık çayırları hatırlatmıyordu. Boynu dosdoğru dolgun göğüslerinden yükseliyor, açık kanatları yerleri süpürüyordu. Kar kazı olmuştu artık. Beyazlığı çoğalmıştı. Sonunda dans etmeyi bırakıp ter içinde parlayarak şölene devam etmek üzere masalarına döndüklerinde, konukların çoğu müzik yeniden başlasın da kendileri de dans edebilsin, böylece geveze seslerinkini değil de müziğin yanıtını duyabilsinler diye sabırsızlanmaya başlamışlardı.</span></p>
<p class="calibre3"><span class="font">Bir ara masadan kalkıp ambarın öbür ucuna doğru gittim. Müzisyenlerin önünden geçerken vurmalıların ritmini hissettim, dışarı çıkıp ormanın ucundaki ağaçların arasından yürüdüm. Bağlanmış atlar yoktu etrafta. Elinde saksofonla bir adam yanıma yaklaştı.</span></p>
<p class="calibre3"><span class="font">İyi akşamlar yoldaş, dedi.</span></p>
<p class="calibre3"><span class="font">Bu sözleri duyunca kim olduğunu çıkarttım Felix Berthier.</span></p>
<p class="calibre3"><span class="font">Yaşadığım köydeki üflemeli çalgılar bandosunun bir üyesiydi. Serbest badanacı olarak çalışıyordu. Rastladığı herkese yoldaş derdi - papaza, belediye başkanına, faşistlere oy veren fırıncıya, müteahhite, okuluna giden bir çocuğa... Bu selama bir gülümseme eşlik ederdi, alaycı olmayan, karşılaştığı kimseyi adeta yerinden kaldırıp bu hitabın yakışacağı başka bir zamana ve yere taşıyan bir gülümseme...</span></p>
<p class="calibre3"><span class="font">Her mayıs ayında, İsa'nın göğe yükseldiği perşembe günü, üflemeli çalgılar bandosu köyün dışındaki ev kümelerinden birinin önünde çalmaya gider. Belli bir rota vardır, böylece her ev kümesine beş-altı yılda bir sıra gelir, evlerin sakinleri konser bittiğinde müzisyenlere sunmak için ikramlar hazırlar. Ağaçlar henüz tamamen yapraklanmadığı için müziğin sesi tarlaların üzerinden uzaklara kadar taşınır. Çalınan parçalar geleneksel, bilindik parçalar olur.</span></p>
<p class="calibre3"><span class="font">Konser bittiğinde Felix iki bardak </span><span class="font1">gnole'u</span><span class="font"> kafasına diker, müzisyen kepini daha oyuncu bir eğime ayarlar ve ambarlarla ahırlar arasında, ya da küçük bir kilisenin etrafında yürüyerek Duke Ellington tarzında çalmaya koyulurdu. Uyurgezer gibi ağır ağır ilerlerdi; insanlar mı ona yol açıyorlar, o mu çaldıkça açılan geçitlerden kendine yol buluyor anlaşılmazdı. Başka bir zamandaki o başka yerde yürür gibiydi. Bu yüzden gülümsüyordu gözleri. Hiç kuşkusuz, kendi tarzınca, oradakiler için çalıyordu. Bandodaki diğer üyeler kendilerini ondan ayırt etmeye gayret gösterirlerdi. Bando şefi çileden çıkarak gözlerini devirir, ama kutsal bir günde olduklarından müsamaha gösterirdi.</span></p>
<p class="calibre3"><span class="font">Felix, diye sordum ona, arkadaşımın düğününde çalar mısın bu akşam?</span></p>
<p class="calibre3"><span class="font">Yoldaş, niye geldim sanıyorsun? Saksofonunun üzerine eğilmeye başlamıştı bile.</span></p>
<p class="calibre3"><span class="font">On beş yıl önce, bir cumartesi akşamı Felix eve giden yolda saksofonunu çalarak ilerlerken komşu köyün ana caddesinde bir araba ona çarpıp öldürmüştü.</span></p>
<p class="calibre3"><span class="font">Yıllar içinde boyadığı bazı evlerle kâğıt kapladığı bazı</span></p>
<p class="calibre3"><span class="font">odaların yeniden elden geçmesi gerekmiş, onun eklediği katlar soyulmuştu. Böylece pek çok defasında, kâğıt kaplamaya ya da lambri döşemeye başlamadan önce duvarlara büyük badana fırçasıyla yazılar yazdığı çıkmıştı ortaya: KÂR BOKTUR. YOKSULLAR CENNETE GİDER. VIVE LA JUS-TICE!<a id="footnote2"></a><sup class="calibre7"><a href="#bookmark3">2</a></sup></span></p>
<p class="calibre3"><span class="font">Geceyarısından sonra Felix'in alto saksofonunu duydum.</span></p>
<p class="calibre3"><span class="font">Müzik de, tıpkı birkaç saat önceki genç papaz gibi, saflık arayışındaydı. Aynı saflığı aramıyordu elbette. Müzik arzunun saflığını, özlemle vaat arasında geçenlerin saflığını arıyordu: yaşamanın ezasından daha uzun sürecek -ya da onunla baş edecek- bir teselli vaadinin.</span></p>
<p class="calibre3"><span class="font">Seni vurmak için</span></p>
<p class="calibre3"><span class="font">Önce beni</span></p>
<p class="calibre3"><span class="font">Vurup geçmeleri gerek</span></p>
<p class="calibre3"><span class="font">Klarnet'in sesi dış uzama dokunuyor, müzik yaraları dağlayan saflığa ulaşıyor.</span></p>
<p class="calibre3"><span class="font">Şimdi ambardaki herkes yarasız bir hayatın nasıl yaşamaya değmeyeceğini hatırlıyor.</span></p>
<p class="calibre3"><span class="font">Arzu kısadır - birkaç saatlik olsun, bir ömür boyu olsun, ikisi de kısadır. Arzu kısadır, çünkü daimi olanın inkârıyla oluşur. Ölümüne bir kavgada zamana meydan okur arzu. İşte dans etmek bu meydan okumaya dairdir.</span></p>
<p class="calibre3"><span class="font">Orada yalnızca bir gelinle bir damat vardı, ama hatırlanan birkaç yüz düğün vardı, gerçek, hayıflanılan ya da hayal edilen birkaç yüz düğün.</span></p>
<p class="calibre3"><span class="font">Sabahın erken saatlerinde düğünün sesleri değişti - gençleşti. Yaşlı konuklar daha da yaşlı görünmeye başladılar -keza ben de. Çocuklardan bazıları duvar diplerindeki sıralarda uykuya dalmışlardı. Olek beşiğinde kımıldamadan yatıyordu, parmakları çözüktü. Boş votka şişelerinin konduğu kasalar ağırlaşmıştı. Üstleri başları dağılmış müzisyenler gecenin hâkimiydiler artık. Mutfağa gitmekte olan bir garson oyalanıp dans etti biraz.</span></p>
<p class="calibre3"><span class="font">Her yerde daha çok beyaz göze çarpıyordu. Erkekler ceketleriyle kravatlarını çıkarmışlardı. Kadınlardan bazıları ayakkabılarını atmış, çıplak ayak kalmışlardı. Lekesiz gömleği ve inci rengi takımıyla Mirek tertemiz görünüyordu. Danka ayaklığının üzerinde kendi boyuna ulaşan kremalı düğün pastasının önünde dikilmişti. Sonra, Paris'te her sabah işverenlerinin yatak odasındaki perdeleri açıp komodinlerine kahve koyarkenki becerikli tavrıyla kendi düğün pastasından ilk dilimi kesti. Konuklardan her biri önlerindeki dilimleri yerken, etraftaki beyazlar daha da parlaklaştı.</span></p>
<p class="calibre3"><span class="font">İşte tam bu anda ellerini uzatmış on iki adam Danka'ya yaklaştı ve Mirek'i yakaladı. Tatra dağlarından tıknaz adamlar olan Guralilerdi bunlar. Kimbilir, belki de onlar yüzünden Danka işsizliğin hüküm sürdüğü Nowy Targ'da evlenmek istemişti ille de. Hep birlikte şarkı söylemeye başladılar; aynı anda müzisyenler çalmayı kesti. Adamlar hep birlikte, pes bir sesle şarkı söylüyorlardı.</span></p>
<p class="calibre3"><span class="font">Ardında bırak üzüntüleri</span></p>
<p class="calibre3"><span class="font">Şimdi kucaklaşma zamanı</span></p>
<p class="calibre3"><span class="font">Şarkıyı söylerken Mirek ve Danka'nın ayaklarını yerden kesip kollarına yatırdılar, sanki omuz yüksekliğinde bir rafa uzatır gibi.</span></p>
<p class="calibre3"><span class="font">Şimdi zamanıdır...</span></p>
<p class="calibre3"><span class="font">Bu sözlerle ve kollarının sert bir hareketiyle çifti yukarıya doğru fırlattılar. Boyunlarımızı arkaya atıp baktık. Gelinle damat yan yanaydı. Elleri birbirlerinin cinsel organlarına ulaşıp dokunabilirdi. Danka'nın eteği bir nim-bostratus bulutu gibi kabarıp Mirek'in ayaklarını örttü. Mi-rek'in ellerinden biri başının gerisinde müziği kapatmak istercesine arandı. Nasıl olduğunu anlamadan çift Gurali-lerin kendilerini bekleyen kollarına indi, yumuşakça karşılanıp tekrar yukarı fırlatıldılar. Her fırlatılışlarında havada biraz daha uzun kalıyorlardı.</span></p>
<p class="calibre3"><span class="font">Birkaç saat sonra, sabah 11:00'de yeni evli çift ve otuz düğün konuğu ana meydanda buluştu. Çoğumuz Nowy Targ' ın ünlü dondurmasını yiyorduk. Sonra Denizin Gözü adı verilen göle bakmak üzere yola çıktık. Morskie Oko.</span></p>
<p class="calibre3"><span class="font">Olanlar uydurulanlardan her zaman daha ilginçtir.</span></p>
<p class="calibre3"><span class="font">Nowy Targ'da seksenlerin başında iki arkadaş ayakkabı fabrikasında çalışıyorlardı. Adamlardan birinin soyadı Bi-eda'ydı, yani yoksul; diğerininkiyse Bocacz'dı, zengin. Bir gün, bir sendika toplantısından sonra -Solidarnosc yeni yeni başlıyordu- bir Zomo devriyesi tarafından alındılar. Zomo ayaklanma karşıtı polisin adıydı. İsimleri soruldu. Bieda kendisininkini söylediğinde küstahlık ettiği sanılıp kafasına bir yumruk yedi. Sıra Bocacz'a geldi. Adım mı? Benim adım yok. Adın yok demek, öyle mi? Onun da kafasına küstahlık ettiği için bir darbe geldi. Adını söyle bana! Bocacz. Yaa, demek bu işte birliktesiniz ikiniz, pekâlâ, dedi Zomo komiseri. Zenginle yoksul! Ve gerçeği söyleyene kadar hücreye atıldılar.</span></p>
<p class="calibre3"><span class="font">Göle kadar orman içinden yürüyüş üç saat tuttu. Yaz olduğu için, her yaştan birçok insan aynı yolda yürüyordu. Göle varınca, gölün kenarındaki kayalara oturup kıpırtısız suyun üzerinden tepelere doğru seyre koyulduk. Baktığımız yönde insan eliyle yapılmış hiçbir şey yoktu. Etraftaki bin kadar insan son derece sessizdi - sanki bir gösteri seyreder gibiydiler. Sandviçlerimizi yedik. Danka Olek'i emzirdi. Mirek alabalık avlanabileceğini düşündüğü bir bölgeyi işaret etti. Şu kayaların ardında, dedi o kaçak avcı fısıltısıyla. Herkesin üstünde görmeye geldikleri şeyin verdiği mutluluk havası vardı. Peki ne görmeye gelmişlerdi tam olarak? Jura çağından kalma dağ silsilesiyle göle vuran yansımasını mı? Yoksa kıyılarda asla titremeyen dudaklarıyla suyun durgunluğunu mu?</span></p>
<p class="calibre3"><span class="font">Mutfakta </span><span class="font1">smietanie'yi,</span><span class="font"> yani ekşi kremayı bir kâseye boşaltırken kendi kendime bunu soruyorum. Ekşiliğinden ötürü </span><span class="font1">smietanie</span><span class="font"> süt tadından ziyade cinsellik tadı taşıyor. Sanırım hepimiz Morskie Oko'ya zamanın bizsiz neler yaptığını görmek için gitmiştik.</span></p>
<p class="calibre3"><span class="font">Ertesi gün Beyaz Dunajca'nın otluk kıyılarında bir ateş yakıp, pişirmek için patatesleri toprağa gömdük, tıpkı yüzyıllarca dayanan toprak kapların pişirildiği gibi. Patatesleri sıcak sıcak, Wieliczka'dan gelen tuz ve Danka'nın annesinin bahçesinden gelen karaturpla yedik.</span></p>
<p class="calibre3"><span class="font">Hava kararıyor. Gecikmelerinin bir nedeni olmalı. Mirek'i cep telefonundan arayabilirim ama aramıyorum. Beklemeyi tercih ederim, tıpkı bu basamaksız evin yaptığı gibi. İçinde salıncak ve koltuk olan odaya geçiyorum.</span></p>
<p class="calibre3"><span class="font">Odanın uzak köşesindeki okuma lambası küçük bir pssst! sesi çıkararak sönüyor, muhtemelen ampulü yandı, değiştirmem mümkün değil. Masanın üstünde bazıları 1970' lerden kalma eski gazeteler, Mirek'in herhalde orman mühendisi olarak çalıştığı sırada kullandığı el pusulası, bir de içinde çiviler olan teneke bir kahve kavanozu var. Masanın çekmecesini, okuma lambasının yanan ampulünün yerine</span></p>
<p class="calibre3"><span class="font">takabileceğim bir ampul bulma boş umuduyla açıyorum. Çekmecede sadece kitaplar, Lehçe romanlar var. Altlarında, çekmecenin dibinde kapağında bir kadının resmi bulunan ince bir kitapçık buluyorum. Kadını hemen tanıyorum, şeffaf olmayan bir duvara ardında ne yattığını anlamak istercesine bakan gözleri, hayrete düşmüş bir acı ve inatçı bir kararlılıkla dolu gözleri... Yürüyüşündeki hafif aksamayı görüyor, Lehçe, Almanca, Rusça konuşan sesini duyuyorum; Çarın polisi tarafından gözaltına alınmamak için Varşova'dan kaçan on sekiz yaşındaki kadının sesi, sözcükleri saygıdeğer bir peygamberinki gibi algılandığında bile değişmeyen, hiç yitirmediği genç sesi. Rosa Luxem-burg. İlk kez on altı yaşındayken, ölümünün üstünden yirmi yıldan fazla zaman geçtiğinde tanışmıştım onunla. Bo-gena'nın babasının emekliliği için yetkililerle (boşu boşuna) tartışmaya gittiği Zamosc yakınlarında doğmuştu.</span></p>
<p class="calibre3"><span class="font1">Merkeziyetçilik ve Demokrasi</span><span class="font"> başlıklı bu broşür buraya kimbilir nasıl gelmiş? Üstelik Fransızca oluşu işin tuhaflığını artırıyor. Ama Rosa, Rosa'nın yazıları ve hayal gücü gizliliğe, gizli yolculuklara alışıktı. Gizli çekmecelerde saklanmaları beklenirdi.</span></p>
<p class="calibre3"><span class="font">1904'te yazılan bildirinin son paragrafı şöyle bir sav ileri sürüyor: Rusya'daki işçi hareketi tarihte ilk kez gerçekten halkın iradesine aracılık etme fırsatını ele geçiriyor. Ama hale bakın! Rus devrimcileri egoları yüzünden akıllarını kaybediyor, bir kez daha yüce katlarda oturan her şeye kadir tarihsel önderlikten, Merkez Komite'den dem vurmaya başlıyorlar. Her şeyi tepetaklak ediyor ve bugün herhangi bir devrimci önderlik için meşru tek öznelliğin, kendi hatalarını yapma ve tarihin diyalektiğini kendi başlarına</span></p>
<p class="calibre3"><span class="font">öğrenme hakkı isteyen işçi sınıfının egosu olduğunu fark etmiyorlar. Bu konuda net olalım. Bir devrimci işçi hareketinin yapacağı hatalar, Merkez Komite denilen herhangi bir organın yanılmazlığından bin kat daha değerli ve verimlidir tarihsel açıdan.</span></p>
<p class="calibre3"><span class="font">Dışarısı kapkaranlık, uzaktan bir çobanaldatanın ötüşünü duyuyorum. Salıncağa oturmuş, ayağında ince deriden, belki keçi derisinden, düz topuklu olmayan yüksek bağcıklı siyah ayakkabılar -bazı Alman yoldaşlar ayakkabı seçimini yadırgıyorlar- Rosa salıncağı bir duvar saati sarkacının düzenli vuruşları gibi sallıyor, ileri geri aynı yirmi santimlik asgari salınımı yapıyor, ne eksik ne fazla.</span></p>
<p class="calibre3"><span class="font">Ölümünün şartlarını hatırlamak, tekrar tekrar hatırlamak... Aralık 1918'in son günlerinde Karl Liebknecht'le birlikte Alman Komünist Partisi'ni kurmuşlardı. iki hafta sonra Berlin'de tutuklandılar ve Hotel Eden'e götürülüp sorgulandılar, dövüldüler ve atlı nöbetçi subayları tarafından sözde Moabit hapishanesine sevk edilmek üzere bir arabaya sokuldular. Aslında Berlin Hayvanat Bahçesi'ne götürülüp katledildiler. Darbelerle kafatası kırıldı, gövdesi Land-wehr kanalına atıldı.</span></p>
<p class="calibre3"><span class="font">Salıncağa ve gür kalın saçlarına bir göz atıyorum.</span></p>
<p class="calibre3"><span class="font">Berlin Hayvanat Bahçesi, Botanik Bahçesinden fazla uzak değildir. Ölümünden yedi ay önce Rosa, Wroclaw'da-ki bir hapishane hücresinden Sophie Liebknecht'e mektup yazmıştı.</span></p>
<p class="calibre3"><span class="font">Sonitçka, mektubun beni çok sevindirdi, hemen yanıtlıyorum. Botanik Bahçesi'ne gitmenin verdiği mutluluğu ve keyfi biliyorsun artık! Daha sık yapmalısın bunu! İzlenimlerini böylesine canlı anlattığın için aldığın keyfi paylaşıyorum. Evet, çamların çiçeklenme mevsiminde yakut kırmızısına dönen o muhteşem çiçeklerini biliyorum. Kırmızı çiçekler kozalakların içinden doğduğu dişi çiçeklerdir, dalları aşağıya indirecek kadar ağırlaşan o kozalakların... Yanlarında uçuk sarı renkli, daha az dikkat çekici erkek çiçekler olur, buradan da altın renkli polenler gelir. Ne yazık ki buradaki penceremden sadece bazı uzak ağaçların yapraklarını görebiliyor, duvarın öte yanındakilerin tepelerini seçebiliyorum. Renklerinden ve azıcık görebildiğim kadarıyla biçimlerinden her birinin cinsini tahmin etmeye çalışıyorum ve sanırım, genel olarak, pek yanılmıyorum tahminlerimde.</span></p>
<p class="calibre3"><span class="font">Şu anda salıncak tamamen durmuş durumda, gevşek oturma yeri sanki hiç hareket etmemiş, üstüne hiç oturulmamış gibi yere belli bir açı yaparak öylece duruyor.</span></p>
<p class="calibre3"><span class="font">Yarın evin arkasındaki armut ağacına tırmanan yaban asmasının resmini yapacağım. Ağacın armutları olgunlaştıklarında kırmızımsı bir renk alıyor, etli kısmının tadı uzaktan uzağa kara ardıç yemişini, kabuğu ise yağmurda kalmış arduvazı çağrıştırıyor.</span></p>
<p class="calibre3"><span class="font">Rosa kuşları çok severdi - özellikle de kentlerde sokakların ve damların üzerinde sürü halinde uçan sığırcıkları. Rosa'nın kendisi de bir ketenkuşuydu. Almancada </span><span class="font1">Ha-enfling.</span><span class="font"> Akla sevecenlik ve keskinlik getiren bir ad. Yaban asmasını birkaç saat önce, nemli yorganı arkadaki çamaşır ipine asmaya çıktığımda fark ettim. Asmanın çiçekleri hayli kocaman, siyaha yakın bir mavi, hafifçe mora çalıyor. Çizimi siyah mürekkep, tükürük ve mürekkebi kızıllaştıran tuzla yapacağım. Eğer resim bir şeye benzerse, biraz önce çekmeceye, romanların altına geri koyduğum broşürün sayfaları arasına yerleştireceğim onu.</span></p>
<p class="calibre3"><span class="font">Bir ışık huzmesi yolun öteki yanındaki bahçeyi aydınlatıyor, önce fasulye sırıklarının oradan, yukarıdan başlayıp pancarlara kadar iniyor. Sonra azalıp sönüyor. Karanlık daha da koyulaşıyor. Derken ışık huzmesi, daha parlak bir şekilde yeniden beliriyor: araba farı. Geldiler!</span></p>
<p class="calibre3"><span class="font">Üçü eve girdiklerinde, ev derhal genişledi. Çatı kanatlarını açtı. Evler içlerinde yalnız yaşandığında küçülürler, kimse yoksa iyice küçülürler. Danka Olek'i kucağında taşıyordu; gıcırdayan revaktan yemek odasına açılan eşiği geçerken her ikisi de sorulsa ne olduğunu söyleyemeyecekleri ortak bir duyguyu ifade edercesine birlikte gülümsediler.</span></p>
<p class="calibre3"><span class="font">Mirek'le ben arabayı boşaltmaya başladık. Karton kutular, alışveriş torbaları, katlanmış bir bebek arabası, bir bebek yatağı, bavullar, bir termos, bir kasa kayısı, ve en nihayet naylon torbası içinde askıyla asılmış gelinlik vardı. Arabanın tepesine bir kayak taşıma kutusu tutturulmuştu, tabutla kayık arası bir şekli vardı. Paris'te sokağa atılmış, Mirek de bulup almıştı.</span></p>
<p class="calibre3"><span class="font">Hadi ona da çıkartalım, dedi Mirek, boşaltmayacağım ama, Varşova'ya götüreceğimiz ıvır zıvırla dolu içi.</span></p>
<p class="calibre3"><span class="font">Basamaksız evde uzun bir hafta sonu geçirdikten sonra Lublin üzerinden araba sürerek planladıkları gibi yeni evli hayatlarına başlayacakları Varşova'ya gitmek niyetin-deydiler.</span></p>
<p class="calibre3"><span class="font">Danka kucağında oğluyla evin içinde dolaştı. Ev ona hiç yabancı gelmiyor gibiydi. Ağırdan alıyordu. Pencerelerden birini açmaya çalıştı, beceremedi. En nihayet avcının fotoğrafı bulunan odaya döndüğünde görüş bildirdi: Kocamanmış!</span></p>
<p class="calibre3"><span class="font">Olek yere bırakılmak istiyordu. Yere iner inmez annesinin elinden tutup birkaç adım attı, her sarsak adımı bir varış noktasıymış gibi keyifle kıkırdıyordu. Bir güve kelebeği gördüler. Olek tökezledi, annesi tutmasaydı düşüyordu. Yavaş yavaş, diye mırıldandı Danka, yavaş, bir adım, yavaş, bir adım daha...</span></p>
<p class="calibre3"><span class="font">Olek yere oturduğunda Danka güveyi avcuna alıp ön kapıdan dışarı salmadan önce oğluna gösterdi: </span><span class="font1">Cma!</span><span class="font"> dedi,</span></p>
<p class="calibre3"><a id="bookmark2"><sup class="calibre8"></sup></a><a href="#footnote1">1</a></p>
<p class="calibre3"><span class="font"> İngilizlerin aşağılamak için Almanlara taktıkları ad. (ç.n.)</span></p>
<p class="calibre3"><a id="bookmark3"><sup class="calibre8"></sup></a><a href="#footnote2">2</a></p>
<p class="calibre3"><span class="font"> Yaşasın adalet! (ç.n.)</span></p>
</body>
</html>
