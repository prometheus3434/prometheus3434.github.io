<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre4"><a id="bookmark0" class="calibre5"></a><span class="font5">Madrid</span></h2>
<p class="calibre3"><a id="bookmark1"></a><span class="font">Arkadaşım Juan'ı bekliyorum, ama sanırım gecikecek. Oysa yaptığı heykeller hiç geç kalmaz; her zaman anlaşılmaz bir biçimde çoktan sözleşilen yerde olurlar. Juan küçük bir garajda arabanın altına yatan oto tamircisi gibi sırtüstü yatarak çalışır. Ancak işine ara verip ayağa kalktığı zaman saatine bakar. Kendisiyle Madrid'deki Ritz Otelinin giriş salonunda buluşmak üzere randevulaştık.</span></p>
<p class="calibre3"><span class="font">Bu salonda uzun palmiye ağaçları ve salonun dibinde Velasquez'in adını verdikleri bir bar var. (Adamın fazla içki içtiğini de sanmıyorum doğrusu.) Duvarlar, sütunlar, limonluğun tavanı, her şey beyazımsı bir sarıya boyanmış. Boya üreticilerinin </span><span class="font1">fildişi</span><span class="font"> dedikleri renk değil, fillerin dişlerinin gerçek rengi - daha çok yaşlıların dişlerini hatırlatan bir renk bu. Tavanın yüksekliği üst üste bindirilmiş üç fil kadar var.</span></p>
<p class="calibre3"><span class="font">insan sokaktan otele girip ardından çift kanatlı cam kapılar kapanır kapanmaz, burada paranın sağırlığının farkına varıyor; bir okyanusun derinliği gibi boş bir sessizlik olarak değil de bir çeşit tenhalık gibi hissedilen bir sessizlik.</span></p>
<p class="calibre3"><span class="font">Geniş, halı döşeli merdiven, ve üst katta, görüntüyü birkaç kat büyütse de her zaman olduğundan güzel gösteren tıraş aynalarıyla -kimbilir hangi optik laboratuvar bu sonucu alabilmek için kaç ay çalıştırılmıştır- süitler ve yatak odaları elle tutulurcasına sessiz. Salonda birtakım insanlar kendi aralarında konuşuyor olsalar bile, sesleri susturulmuş, tıpkı tepsilerinde şıngırdayan şampanya dolu kadehleri taşıyan iki garsonun eldivenli elleri gibi. Garsonların ellerinde beyaz eldivenler var.</span></p>
<p class="calibre3"><span class="font">Akşamki davetin ilk konukları gelmeye başladılar. Bu davetin amacı yeni Venezüella ekonomisini tanıtmak; anlaşıldığına göre bu yeniliğin dayanağı da ispanyol yatırımcılar olacak.</span></p>
<p class="calibre3"><span class="font">Buranın bu gözlerden uzak havası bana nedense gecekondu mahallelerinin ve hapisanelerin bitmez tükenmez vızıltısını hatırlatıyor.</span></p>
<p class="calibre3"><span class="font">Davete katılan konukların çoğu otuzlu yaşlarda, yükselen dalgayı yakalayanlara özgü gülümseyişleri ve kontrollü bakışları olan ve eskiden gemilerin pruvalarında rastlanan figürler gibi gövdeleri öne eğik duran kimseler. Kimsenin konuşmadığı bu kısılmış sessizlik içinde kameramanlar ve gazeteciler, ellerinde mikrofonları, gelmeye söz veren yıldızları bekliyorlar.</span></p>
<p class="calibre3"><span class="font">Benden uzak olmayan bir noktada, otelde kalan ve besbelli davetle hiç ilgisi olmayan üç müşteri iki kanapeyle bir büyük koltuğa yayılmış, evlerindeymiş gibi oturuyorlar. Belki evlerinden hiç ayrılmıyor, salyangozlar gibi sırtlarında taşıyorlar: uzun yıllar yaşayan ve eski zamanlardan kalma adları olan salyangozlar gibi.</span></p>
<p class="calibre3"><span class="font">Garsonlar da, kameramanlar da onların bu yayılışlarını</span></p>
<p class="calibre3"><span class="font">saygıyla karşılıyorlar. iki kanapenin arasında, yerde, büyük bir Çin halısı var. Üçlü grubun içindeki adam, yaşça da en genç olanı, bu Çin halısının çevresinde ağır adımlarla yürüyor ve bir Küba purosu içiyor.</span></p>
<p class="calibre3"><span class="font">Yeni ekonomiyi tanıtmak için oraya çağrılanların hepsi, kadını erkeğiyle, promosyon uzmanları; belki böyle öne eğilmelerini gerektiren de promosyonun yaratıcı çabası.</span></p>
<p class="calibre3"><span class="font">Belki de, uzun bir günün sonunda, içlerinden biri bir an kendi görüntüsünü yakalayıverir bir aynada, işte o zaman bu öne eğiliş elini ayağına dolaştıran bir panik -yüzüstü öne düşeceği korkusu- yaşatabilir ona! (Benzer bir panik bazen Parkinson hastalarının yüzlerinde de görülür.) Ama bu akşam beyaz eldivenli garsonların kendilerine tepsi içinde sundukları şampanya kadehlerini almak için öne eğilirken kendilerinden eminler.</span></p>
<p class="calibre3"><span class="font">Küba purosu içen adam için puro içmek işlerin sürekli olarak kötüye gitme sürecini -hiç değilse bu sürecin farkına varmasını- bir çeşit geciktirme yolu.</span></p>
<p class="calibre3"><span class="font">Karşımda, arkası dik bir sandalyede oturan genç bir kadın, kitap okuyor. O da benim gibi geç kalmış birisini bekliyor, ama benden daha sık kapıya bakıyor. Sanırım sevdiği birisini bekliyor, ama bu akşam gelip gelmeyeceğinden de emin değil. Hayal kırıklığının gittikçe arttığı okuduğu kitaba gittikçe daha az göz atmasından anlaşılıyor. Birden kitabı çat diye kapatıyor, ayağa kalkıp yıldızlar için hazırlanmış kamera ışıklarının arasından çıkıp gidiyor.</span></p>
<p class="calibre3"><span class="font">Elinde sallanan oda anahtarıyla geniş merdivenden indiğini görüyorum onun. Elinde anahtar değil de, bir kuş tutuyor sanki. Başında ekose bir kep, sırtında tüvit bir ceket, ayağında golf pantolon, yün çoraplar ve spor ayakkabılar</span></p>
<p class="calibre3"><span class="font">var. Adı Tyler. İlk adı aklıma gelmiyor - belki de çok anlamlı olduğunu hatırladığım için. İlk adı -her ne idiyse-kendisiyle ilgili gizi, özellikle de yaşadığı yenilginin gizini çağrıştırırdı. Ben ona hep Efendim, derdim.</span></p>
<p class="calibre3"><span class="font">Tyler şu anda merdivenden indi, kepini çıkardı ve salona giriyor. Ben onu bakışlarımla izlerken, o da başka bir yöne bakıyor. Her zaman gözlerini başka yöne çevirip soruları cevapsız bırakmakta çok yetenekliydi. Artık sevgilisini beklememeye karar veren kadının boşalttığı sandalyeyi seçiyor. Orada içki ve sandviç menüsünü alıp alnına yaklaştırarak kalın camlı gözlüğünün arkasından inceliyor. Çoğu zaman küçük bir şeyi -yarılanmış bir kalemi, ya da bir silgiyi- yere düşürdüğünde, yere eğilip ben arardım, çünkü o yere iyice eğilmeden göremezdi. Bir keresinde gözlüğünün çerçevesi kırılmıştı -çok soğuk bir kıştı- çerçeveyi eczaneden aldığımız bir flasterle ben tamir etmiştim. 1932 ya da 1933 yılında. Ben altı yaşındayken. Tyler şimdi seçtiği sandalyeyi beni göremeyeceği bir yöne çeviriyor ve garsona bir şeyler ısmarlıyor.</span></p>
<p class="calibre3"><span class="font">Üçlünün oturduğu kanapelerden birinde, iskeletten farksız bacaklarını üst üste atmış, kavisli ayağının birinde pabucu sallanan, platin saçlı, seksenini geçmiş bir kadın uzanmış oturuyor. Puro içen adamın annesi olabilir. O da sigara içiyor, sigarası uzun bir ağızlığa takılı - böylece işlerin sürekli kötüye gitmesini geciktirmeye çalışıyor. Bu arada genç adamdan daha yaşlı ve belki de onun annesi olduğundan, daha beterini görecek kadar uzun yaşamayacağından da emin.</span></p>
<p class="calibre3"><span class="font">Pek çok ameliyattan sonra yüzünün ve boynunun derisi krepdöşin kâğıdına dönüşmüş. Başının, sigarasının du-</span></p>
<p class="calibre3"><span class="font">manını üfürürken, bir yastığa dayalı olduğunu görüyoruz. Sol kolunu kanepenin arkası boyunca uzatmış, kolunun etleri de üç kol kemiğinden öylece sarkmış. Koluna yarım düzine altın bilezik, boynuna da bir inci kolye takmış.</span></p>
<p class="calibre3"><span class="font">İncilerin sahici olup olmadıklarını anlamak, kadının bir sirkten mi, yoksa bir şatodan mı geldiğini anlamak kadar güç. Her iki yer de, onun hâlâ yitirmediği ve tatmin etmeye kararlı olduğu iştahının gurur ve küçümseme dolu küstahlığına uyar.</span></p>
<p class="calibre3"><span class="font">Belki de Aeaea adasındaki Kirke, yüzyıllar sonra Rönesans dönemi tablolarında gösterildiği gibi değil de, daha çok bu kadın gibiydi.</span></p>
<p class="calibre3"><span class="font">Bu üçlünün üçüncü üyesi, hiç değilse bu akşam için kimbilir, belki de ömür boyu, Kirke'nin sırdaşı. Belki de onun kız kardeşi Pasiphae'dir, hani şu Girit'teki Boğa'yla yaşadığı aşk sonucu Minotaurus'u doğuran. Yaşını tahmin etmek olanaksız. Kanepenin yanındaki koca koltuğa iriliği yüzünden taşarcasına oturmuş. Kocaman gövdesi sanki zamanın ta kendisi. Yedi parmağında da yüzük var. Boynu ince bir kadının beli kadar kalın. Arada bir Kirke'ye koruyucu bakışlar fırlatıyor. Çevredekiler onun üstüne o kadar düşmedikleri için bakışlarında kız kardeşininki kadar küçümseme yok. Yalnız kendisine yaklaşanların farkına varıyor, bu yüzden kalabalığın içine çıktığında kendisine ağzı açık bakanların merakından kurtulmuş oluyor.</span></p>
<p class="calibre3"><span class="font">Kendisini korkutan soruya nasıl cevap vereceğini de artık öğrendi: Ben neredeyim? Artık bunun cevabını ezbere biliyor: Buradayım. Kendi kendimin merkezindeyim. Bu da onun dünyaya tepeden bakışı.</span></p>
<p class="calibre3"><span class="font">Garson Tyler'a bir buz kovası içinde bir şişe beyaz şarap ve üstlerine maydanoz serpilmiş sandviçler getiriyor.</span></p>
<p class="calibre3"><span class="font">Üç adamın eşlik ettiği, sırtı açık elbiseli bir kadın oyuncu salona giriyor. Göz alıcı derecede gebe. Oradaki gazetecilerden birisinin sorusuna, yumuşacık karnına parmağıyla yavaşça bastırıp bir gamze yaparak, Haziranın ortasında, diye karşılık veriyor. Seyirciler alkışlıyor bu sözü.</span></p>
<p class="calibre3"><span class="font">Bir garson bana bir şey isteyip istemediğimi soruyor. Siparişimi veriyorum. Biraz sonra Tyler'ın sesini duyuyorum: Üzülerek görüyorum ki, telaffuzunu düzeltememiş-sin. Eskiden İngilizceyi doğru dürüst konuşamazdın, şimdi de İspanyolcan o kadar parlak değil.</span></p>
<p class="calibre3"><span class="font">Elimden geleni yapıyorum, efendim.</span></p>
<p class="calibre3"><span class="font">Başkalarının nasıl konuştuğunu dinlemiyorsun ki. Kendine hiç, bak, bu adam ne güzel konuşuyor, ben de onu dinleyeyim de, onun gibi güzel konuşmayı öğreneyim demiyorsun.</span></p>
<p class="calibre3"><span class="font">Ben hep birilerini dinliyorum, efendim.</span></p>
<p class="calibre3"><span class="font">Yeterince sabretmiyorsun dinlerken.</span></p>
<p class="calibre3"><span class="font">Saatlerce dinleyebilirim ben.</span></p>
<p class="calibre3"><span class="font">Öyleyse telaffuzun neden bu kadar kötü?</span></p>
<p class="calibre3"><span class="font">Ben konuşulan sözcükleri dinlemiyorum, efendim.</span></p>
<p class="calibre3"><span class="font">Ben de bunu söylüyorum işte.</span></p>
<p class="calibre3"><span class="font">Bu konuşma süresince Tyler bardağındaki şarabı yu-dumluyor ve bir saniye bile benden yana bakmıyor. Kirke ise belli bir ilgiyle Tyler'ı süzüyor. Herhalde onun kendisinin yarı yaşında olduğunu, ama açıkça tam bir beyefendi olduğu için bu farkı göz ardı edeceğini düşünüyor.</span></p>
<p class="calibre3"><span class="font">Yeşil Kulübe'de Tyler bize eğer bir topu yakalamak istersek, bunu havadayken tutmaya çalışarak değil, gelişini izleyerek ve elimizi ona göre uzatarak başarabileceğimizi</span></p>
<p class="calibre3"><span class="font">anlatmıştı. Kulübe, damı oluklu demir levhalardan yapılmış, sonra da yeşile boyanmış bir binaydı. Doğru dürüst açılmayan bir kapısı ve üç küçük penceresi vardı. Binayı ısıtacak bir sistem olmadığı gibi, akar suyu da yoktu. Suyu Tyler'la ben her gün onun arabasıyla getirirdik. Tuvalet sorununu nasıl hallettiğimizi hatırlamıyorum. Belki de dı-şarda bir yerde toprak bir hela vardı. Öyle bir yere bir kere kustuğumu hatırlar gibiyim. Bir tarlanın kenarındaki bu kulübe bizim okulumuzdu. Ama kimse buraya okul demezdi, çünkü Tyler kesinlikle bir okul öğretmeni değil, bir eğitmen olduğunu söylerdi. Yeşil kulübedeki eğitmen.</span></p>
<p class="calibre3"><span class="font">Otelin salonuna genç bir bakan geldi. Salonda başka kimlerin olduğuna bakıyor. Bir dakikaya kadar, hemen içeri girsin mi, yoksa Velasquez barında biraz beklesin mi diye karar verecek. Korumaları da salondaki, otelin girişindeki ve resepsiyondaki herkesi tek tek inceliyorlar. Onlar için bir yüzü tanımak, bir kişinin kimliğini saptamak o an tehlikeli bir vakit kaybı olabilir, çünkü kurşun, darbe dünyanın herhangi bir yerinden, herhangi bir kimseden gelebilir.</span></p>
<p class="calibre3"><span class="font">Ben yazı yazmayı ilk olarak işte şu anda Madrid'de, Ritz Oteli'nin salonunda maydanozlu sandviçlerini yemekte olan Tyler'dan Yeşil Kulübe'de öğrendim. Daha önce yuvada A'dan Z'ye bütün harflerin nasıl yazılacağını öğrenmiştim. Bu harfleri âşık olduğum şımarık, sevimli, tombul öğretmenim Lilles'in yüzündeki benlere ve lekelere benzetirdim. Ama Yeşil Kulübe'deki ilk günümde Tyler'ın açıkladığı gibi, harfleri yazmak yazı yazmakla aynı şey değildi. Yazı yazmak demek kelimelerin yazımını harf harf bilmek, düz çizgi üstünde yazmak, kelimeler arasında boşluk bırakmak, onlara doğru eğimi vermek, sayfa kenarında boşluk bırakmak, harflerin büyüklüğünü bilmek, okunaklı olmasını sağlamak, kalemin ucunu temiz tutmak, hiçbir zaman kâğıtta leke yapmamak ve alıştırma defterine terbiyeli bir çocuk olduğunu yansıtmak demekti.</span></p>
<p class="calibre3"><span class="font">Çeşitli ailelerden gelen altı erkek çocuğuyduk. Wood. Henry. Blagdon. Bowes-Lyon. Bir de adını unuttuğum bir çocuk. Her derste aynı küçük masaya otururduk. Tyler omuzlarımızın üzerinden yaptıklarımıza bakmadığı zamanlar, haftada iki kere marangozluk dersi yaptığımız tezgâhın arkasında dururdu.</span></p>
<p class="calibre3"><span class="font">Çoğu eğitim kurumları gizemli yerlerdir, bu belki de öğrenimle çılgınlığın ortak bir yanı olduğunu gösterir. Yeşil Kulübe de bu kuralın dışına çıkmazdı. Ben bugün bile oranın ne zaman başladığını, ben oraya gitmeye başlamadan önce ne zamandır var olduğunu, Tyler'ın oraya nereden geldiğini bilmiyorum. Çocukları iyi okul sayılan okullara girebilsinler diye hazırlardı Tyler. Annemle babamın öbür çocukların aileleri gibi oraya para verdiklerini sanmıyorum. Kendisinin annemin işlettiği kahvede bedava yemek yediğini, buna karşılık da İngilizcemi ilerletmeme yardım ettiğini ve küçük bir centilmen sayılmam için beni yetiştirmeye çalıştığını sanıyorum. İkimiz de bunun umutsuz bir tasarı olduğunu biliyorduk. İki buçuk yıl onunla ders yaptım, bu da bizim sırrımız oldu, bizi garip bir şekilde bir çeşit suç ortağı kılan bir sır.</span></p>
<p class="calibre3"><span class="font">Hayatını berbat edeceksin.</span></p>
<p class="calibre3"><span class="font">Niçin, efendim?</span></p>
<p class="calibre3"><span class="font">Çünkü testereyle düz bir şey kesemiyorsun.</span></p>
<p class="calibre3"><span class="font">Tutması zor da, efendim.</span></p>
<p class="calibre3"><span class="font">Zor, çünkü sen testerenin dişlerinden korkuyorsun da</span></p>
<p class="calibre3"><span class="font">ondan. Başparmağını koparacağından mı bu korku?</span></p>
<p class="calibre3"><span class="font">Hayır, efendim.</span></p>
<p class="calibre3"><span class="font">Öyleyse dümdüz kes şunu.</span></p>
<p class="calibre3"><span class="font">Marangozluk dışında aritmetik, geometri, Latince, resim, Kraliyet Ailesinin Tarihi, coğrafya, fizik ve bahçecilik dersleri alıyorduk.</span></p>
<p class="calibre3"><span class="font">Sümbül nasıl yazılır?</span></p>
<p class="calibre3"><span class="font">Z ile değil, S ile efendim.</span></p>
<p class="calibre3"><span class="font">Evet ama S'den sonra ne geliyor? Çok acelecisin, çok. Önce soruyu iyice düşün. Şöyle bir tart bakalım.</span></p>
<p class="calibre3"><span class="font">Kış aylarında Yeşil Kulübe'de biz altı çocuk soğuktan donardık. Oradan oraya gezdireceğiniz bir gaz sobasından başka bir şey yoktu. Bazı günler gaz sobasının deposu boş olurdu. Parasız değil de dalgın olduğunu sanalım diye gaz almayı unutmuş gibi yapardı. Burunlarımız kızarır, parmaklarımız soğuktan morarır, şortlarımızın ceplerine ıslak mendillerimizi tıkıştırırdık. Ocak ve şubat aylarında Tyler çoğu zaman gevşek örülmüş, renkleri bizi şaşırtan bir atkıyla gelirdi: üzerinde küçük pembe lekeler olan, beyaz ve leylak rengi - burnunuzun kanaması durduktan sonra süm-kürdüğünüzde, mendilinizde göreceğiniz renkler.</span></p>
<p class="calibre3"><span class="font">Kulübede öğleden sonraki dersler bitince, onun arabasıyla evine gider, oradan da bizim eve gitmek için otobüse binerdim. Arabasında onun yanında otururken atkısının yarısını bana verirdi.</span></p>
<p class="calibre3"><span class="font">Nereden aldınız bunu, efendim?</span></p>
<p class="calibre3"><span class="font">Çok soru soruyorsun. Kendine dikkat çekmek için yapıyorsun bunu.</span></p>
<p class="calibre3"><span class="font">Merak ettim, efendim.</span></p>
<p class="calibre3"><span class="font">Senin merakının da sonu gelmiyor. Başının beladan kur-tulmaması da bu yüzden. Atkının şu ucuna sarın, çeneni kapa, eldivenlerini de giy.</span></p>
<p class="calibre3"><span class="font">Kirke oturduğu yerde doğruluyor, başını şöyle bir sallayıp saçlarını arkaya doğru savuruyor.</span></p>
<p class="calibre3"><span class="font">Senyor, burdaki sandviçler hoşunuza gitti mi? diye soruyor Tyler'a.</span></p>
<p class="calibre3"><span class="font">Ekmek dilimleri biraz fazla ince kesilmiş, onun dışında fena değil, Senyora.</span></p>
<p class="calibre3"><span class="font">Kadın Tyler'a arsızca bakıyor; Tyler'ın cevabının inceliği ve acıklılığı ona bu hakkı veriyor.</span></p>
<p class="calibre3"><span class="font">Tyler'ın Austin 7 model bir arabası vardı. Bu arabanın katranlı muşambadan üstü gerektiğinde açılıp kapanabiliyordu. Kış sabahlarında Tyler arabayı krank koluyla çalıştırmak zorunda kalırdı. Bunun için ben motor çalıştığında sağ ayağım gaz pedalına uzanabilsin diye şoför koltuğunun ucuna otururdum. Bazen bu iş on dakikamızı alırdı. Ben titrerken onun da bıyıkları buz tutmaya başlardı.</span></p>
<p class="calibre3"><span class="font">Tyler büyük bir evin alt katında kiraladığı iki odada otururdu. Evin bir gül bahçesi vardı, ama Tyler'ın o bahçeye girme hakkı yoktu. Evin sahibi dul bir kadındı. Arada bir onu kürk mantosu ya da çiçekli yazlık elbisesiyle geçerken görürdüm. O da Tyler gibi Katolikti ve Tyler'a o iki küçük odayı bu nedenle kiralamıştı. Tyler'ın arabasını garaja koyma izni vardı, ama hep belirli bir yere, evin arkasındaki mutfak kapısının yanında duran çöp tenekelerinin önüne.</span></p>
<p class="calibre3"><span class="font">Biz yarın gidiyoruz, diyor Kirke, Tyler'ın tvit ceketinin omuzuna dokunarak, Huesca'ya gidiyoruz. Bana öyle geliyor ki, Senyor, Aragon'a bayılacaksınız. Belki siz de bizimle gelirsiniz?</span></p>
<p class="calibre3"><span class="font">Puro içen adam -eğer gerçekten sarışın kadının oğluysa, Telegonus- şimdi Pasiphae'nın koltuktan sıyrılıp ayağa kalkmasına yardım ediyor. Çok zor bir iş bu. Kadının ayağa kalkabilmesi için iki koltuk değneğinin de dirsek altlarına yerleştirilmesi gerekiyor. Ayağa kalkınca Tyler'a dönüyor kadın.</span></p>
<p class="calibre3"><span class="font">Atlarımızı görmek sizin de hoşunuza gidecektir sanıyorum, diyor.</span></p>
<p class="calibre3"><span class="font">Bir kez daha bu insanlar acaba bir sirkten mi, yoksa bir şatodan mı geliyorlar diye merak ediyorum.</span></p>
<p class="calibre3"><span class="font">Tyler'ın kiraladığı iki oda tıpkı Yeşil Kulübe gibi sigara kokardı. De Resque Minor marka sigara içerdi. İki odanın da pencere içlerinde tahta kutularda çiçek yetiştirirdi. Şöminenin üstünde çoğu zaman su bardaklarına konmuş, üzerlerine titiz el yazısıyla adları yazılı birer etiket iliştirilmiş bitki çubukları olurdu: Kızıl Karanfil. Tatlı Sultan. Phlox. Hezaren Çiçeği.</span></p>
<p class="calibre3"><span class="font">Bu çiçeklerden birinin bile Latince adını bilseydim, herhalde çok sevinirdi. Ama evinde ders yapmak söz konusu değildi. Bu yüzden hezaren çiçeği hezaren çiçeği olarak kaldı. Yeşil Kulübe'de Tyler çalışkan olmamızı ve söz dinlememizi beklerdi bizden. En küçük kaytarmada cetvellerle alıştırma defterlerimizi koyduğu dolabın yanında asılı duran bir porsukağacı dalıyla sıkılı yumruklarımıza vurarak bizi cezalandırırdı. İki odalık evinde kaytarmamıza göz yumardı, orada yalnızca sessiz durmamızı ve ona dostluk etmemizi isterdi.</span></p>
<p class="calibre3"><span class="font">Evindeki havagazı ocağında kızarttığı bir dilim ekmeğe arıcılık yapan bir arkadaşının kendisine verdiği baldan sürer, bunu elle boyanmış bir tabakta bana ikram ederdi.</span></p>
<p class="calibre3"><span class="font">Bu tabağı bir arkadaşım boyamıştı, demişti, bitkiyi tanıdın mı?</span></p>
<p class="calibre3"><span class="font">Daha çıkartamadım, efendim.</span></p>
<p class="calibre3"><span class="font">Çilek ağacı dedikleri bir ağacın çiçeği.</span></p>
<p class="calibre3"><span class="font">Çilek ağaçta mı oluyor, efendim?</span></p>
<p class="calibre3"><span class="font">Tyler bu soruma cevap verme gereği bile duymadı.</span></p>
<p class="calibre3"><span class="font">Tyler'ın kendisi de resim yapardı. Her zaman HB sertlikte bir kalemle. Tudor dönemi kulübeleri, kiliseler, bahçe girişleri, söğüt ağaçları, koyunlar, hezaren çiçekleri çizerdi. Bunların bazılarını kartpostallar üzerine çizmişti.</span></p>
<p class="calibre3"><span class="font">Bunları satıyor musunuz, efendim?</span></p>
<p class="calibre3"><span class="font">Bunları dostlarım için yapıyorum, böylece onlara küçük bir armağan vermiş oluyorum.</span></p>
<p class="calibre3"><span class="font">Gaz ocağının önünde, ateşin karşısında hasır sandalyeye oturmuş bir yandan donmuş bacaklarımı oğuşturur, bir yandan da kızarmış ballı ekmeğimi yerken, kimse bu adama yardım edemez, derdim kendi kendime. Çok yaşlıydı ve her yanından kıllar fışkırıyordu.</span></p>
<p class="calibre3"><span class="font">Pasiphae iki koltuk değneğiyle resepsiyona doğru gidiyor. Herkes ona yol açıyor ve soluklanmak için durduğunda, bir doğa olayıymış gibi çevresinden dolaşıyorlar Onlara bu rahatlığı veren Pasiphae'nin dünyaya tepeden bakışı.</span></p>
<p class="calibre3"><span class="font">Bu kadın öldü mü?</span></p>
<p class="calibre3"><span class="font">Sen kimden söz ediyorsun? diye sordu Tyler.</span></p>
<p class="calibre3"><span class="font">Başımla yatağının yanıbaşında duran fotoğrafı gösterdim.</span></p>
<p class="calibre3"><span class="font">Hiç, ama hiçbir zaman bir kimsenin yatağının yanındaki masada gördüğün bir şey hakkında konuşma, dedi. İstersen, al incele -çerçeveli fotoğrafı alıp elime tutuşturdu-istersen hafızanda tut, ama sakın bir şey söyleme, çünkü</span></p>
<p class="calibre3"><span class="font">söylenecek bir şey yoktur zaten. Hiçbir şey.</span></p>
<p class="calibre3"><span class="font">Sonunda TV yıldızı geliyor. Otelin dışındaki insanlar onun yüzünü bir an için bile olsa görebilmek uğruna bir saattir sokakta bekliyorlardı. Küçücük bir kadın bu, düşündüklerinden de küçük, kusursuz, kabarık siyah saçları, gümüş payetli bir giysisi var. Fotoğrafçıların flaşları her yandan patlıyor. Hepimiz -bu hazırlıksız ve ekranda yayınlanmayan anda- yıldızın ününün ötesinde bizi onunla eşit kılan bir şey bulmayı umuyoruz. Örneğin onun da bizim gibi yellendiği gerçeğini. Bu arada, bunun tam karşıtı bir şeyin olmasını da bekliyoruz: kendisi o kadar mükemmel ki, onda tek bir insana gerekenden o kadar fazla mükemmellik var ki, birazını da bize savursun istiyoruz!</span></p>
<p class="calibre3"><span class="font">Tyler cebinden bir bloknot çıkarıp otelin salonundaki palmiye ağaçlarından birinin desenini çizmeye başlıyor.</span></p>
<p class="calibre3"><span class="font">İşte tam bu deseni çizmeye başladığı anda, onun yalnızlığının yoğunluğunu hatırlıyorum. Belki de benimle olduğu zaman, yaşımı da düşünecek olursak, bunu gizleme gereğini duymuyordu. Aslında gözlüğü, gözlerindeki yalnızlığı daha da büyütüyordu. Bana yazmayı öğreten adam aynı zamanda hayatta onulmaz kayıpların ne olduğunu da anlamamı sağlayan ilk kişiydi.</span></p>
<p class="calibre3"><span class="font">Pasiphae koltuk değnekleriyle Velasquez barından dönüyor. Acaba orada bir içki içmiş midir? Koltuğuna yaklaştığında, eğilip oturması büyük bir sorun oluyor. Telego-nus orada hazır, ama her iki yanında da birer erkek olması daha iyi olacak, bu yüzden kadın Tyler'a bir bakış fırlatıyor. O da hemen kadının yanına gelip kocaman ellerinden biriyle kadının hatırı sayılır irilikteki dirseğini tutuyor.</span></p>
<p class="calibre3"><span class="font">Ressam mısınız, Senyor?</span></p>
<p class="calibre3"><span class="font">Hayır, Senyora, oyalanmak için yapıyorum bunları.</span></p>
<p class="calibre3"><span class="font">TV yıldızı bir gitarcı eşliğinde şarkı söylemeye başlıyor. Ezgisi hem çok yeni, hem çok eski bir şarkı bu. Yalın bir söyleyişi var, gözleri neredeyse kapalı, gümüş kalçaları neredeyse hareketsiz, dudakları neredeyse mikrofona değecek.</span></p>
<p class="calibre3"><span class="font">Bir ağacın gövdesine sevinç içinde bir genç kız adını kazıdı</span></p>
<p class="calibre3"><span class="font">sensin benim kabuğumu bıçağıyla çizen...</span></p>
<p class="calibre3"><span class="font">Tyler elli yaşlarında, İkinci Dünya Savaşı'ndan az sonra öldü.</span></p>
<p class="calibre3"><span class="font">Ölümüyle ilgili olarak evdeki gaz ocağından, evin yanıp kül olmasından, ya da kapıları kapalı bir garajda motoru çalışan bir arabadan söz edenler oldu. Ayrıntıları hatırlamıyorum. Çünkü ayrıntılar ne olursa olsun, dünyada her şeyden çok niteliğe önem veren bu düzenli, titiz, huysuz, utangaç adam umursamazlık ve dikkatsizlik yüzünden ölmüştü - ya da kendi hayatına son vermişti. En iyisi ayrıntıları unutmak.</span></p>
<p class="calibre3"><span class="font">Biz birazdan yola çıkıyoruz diye fısıldıyor Kirke, Ty-ler'ın dirseği dibinde. Araba büyük, bagajınız için bol bol</span></p>
<p class="calibre3"><span class="font">yerimiz var.</span></p>
<p class="calibre3"><span class="font">Fazla bir bagajım yok, Senyora.</span></p>
<p class="calibre3"><span class="font">Demek bizimle gelip atlarımızın resimlerini yapacaksınız? diye soruyor Pasiphae.</span></p>
<p class="calibre3"><span class="font">Bir resmi gölgelerken, kargacık burgacık çizgiler çizme. Anlaşıldı mı? Resme gölge vermek özen ister. Çizgi-</span></p>
<p class="calibre3"><span class="font">ler birer birer yan yana getirilir. Sonra yukarıdan aşağıya çekersin çizgileri, böylece çizgiler deseni örerek tamamlar. Fiil: örmek. Di'li geçmişin hikâyesi?</span></p>
<p class="calibre3"><span class="font">Ördüydü, efendim.</span></p>
<p class="calibre3"><span class="font">Juan arkamdan yaklaşıp elleriyle gözlerimi kapatıyor ve soruyor: Bil bakalım kimim?</span></p>
</body>
</html>
