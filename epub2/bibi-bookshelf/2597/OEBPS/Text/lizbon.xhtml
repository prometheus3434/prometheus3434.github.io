<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre4"><a id="bookmark0" class="calibre5"></a><span class="font5">Lizbon</span></h2>
<p class="calibre3"><span class="font">Lizbon'daki bir meydanın merkezinde Luzitanya (yani Portekiz) servisi denen bir ağaç var. Dalları göğe doğru değil de, dışa doğru, yatay olarak gelişecek şekilde yetiştirildiği için, çapı yirmi metre uzunluğunda, su geçirmez dev gibi bir şemsiye oluşturuyor. Yüz kişi kolayca sığınabilir bu şemsiyenin altına. Ağacın boğum boğum kütlesel gövdesinin çevresinde daire biçiminde düzenlenmiş metal çubuklar taşıyor dalları; ağaç en az iki yüz yaşında. Ağacın yanında da üzerine geçenlerin okuması için bir şiir yazılmış, resmi bir ilan tahtası var.</span></p>
<p class="calibre3"><span class="font">Durup çözmeye çalıştım şiirin bir-iki dizesini:</span></p>
<p class="calibre3"><span class="font">... Ben senin çapanın sapıyım, evinin kapısıyım, beşiğinin de, tabutunun da tahtasıyım...</span></p>
<p class="calibre3"><span class="font">Meydanın başka bir yerinde tavuklar bakımsız otların arasındaki solucanları gagalıyorlardı. Masaların başına oturmuş adamlar da </span><span class="font1">sueca</span><span class="font"> oynuyorlar, seçtikleri kâğıtları bilgelik ve uysallık karışımı bir ifadeyle masaya bırakıyorlardı.</span></p>
<p class="calibre3"><span class="font">Burada kazanmak sessiz bir hazdı.</span></p>
<p class="calibre3"><span class="font">Mayıs sonunda hava sıcaktı — belki de 28°C. Bir-iki hafta içinde, bir anlamda Tagus'un karşı kıyısında başlayan Afrika, uzaktan da olsa varlığını belli ölçüde duyuracaktı. Şemsiyeli yaşlı bir kadın parktaki banklardan birinde hiç kımıldamadan oturuyordu. Hareketsizliğinde dikkatleri üstüne çekmek isteyen bir hava vardı. Orada parktaki bankta otururken varlığını fark ettirmeye kararlı görünüyordu. Ba-vullu bir adam her gün verdiği bir randevuya gidercesine meydanı uçtan uca geçti. Daha sonra kucağında küçük bir köpekle, köpeği de kendisi gibi üzgün görünüşlü bir kadın, Avenida da Liberdade'ye doğru yürüdü. Banktaki yaşlı kadın gösterişçi hareketsizliğini hâlâ sürdürüyordu. Acaba kimin görmesini istiyordu bu hareketsizliği?</span></p>
<p class="calibre3"><span class="font">Birden, ben kendime bu soruyu sorarken, kadın ayağa kalktı, dönüp şemsiyesini bir baston gibi kullanarak bana doğru gelmeye başladı.</span></p>
<p class="calibre3"><span class="font">Yüzünü görmeden çok önce tanıdım bu yürüyüşü. Gideceği yere bir an önce varıp oturmayı düşünen birinin yürüyüşüydü bu. Gelen annemdi.</span></p>
<p class="calibre3"><span class="font">Bazen düşlerimde annemle babamın oturdukları eve telefon edip aktarma yapacağım aracı kaçırdığım için geç kalacağımı kendilerine bildirir ya da bu bilgiyi bir başkasına iletmelerini isterdim. O anda olmam gereken yerde olmadığım konusunda uyarırdım onları. Söylediklerimin ayrıntıları düşten düşe değişirdi, ama onlara söylemem gereken şeyin özü hep aynıydı. Aynı olan başka bir şey de adres defterimin yanımda olmayışı ve onların telefon numaralarını hatırlamak istememe ve birçok numarayı çevirmeyi denememe karşın doğru numarayı bir türlü bulamayışımdı. Bu da gerçek hayatımda onların yirmi yıl boyunca oturdukları ve benim bir zamanlar ezbere bildiğim numarayı unutmuş olmamla bağlantılıydı. Ne var ki, benim düşlerimde asıl unuttuğum şey onların ölmüş olduklarıydı. Babam yirmi beş yıl önce öldü, annem de ondan on yıl sonra.</span></p>
<p class="calibre3"><span class="font">Meydanda buluşunca annem koluma girdi, ikimiz de anlaşarak karşı sokağa geçtik ve yavaş yavaş Mâe d'Agua'nın başına doğru yürüdük.</span></p>
<p class="calibre3"><span class="font">Bak John, unutmaman gereken bir şey var — çok unutkansın. Bilmen gereken şey şu: ölüler gömüldükleri yerde kalmazlar.</span></p>
<p class="calibre3"><span class="font">Annem konuşmaya başladığında, bana doğru bakmadı. Büyük bir dikkatle birkaç metre önümüze bakıyor, ayağının bir şeye takılmasından korkuyordu.</span></p>
<p class="calibre3"><span class="font">Cennetten söz etmiyorum. Cennete bir diyeceğim yok, ama ben başka bir şeyden söz ediyorum!</span></p>
<p class="calibre3"><span class="font">Sustu, sanki ağzındaki kelimelerden birinin kıkırdağı varmış da, yutulmadan önce biraz daha çiğnenmesi gerekiyormuş gibi ağzındakini çiğnedi. Sonra devam etti:</span></p>
<p class="calibre3"><span class="font">Ölüler öldükleri zaman Yeryüzü'nde nerede yaşamayı sürdürmek istediklerini seçebilirler, yeter ki Yeryüzü'nde kalmaya karar versinler.</span></p>
<p class="calibre3"><span class="font">Yaşarken mutlu oldukları bir yere mi dönerler demek istiyorsun?</span></p>
<p class="calibre3"><span class="font">O anda merdivenin başına gelmiştik, annem sol eliyle merdivenin parmaklığına tutundu.</span></p>
<p class="calibre3"><span class="font">Sen her şeyin yanıtını bildiğini sanıyorsun, her zaman öyleydin sen. Oysa babanı daha çok dinlesen iyi olurdu.</span></p>
<p class="calibre3"><span class="font">Birçok şeyin yanıtını biliyordu o. Bugün bunu daha iyi anlıyorum.</span></p>
<p class="calibre3"><span class="font">Merdivenden üç basamak indik.</span></p>
<p class="calibre3"><span class="font">Sevgili babanın birçok konuda kuşkuları vardı, bu yüzden her zaman onun arkasında durmam gerekiyordu.</span></p>
<p class="calibre3"><span class="font">Sırtını sıvazlamak için mi?</span></p>
<p class="calibre3"><span class="font">Biraz da onun için, evet.</span></p>
<p class="calibre3"><span class="font">Dört basamak daha indik. Annem elini tırabzandan çekti.</span></p>
<p class="calibre3"><span class="font">Ölüler kalmak istedikleri yeri nasıl seçiyorlar?</span></p>
<p class="calibre3"><span class="font">Annem karşılık vermedi, bunun yerine eteğini toplayıp merdivenin bir alt basamağına oturdu.</span></p>
<p class="calibre3"><span class="font">Ben Lizbon'u seçtim! Sanki çok bilinen bir şeyi söylermiş gibi söyledi bunu.</span></p>
<p class="calibre3"><span class="font">Buraya hiç gelmiş miydin -duraksadım, geçmişle şimdiki zaman arasındaki ayrımı daha çarpıcı göstermekten çekiniyordum- </span><span class="font1">daha önce?</span></p>
<p class="calibre3"><span class="font">Gene sorumu duymazdan geldi. Sana daha önce söylemediğim bir şeyi öğrenmek istiyorsan, ya da unuttuğun bir şey varsa, bunları bana sormanın zamanı da, yeri de burası, dedi.</span></p>
<p class="calibre3"><span class="font">Bana o kadar az şey anlattın ki, dedim.</span></p>
<p class="calibre3"><span class="font">Herkes bir şey anlatabilir! Anlat! Anlat! Ben başka bir şey yaptım. İşaret edercesine uzaklara, Tagus'un karşı kıyısına, Afrika'ya doğru baktı. Hayır, daha önce buraya hiç gelmedim. Başka bir şey yaptım dedim ya sana.</span></p>
<p class="calibre3"><span class="font">Babam burada mı?</span></p>
<p class="calibre3"><span class="font">Başını salladı.</span></p>
<p class="calibre3"><span class="font">Nerede?</span></p>
<p class="calibre3"><span class="font">Bilmiyorum, sormuyorum da. Belki de Roma'dadır.</span></p>
<p class="calibre3"><span class="font">Papa yüzünden mi?</span></p>
<p class="calibre3"><span class="font">İlk kez dönüp bana baktı, gözlerinde muzip bir pırıltı vardı.</span></p>
<p class="calibre3"><span class="font">Yok canım; masa örtüleri yüzünden!</span></p>
<p class="calibre3"><span class="font">Kolumu omuzuna doladım. Yavaşça elimi omuzundan kaldırdı ve bırakmadan kendi eliyle taş basamağın üstüne götürdü.</span></p>
<p class="calibre3"><span class="font">Ne zamandan beri Lizbon'dasın?</span></p>
<p class="calibre3"><span class="font">Bunun böyle olacağını sana söylemiştim, hatırlamıyor musun? Söylemiştim böyle olacağını. Günlerin, ayların, yüzlerce yılların, zamanın ötesinde.</span></p>
<p class="calibre3"><span class="font">Gene Afrika'ya doğru bakıyordu.</span></p>
<p class="calibre3"><span class="font">Demek zaman değil, yer önemli? Bunu onu kızdırmak için söylemiştim. Yetişkinlik çağına geldiğimde onu kızdırmaktan hoşlanırdım, o da sesini çıkarmaz, ikimize de geçmiş bir hüznü yaşattığı için buna razı olurdu.</span></p>
<p class="calibre3"><span class="font">Çocukluğumda annemin kendine güveni (aramızdaki tartışmalar bir yana) beni çıldırtırdı. Bu -hiç değilse benim gözümde- bütün o kuru sıkı gözüpekliğin gerisinde onun kırılganlığını ve çekingenliğini gizleyen bir güvendi; oysa ben onun hiç yenilmez olmasını isterdim. Bu yüzden de, onun emin olduğu her konuda kendisine karşı çıkar, böy-lece paylaştığımız bir güven duygusuyla sorgulayabileceğimiz başka bir şey bulacağımızı umardım. Oysa, aslında, bu karşı çıkışlarım onu olduğundan daha incinebilir bir duruma sokar, ikimiz de çaresiz bozgun ve üzüntü burgacına sürüklenir, bir meleğin gelip bizi kurtarması için sessizce yakarırdık. Böyle bir melek hiçbir zaman gelmedi.</span></p>
<p class="calibre3"><span class="font">Annem on basamak aşağıda güneşlenen bir kedi sandığı şeye bakarak, Hiç değilse burada bize yardım edecek hayvanlar var, dedi.</span></p>
<p class="calibre3"><span class="font">O kedi değil, dedim, kürk bir başlık, bir şapka.</span></p>
<p class="calibre3"><span class="font">İşte bu yüzden etyemezin biriyim ben, dedi.</span></p>
<p class="calibre3"><span class="font">Balık seversin ama! diye karşı çıktım.</span></p>
<p class="calibre3"><span class="font">Balıklar soğukkanlıdır.</span></p>
<p class="calibre3"><span class="font">Ne fark eder? İlke ilkedir sonunda.</span></p>
<p class="calibre3"><span class="font">John, hayatta her şey bir sınır çekme sorunudur; sınırı nerede çekeceğine de ancak kendin için karar verebilirsin. Başkaları için değil. Elbette bunu deneyebilirsin, ama bir işe yaramaz. İnsanların başkalarının koyduğu kurallara uymaları hayata saygı duymakla aynı şey değildir. Hayata saygı duymak istersen, bir sınır belirlemen gerekir.</span></p>
<p class="calibre3"><span class="font">Demek zamanın önemi yok, ama yerin var? diye sordum yeniden.</span></p>
<p class="calibre3"><span class="font">Bu herhangi bir yer değil, John, bir buluşma yeri. Artık tramvayları olan şehirler pek kalmadı, değil mi? Burada, gecenin birkaç saati dışında, tramvayların sesini hep duyabilirsin.</span></p>
<p class="calibre3"><span class="font">Uyumakta bir sıkıntın var mı?</span></p>
<p class="calibre3"><span class="font">Lizbon'un merkezinde tramvay sesi duyamayacağın hemen hemen hiçbir sokak yok gibi.</span></p>
<p class="calibre3"><span class="font">194 numaralı tramvaydı, değil mi? Her çarşamba Doğu Croydon'dan Güney Croydon'a gider gelirdik. Önce Surrey Caddesi'ndeki çarşıda alışverişimizi yapar, sonra Davies Palas Sineması'na giderdik, hani adam çaldıkça renk değiştiren elektronik orgun olduğu yere. 194 numaralı tramvaydı o, değil mi?</span></p>
<p class="calibre3"><span class="font">Org çalan o adamı tanıyordum, dedi annem, kereviz alırdım ona pazardan.</span></p>
<p class="calibre3"><span class="font">Etyemezsin, ama böbrek de alırdın.</span></p>
<p class="calibre3"><span class="font">Baban severdi kahvaltıda böbrek yemeyi.</span></p>
<p class="calibre3"><span class="font">Leopold Bloom gibi.</span></p>
<p class="calibre3"><span class="font">Bilgiçlik taslama! Burada etkilenecek kimse yok. Sen her zaman tramvayın üst katında, önde oturmak isterdin. Evet 194 numaralı tramvaydı bindiğimiz.</span></p>
<p class="calibre3"><span class="font">Üst kata çıkarken de hep sızlanırdın: Ah bacaklarım, zavallı bacacıklarım!</span></p>
<p class="calibre3"><span class="font">Üst katta oturmayı severdin, çünkü orada tramvayı sen sürerdin, benim de seni sürerken seyretmemi isterdin.</span></p>
<p class="calibre3"><span class="font">Köşelere bayılırdım!</span></p>
<p class="calibre3"><span class="font">Lizbon'daki raylar da aynı, John.</span></p>
<p class="calibre3"><span class="font">Kıvılcımları hatırlıyor musun?</span></p>
<p class="calibre3"><span class="font">Evet, o nalet yağmurda.</span></p>
<p class="calibre3"><span class="font">En güzeli de sinemadan sonraki dönüştü.</span></p>
<p class="calibre3"><span class="font">Senin kadar ciddi birini de hiç görmedim, öyle koltuğunun ucuna oturmuş.</span></p>
<p class="calibre3"><span class="font">Tramvayda mı?</span></p>
<p class="calibre3"><span class="font">Hem tramvayda, hem de sinemada.</span></p>
<p class="calibre3"><span class="font">Sen de çoğu zaman ağlardın sinemada, dedim ona. Elini gözlerine bir götürüşün vardı senin de.</span></p>
<p class="calibre3"><span class="font">Ama çok geçmeden senin tramvaydaki o hallerin yüzünden vazgeçtim o alışkanlıktan.</span></p>
<p class="calibre3"><span class="font">Yok yok, sen gerçekten ağlıyordun, çoğu haftalar.</span></p>
<p class="calibre3"><span class="font">Sana bir şey söyleyeyim mi? Sanıyorum, şu aşağıdaki Santa Justa kulesine dikkat etmemişsindir sen? Lizbon Tramvay Şirketi onun sahibi. içinde bir asansör de var, ama asansörün kimseyi bir yere götürdüğü yok aslında. İnsanları alıp yukarı çıkarıyor bu asansör. Oradaki platformdan çevreye bakıyorlar, sonra aşağı iniyorlar. Tramvay şirketinin kulesi. Bak John, bir film de aynı şeyi yapar. Seni alır çıkarır, sonra da aynı yere geri getirir. İnsanların sinemada ağlamalarının bir nedeni de bu.</span></p>
<p class="calibre3"><span class="font">Ben sanıyordum ki...</span></p>
<p class="calibre3"><span class="font">Bırak sanmayı! Bilet alan ne kadar insan varsa, sinemada ağlamanın da o kadar nedeni vardır.</span></p>
<p class="calibre3"><span class="font">Annem alt dudağını diliyle ıslattı, ruj kullandıktan sonra hep yapardı bunu. Mâe d'Agua merdivenlerinin üst tarafındaki çatı katlarından birinde kurutmak için çarşaflarını asan bir kadın şarkı söylüyordu. Kadının kederli bir sesi vardı, çarşaflar da bembeyazdı.</span></p>
<p class="calibre3"><span class="font">Lizbon'a ilk geldiğimde, dedi annem, Santa Justa'daki o asansörle aşağı indim. Onunla hiç yukarıya çıkmadım -anlıyor musun? Aşağı indim. Hepimizin yaptığı gibi. Onun için yapılmış o. İçi birinci mevki tren vagonları gibi ahşap kaplama. Yüz kişi vardık içinde. Bizim için yapılmış o asansör.</span></p>
<p class="calibre3"><span class="font">Yalnızca kırk kişi alıyor, dedim.</span></p>
<p class="calibre3"><span class="font">Bizim hiç ağırlığımız yok. Biliyor musun ilk ne gördüm ayağımı asansörden dışarı atar atmaz? Dijital fotoğraf makinası satan bir dükkân!</span></p>
<p class="calibre3"><span class="font">Annem ayağa kalktı, yeniden merdivenden yukarı çıkmaya başladı. Nefes almakta biraz güçlük çektiği için, her adım atışta kendini rahatlatmak amacıyla dudakları arasından ıslık sesi çıkarır gibi bir soluk çıkarıyordu. Bana ıslık çalmayı öğreten de oydu. Sonunda merdivenin başına ulaştık.</span></p>
<p class="calibre3"><span class="font">Şimdilik Lizbon'dan ayrılmıyorum, dedi. Şimdilik bekliyorum.</span></p>
<p class="calibre3"><span class="font">Bunun üzerine dönüp daha önce oturduğu banka doğru gitti. Meydan da hissedilir derecede sessizliğe büründü, o kadar sessizleşti ki, sonunda annem de gözden kayboldu.</span></p>
<p class="calibre3"><span class="font">Ondan sonraki birkaç gün annem hiç ortaya çıkmadı. Ben de şehri dolaştım, etrafı izledim, desen çizdim, okudum, insanlarla konuştum. Onu aramıyordum. Ancak, zaman zaman yarım yamalak gördüğüm bir şey bana onu hatırlatıyordu.</span></p>
<p class="calibre3"><span class="font">Lizbon'un görsel dünyayla başka hiçbir şehre benzemeyen bir ilişkisi vardır. Bir oyun oynar Lizbon. Meydanları ve caddeleri beyaz ve renkli taşlarla döşenmiş desenlerle süslüdür, öyle ki, bunları yol değil tavan sanırsınız. Nereden bakarsanız bakın, duvarları hem içerden, hem dışardan ünlü </span><span class="font1">azulejos</span><span class="font"> çinileriyle kaplanmıştır. Üstelik bu çiniler dünyada görülmeye değer, dillere destan şeyleri anlatır: kaval çalan bir maymun, üzüm toplayan bir kadın, dua eden azizler, denizlerdeki balinalar, gemilerine binmiş haçlılar, kilise bitkileri, kavga eden saksağanlar, sarmaş dolaş sevgililer, evcil bir aslan, leopar gibi benekleri olan bir müren balığı. Şehrin bu çinileri dikkatleri görünene, görsel olana çekiyor.</span></p>
<p class="calibre3"><span class="font">Duvarlardaki, yerlerdeki, pencerelerin ve merdivenlerin çevresindeki bu süsler aynı zamanda başka bir şeyi, görünenin tam tersini de söylüyorlar. Bu çinilerin ince çizgili beyaz seramik yüzeyleri, canlı renkleri, onları birleştiren harç çizgileri ve tekrarlanan desenleri, bütün bunlar arkalarında ya da altlarında sonsuza kadar ortaya çıkmayacak bir şeyi gizledikleri gerçeğini dile getirmiş oluyor!</span></p>
<p class="calibre3"><span class="font">Dolaştıkça bu çiniler ne olduğunu açıklamaktan çok gizleyen bir kâğıt oyunu oynuyorlarmış gibi göründü bana. Her elden, her partiden sonra dolaşıp merdivenleri tırmanırken annemin pasyans açışı geldi aklıma.</span></p>
<p class="calibre3"><span class="font">Şehrin üzerine kurulduğu tepelerin sayısı konusunda anlaşılan kimse fikir birliğine varamıyor. Kimileri yedi tepe, diyordu, Roma gibi. Başkaları buna karşı çıkıyordu. Bu tepelerin sayısı kaç olursa olsun, şehir merkezi her yüz metrede alçalıp yükselen sarp, kayalık bir arazi üzerine kurulmuştu. Yüzyıllar boyunca da bu inişli yokuşlu sokaklar baş dönmesini önlemek için merdivenler, sığınılacak özel boşluklar, sahanlıklar, çıkmaz sokaklar, perde gibi inen çamaşırlar, yere kadar inen pencereler, küçük avlular, parmaklıklar, pancurlar gibi akla gelebilecek her çareyi bulmuşlardı. Bunların hepsi sizi güneşe ve rüzgâra karşı koruyor, içerisiyle dışarısı arasındaki ayrımı anlamayı güçleştiriyordu.</span></p>
<p class="calibre3"><span class="font">Hiçbir şey annemi bir uçuruma elli metreden fazla yaklaşmaya ikna edemezdi...</span></p>
<p class="calibre3"><span class="font">Alfama mahallesindeki merdivenli yokuşlar, taraçalar ve kurutulmak için asılmış çamaşırlar arasında yolumu çok kaybettim.</span></p>
<p class="calibre3"><span class="font">Bir keresinde Londra'dan çıkmaya çalışırken yanlış yola sapmıştık. Babam arabayı durdurup bir harita açtı Çok, çok fazla batıya doğru gidiyoruz, dedi annem. Benim çok iyi yön duygum vardır; bir frenolojist kaç kere söylemişti bana. Buraya dokunup anlamıştı bunu. Annem başının arkasını gösteriyordu. Saçları çok inceydi, bundan da hiç memnun değildi. Benim yön duygumun burada olduğunu söylemişti.</span></p>
<p class="calibre3"><span class="font">Hiç kimse artık frenolojiyi ciddiye almıyor, diye sert bir sesle karşı çıktım anneme arabanın arkasından. Bir avuç kriptofaşist onlar.</span></p>
<p class="calibre3"><span class="font">Neden öyle söylüyorsun?</span></p>
<p class="calibre3"><span class="font">Bir insanın yeteneklerini pergelle ölçemezsin ki. Hem sonra nerden almışlar o ölçüleri? Elbette Yunanlılardan. Onlar Avrupalı bile sayılmaz. Irkçı bunlar.</span></p>
<p class="calibre3"><span class="font">Benim başımı inceleyen Çinli'ydi, diye mırıldandı annem.</span></p>
<p class="calibre3"><span class="font">Bütün insanları sadece iki kategoriye ayırdı bunlar, dedim, safkan ve soysuz diye!</span></p>
<p class="calibre3"><span class="font">Ama benim hakkımda söyledikleri doğruydu! Benim yön duygum iyi! Fazla gittik bence, çok daha önce, o zavallı topal adamı gördüğümüz yerde sola sapmamız gerekiyordu. Artık böyle devam edelim, geri dönmenin bir anlamı yok - çok geç artık. Bundan sonraki ilk dönemeçte sola saparız, sapabilirsek.</span></p>
<p class="calibre3"><span class="font1">Çok geç artık!</span><span class="font"> onun en çok kullandığı sözlerden biriydi. Bu sözü duyunca her zaman öfkelenirdim. Önemli önemsiz herhangi bir olay yüzünden çıkıverirdi ağzından bu kelimeler. Oysa bu sözün o olayla bir ilgisi yoktu; daha çok zamanın katlanarak geçişiyle ilgiliydi. Buna da aşağı yukarı dört yaşındayken dikkat etmiştim. Zaman akıp giderken bazı şeyler korunuyor, bazıları da kaybolup gidiyordu. Annem bu üç kelimeyi yavaşça, duygusuzca, neredeyse bir şeyin fiyatını söylermişçesine telaffuz ederdi. Benim öfkem bir ölçüde de onun bu dinginliğinden kaynaklanırdı. Belki de onun bu dinginlik örneği davranışıyla benim öfkemin birleşmesi daha sonra benim tarih çalışmamın bir nedeni oldu.</span></p>
<p class="calibre3"><span class="font">Bunu Alfama mahallesinde karavan büyüklüğünde bir barda bir acı kahve içerken düşündüm. Oradaki öbür adamlara baktım. Hepsi de ellisinin üstünde, aynı şekilde yıpranmış insanlardı. Lizbonlular sık sık </span><span class="font1">saudade</span><span class="font"> dedikleri bir duygudan, bir ruh halinden söz ederler. Genellikle </span><span class="font1">nostalji </span><span class="font">diye çevrilir bu kavram, ama yanlıştır bu karşılık. </span><span class="font1">Nostalji' </span><span class="font">de bir rahatlık, hatta Lizbon'un hiçbir zaman sefasını süre-mediği bir çeşit tembellik vardır. Viyana'dır nostaljinin başkenti. Bu şehirse hâlâ, her zaman olduğu gibi, nostaljik olamayacak kadar pek çok rüzgâra açık bir şehirdir.</span></p>
<p class="calibre3"><span class="font">ikinci fincan kahvemi içerken ve orada hikâyesini bir deste zarfı düzenlermiş gibi eksiksiz olarak anlatan sarhoşu seyrederken </span><span class="font1">saudade</span><span class="font">'nin </span><span class="font1">çok geç</span><span class="font"> sözünün fazla dingin bir şekilde söylenişini duymanın yarattığı bir öfke olduğuna karar verdim. Fado da bu duygunun unutulmaz müziğiydi. Belki de Lizbon ölüler için özel bir durak yeriydi, belki de ölüler burada kendilerini başka bir şehirde olduğundan daha çok gösterebiliyorlardı. Lizbon'u büyük bir tutkuyla seven italyan yazar Antonio Tabucchi de burada ölülerle koca bir gün geçirmişti.</span></p>
<p class="calibre3"><span class="font">Ertesi pazar o geniş Praça do Comercio'dan geçerek Baixa mahallesine gittim. Baixa eski şehrin düz ve alçak olan tek bölgesi. Üç yanı ünlü tepelerle çevrili bu bölgenin dördüncü yüzü, suları belli bir ışıkta altın gibi parladığı için Hasır Denizi diye bilinen Tagus'un halicine bakıyor. On beşinci yüzyılda Lizbon'un denizcileri, tüccarları, köle tacirleri buradaki iskelelerden Afrika'ya, doğu ülkelerine, daha sonra da Brezilya'ya gitmek üzere yola çıkarlarmış. Lizbon Atlas Okyanusu'na meydan okuyarak altından Kongo' dan getirilen kölelere, ipekten elmas ve baharata kadar her türlü ticareti yapan Avrupa'nın en zengin başkentiymiş.</span></p>
<p class="calibre3"><span class="font">Her elmaya iki karanfil sokuştur, derdi annem, sonra fırında onları esmer şekerle pişiririz.</span></p>
<p class="calibre3"><span class="font">Onun bakmadığı bir anda ben elmayı daha lezzetli yapar diye üçüncü bir karanfili de sokuştururdum.</span></p>
<p class="calibre3"><span class="font">Annem bu üçüncü karanfili görürse, hemen çıkarır, onu yeniden kavanoza koyardı. Bunlar Madagaskar'dan geliyor, diye bir açıklama yapardı. Sakla samanı, gelir zamanı!</span></p>
<p class="calibre3"><span class="font">Bu da onun nakarat gibi kullandığı deyimlerinden bir başkasıydı. Ama "Sakla samanı, gelir zamanı!" "Çok geç artık" gibi bir hayıflanma değil, bir uyarıydı. Praça do Co-mercio'da yürürken bunun nasılsa burası için geçerli bir uyarı olduğunu düşündüm. Bu alanın boyutları ve yansıttığı geometrisi gerçekleştirilemeyecek bir düşle ilgiliydi.</span></p>
<p class="calibre3"><span class="font">1755 Kasımı'nın ilk haftasında ölümcül bir deprem, onun ardından gelen büyük dalgalar ve çıkan yangınlar Lizbon'un üçte birinin yanıp yıkılmasına, orada yaşayan on binlerce insanın ölümüne yol açmış. Ardından kıtlık, hastalık ve yağmacılık baş göstermiş. Yangınlar sürüp giderken, insanlar yırtık pırtık giysiler içinde dolaşırken, birtakım çapulcular da küller ve yıkıntılar arasından yağmaladıkları elmasları alıp satmışlar. Lizbon'un üzerindeki mavi göğe ve Hasır Denizi'nin altın parıltısına karşın her yerde bu günahın cezasının çekildiğinden söz ediliyor.</span></p>
<p class="calibre3"><span class="font">Ve ertesi yıl Marques de Pombal yeni bir Sağduyu ve Simetri şehrinin düşünü kurmaya başlamış. Bütün Avrupa' daki filozofların iyimserliğini ve adalet duygusunu sarsan bir yıkımdan sonra yeniden kurulacak Lizbon şehri yalnızca oraya akan zenginliğin garantiye alacağı bir refah ve güvenlik vaat edecekmiş! Bir bankerin düşlediği caddelerin düzeni, saydamlığı, koşutluğu ve güvenilirliği, elifi elifine tutulan hesaplara denk düşecek, uçsuz bucaksız Praça do Comercio bu şehri bütün dünyanın ticaretine açık tutacakmış...</span></p>
<p class="calibre3"><span class="font">Oysa on sekizinci yüzyılın ikinci yarısında Lizbon ne Manchester olabildi, ne de Birmingham. Sanayi Devrimi ise başka yerde başlamıştı. Portekiz'in Batı Avrupa'nın en yoksul ülkesi durumuna düşmesine yol açacak çöküş daha o dönemde kendini göstermişti.</span></p>
<p class="calibre3"><span class="font">Praça do Comercio'da ne kadar çok insan olursa olsun, bu alan her zaman yarı boş görünüyor.</span></p>
<p class="calibre3"><span class="font">Annem cüzdanında az para bulundururdu. Kendisi para alıp verirken hareketleri yalın ve belirgindi. Belli amaçlar için ayırdığı bir parayı başka bir yere harcamamak için ya değişik zarflara ya da şifoniyerindeki çekmecelerden birine koyardı. Bir keresinde çalışan bir kadının aylık ücretinin üçte biri sayılan bir on şilinlik banknot kaybetmişti. Gitti! diye inledi annem. Gitti! Sanki kâğıt para gitmeye karar vermiş, sanki annem ona iyi bir yuva sağlamışken, o nankör bir hayvanmış gibi kaçmıştı. Gitti!</span></p>
<p class="calibre3"><span class="font">Annem ağladığı zaman, yüzünü benden başka bir yana çevirmeye çalışırdı. Belki beni korumak için yapıyordu bunu, ama gözyaşları aynı zamanda onu başka zamanlara, benim doğumumdan öncesine götürdüğü için de böyle yapardı. O ağlarken ben beklerdim, uzun bir trenin hemzemin bir geçitten geçip gitmesini beklediğin gibi.</span></p>
<p class="calibre3"><span class="font">Bir süre sonra gözlerini kurutup, idare ederiz, dedi. Yapmamız gereken tek şey elimizdekini çarçur etmemek.</span></p>
<p class="calibre3"><span class="font">Artık Rua Augusta'ya, bankerin düşlediği o geniş caddelerden birine gelmiştim. Günlerden pazar olduğu için gözlükçüler, berberler, seyahat acenteleri, deniz sigorta büroları kapalıydı. insanlar aileleriyle, arkadaşlarıyla öğle yemeğine gidiyorlardı. Birçoklarının ellerinde gittikleri yerlere götürdükleri şekerleme paketleri, özenle sarılıp fi-yonklu kurdelelerle bağlanmış pazar hediyeleri vardı.</span></p>
<p class="calibre3"><span class="font">Rua da Conceiçâo'nun köşesinde toplanan bir kalabalık kaldırımda durmuş Madalena kilisesine bakıyordu. Ben de beklemeye karar verdim. Görünürde trafik yoktu. Tramvaylar bile durmuştu.</span></p>
<p class="calibre3"><span class="font">Derken caddenin ötesinde bağrışan insanların sesini duydum. Sonra Madalena yönünden gelen 150 koşucu belirdi. Birbirlerini geçmeye çalışmadan, gürültüsüzce birbirlerini destekleyen bu insanlar bir arada düzenli olarak koşuyorlardı. Kadın, erkek, yeniyetmeler, yetmişlikler, hepsinin başı dik, bazıları soluğu kesilen at gibi kişneyerek koşan bir kalabalık. Geniş adımlarla, tramvay rayları arasındaki kaldırım taşlarında yavaş ve düzenli bir ritimle koşuyorlardı.</span></p>
<p class="calibre3"><span class="font">Koşanları daha iyi görmek isteyen bir çocuk beni arkamdan itti, ben de hafif yana çekildim. Koşuculardan bazılarının yumrukları sıkılmış, ötekilerininkiler ise açıktı. Kadınlar ellerini aşağı yukarı kalçaları düzeyinde tutuyorlar, erkeklerse daha çok göğüs hizasına kadar kaldırıyorlardı. Beni arkamdan iten çocuk bir de baktım annemmiş. Hemen elimden tuttu. Annemin elleri hayatı boyunca hep soğuktu.</span></p>
<p class="calibre3"><span class="font">Kimse bu yarı maratonu tamamlayıp tamamlayamaya-cağını bilmiyor, diye fısıldadı annem. Bunu denemeye kalkmamaları da onların gizlerinin bir parçası! Sihirli sayı on yedi. Hepsinin şu anda kendi kendilerine söyledikleri şu: On yedinci tura kadar koş!</span></p>
<p class="calibre3"><span class="font">Kaç tur yaptılar şimdiye kadar?</span></p>
<p class="calibre3"><span class="font">On. Bu onuncu tur. On yediye varmak için daha yedi turları var. On yedinci turdan sonra dört tur daha var ki, işte o zaman midelerinin altına kramp girme tehlikesiyle karşılaşıyorlar. Son dört turda başlarının çaresine bakmaları gerekiyor! Sen onları düşünme, onlar seni aşmış du-rumdalar. Bak şu adamın yüzüne, bak harcadığı çaba yüzünden suratı nasıl gerilmiş.</span></p>
<p class="calibre3"><span class="font">Gerginlik bir gülümseyişe dönüşmüş sanki.</span></p>
<p class="calibre3"><span class="font">O gülümseyişi de adının bir göstergesi!</span></p>
<p class="calibre3"><span class="font">Adı ne adamın?</span></p>
<p class="calibre3"><span class="font">Costa. Bravo, Costa!</span></p>
<p class="calibre3"><span class="font">Kadının adı ne?</span></p>
<p class="calibre3"><span class="font">Madalena!</span></p>
<p class="calibre3"><span class="font">Hepsinin adlarını biliyor musun?</span></p>
<p class="calibre3"><span class="font">Bak Madalena'nın yüzü de gergin. O da gülümsüyor! Bravo, Madalena!</span></p>
<p class="calibre3"><span class="font">Bir adamın tişörtünün üzerinde Luiz yazıyordu. Altta kalmamak için ben de Luiz! diye bağırdım.</span></p>
<p class="calibre3"><span class="font">Jose, Dominique! diye bağırdı annem.</span></p>
<p class="calibre3"><span class="font">Hepsi gülümsüyor! dedim.</span></p>
<p class="calibre3"><span class="font">Burası kendi kendinin canına okuyan bir şehir değil, evlat. Ben onun için buradayım.</span></p>
<p class="calibre3"><span class="font">Anneme baktım. O da gülümsüyordu, gözlerinin çevresinde o kadar çok kırışık vardı ki, yaşlı kadın yüzü buruşturulmuş bir kâğıt parçasına benziyordu. Sonra az önce söylediklerini yineledi: Kendi kendinin canına okuyan bir şehir değil, bunu bilir bunu söylerim.</span></p>
<p class="calibre3"><span class="font">Sesi değişmişti. On yedi yaşında birinin sesi olmuştu sesi. O yaşta olmanın bedensel güveni ve arsızlığı vardı bu seste. Böyle bir arsızlık dille başlar. Bunun insanın ne söyleyip ne söylemediği, utangaç ya da pişkin olmasıyla bir ilgisi yoktur. Dilin küstahlığı kendi ucuyla, kendi beyaz dişleriyle hiçbir şey söylemeden de belirir. Ya da hiç beklenmedik bir anda olmadık bir önerinin arsızlığı bir başkasının ağzından, bir erkek ya da kız çocuğunun ağzından dökülüverir.</span></p>
<p class="calibre3"><span class="font">Anneme baktım. Onun on yedi yaşından bu yana yüz yıl geçmişti.</span></p>
<p class="calibre3"><span class="font">Chiado yönüne doğru yürüdük, birden o anda, "Cennet Pastırması" denen bademli ve kremalı bir tart olup olmadığını sormak için kendimi bir fırında buldum. Tatlı, badem ezmesine benzeyen ve pastırmayla ilgisi olmayan bir tart</span></p>
<p class="calibre3"><span class="font">bu. </span><span class="font1">Toicino do Ceu.</span><span class="font"> Annem dışarıda bekliyordu. istediğim tart varmış. İki porsiyon aldım. Fırıncının karısı da Hasır Denizi renginde bir kurdeleyle bağlayarak hediyelik bir paket yaptı. Dışarı çıktım.</span></p>
<p class="calibre3"><span class="font">En sevdiğim şey. Nerden bildin bunu? diye sordu annem on yedi yaş sesiyle. Her öğleden sonra bir tane </span><span class="font1">Toici-no do Ceu</span><span class="font"> yerim, diye ekledi.</span></p>
<p class="calibre3"><span class="font">Praça de Luiz de Camöes yakınlarında mavi ve beyaz </span><span class="font1">azulejos</span><span class="font">'la süslenmiş bir kahve bulduk.</span></p>
<p class="calibre3"><span class="font">Bu çinilerin üzerindeki mavi, Reckitt'in mavisiyle aynı, dedi annem. Her küçük paket bu mavi renk kâğıtla sarılmıştı.</span></p>
<p class="calibre3"><span class="font">Çarşafların suyunu sıkmak için çamaşır mengenesini sıkarak sana yardım ettiğimi hatırladım şimdi.</span></p>
<p class="calibre3"><span class="font">Çamaşırları sıktıktan sonra her yer sular içinde kalırdı.</span></p>
<p class="calibre3"><span class="font">Ama yer bezleri vardı.</span></p>
<p class="calibre3"><span class="font">Okula başlamadan önce bana epeyce yardımın olurdu.</span></p>
<p class="calibre3"><span class="font">Okula daha başlamadığım yıllarda hiçbir şeyin sonu gelmezdi. Biliyor musun çocukluğumdaki en olağanüstü şey neydi?</span></p>
<p class="calibre3"><span class="font">Özyaşamöyküsünü yazan biri gibi konuşuyorsun. Yapma bunu!</span></p>
<p class="calibre3"><span class="font">Neyi yapmayayım?</span></p>
<p class="calibre3"><span class="font">ister istemez yanlışlar yapacaksın.</span></p>
<p class="calibre3"><span class="font">Çocukluğumdaki en olağanüstü şeyin ne olduğunu bilmek istemiyor musun?</span></p>
<p class="calibre3"><span class="font">Söyle bakalım.</span></p>
<p class="calibre3"><span class="font">Senin barometren!</span></p>
<p class="calibre3"><span class="font">Babanın masasının yanındaki mi? Nereye taşınsak onu da yanımızda götürürdük. Baban alet kutusunu çıkarır, ba-</span></p>
<p class="calibre3"><span class="font">rometreyi duvara vidalardı. Kimbilir kaç kere yaptı bunu. Unuttum şimdi. Bir evlilik hediyesiydi o.</span></p>
<p class="calibre3"><span class="font">Öyle olduğunu yazan metal bir plaket var üzerinde.</span></p>
<p class="calibre3"><span class="font">izciler özel olarak yazdırmışlar.</span></p>
<p class="calibre3"><span class="font">6 Şubat 1926'da evlenmişsiniz, ben de aynı yılın 5 Kasımında doğmuşum!</span></p>
<p class="calibre3"><span class="font">Plakette bu yazmıyor! Bunu nerden bilsinler? Ben senin ana rahmine düşüşünü saniyesi saniyesine biliyorum.</span></p>
<p class="calibre3"><span class="font">Herhalde Paris'te nikâh gecenizde peydahlandım ben. Aradaki zaman tam dokuz ay oluyor!</span></p>
<p class="calibre3"><span class="font">Bayılıyordum Paris'e. ilk gördüğümden beri Paris'i çok sevdim.</span></p>
<p class="calibre3"><span class="font">Biliyorum.</span></p>
<p class="calibre3"><span class="font">Yastık kılıfları, Moliere'in heykeli!</span></p>
<p class="calibre3"><span class="font">Neden şimdi orada değilsin, öyleyse? Paris'i seçebilirdin.</span></p>
<p class="calibre3"><span class="font">Bütün hayatın boyunca balayını yaşayamazsın ki!</span></p>
<p class="calibre3"><span class="font">Haklısın, anne, ama bütün ölümün boyunca yaşayabilirsin belki!</span></p>
<p class="calibre3"><span class="font">Bu sözüm onu yaşaran gözlerini kurutmak zorunda kalana kadar güldürdü. Gümüş bir kahkahaydı bu, Elhamra' daki süslü fıskiyeden yükselen su gibi.</span></p>
<p class="calibre3"><span class="font">Barometre hâlâ çalışır durumda, dedim.</span></p>
<p class="calibre3"><span class="font">iyi bir markaydı. Daha birkaç ömür boyu dayanır.</span></p>
<p class="calibre3"><span class="font">Her gün gider ona bakar, camına yumruğunla vurur, yeniden bakıp, Yükseliyor! ya da ertesi gün, Alçalıyor! diye bize haber verirdin.</span></p>
<p class="calibre3"><span class="font">Hiç olduğu yerde duran bir barometre gördün mü?</span></p>
<p class="calibre3"><span class="font">Evet, Afrika'da.</span></p>
<p class="calibre3"><span class="font">Biz Afrika'ya gitmedik, değil mi?</span></p>
<p class="calibre3"><span class="font">Biliyor musun anne, ben neye inanıyordum?</span></p>
<p class="calibre3"><span class="font">Annem alt dudağını burnuna doğru çıkararak yeniden güldü.</span></p>
<p class="calibre3"><span class="font">Barometreyi silip parlatırken seyrederdim seni. Sonra vururdun barometreye, hem de bir kere değil, üç, dört, beş, altı kere. Sonra yüzündeki gülümsemeyi görürdüm. Bilirdim ki, havanın nasıl olacağı konusundaki bilgileri değiştirmişsin! Barometrenin ibresi kayacak, tahmin değişecekti. ibre AÇIK yazısına daha çok yaklaşacak, DEGİŞKEN'den uzaklaşacaktı. Başka günlerde de, beklediğin mektup gelmemişse, ya da genel kütüphaneden alıp okuduğun kitap hoşuna gitmemişse, barometrenin camına hızla vurur, ibrenin FIRTINA yazısına yaklaşmasını sağlardın. Bu tahmin de hiç şaşmazdı. İbre FIRTINA'yı gösteriyorsa, hava da fırtınalı olurdu.</span></p>
<p class="calibre3"><span class="font">Demek havanın denetimim altında olduğuna inanıyordun?</span></p>
<p class="calibre3"><span class="font">Evet.</span></p>
<p class="calibre3"><span class="font">Birçok şey denetimim altındaydı. Öyle davranmam gerekiyordu.</span></p>
<p class="calibre3"><span class="font">Ben hiç değildim ama!</span></p>
<p class="calibre3"><span class="font">Sende denemedim denetimimi.</span></p>
<p class="calibre3"><span class="font">Öyle mi?</span></p>
<p class="calibre3"><span class="font">insan denetimden çıkma tehlikesi olan bir şeyi denetim altına almaya çalışır, diyeceğim önceden denetim altında olan bir şeyi. Seni işin başından yalnız bıraktım.</span></p>
<p class="calibre3"><span class="font">Ben de yalnız hissettim kendimi.</span></p>
<p class="calibre3"><span class="font">Beni çok şaşırtan bir şey ama, evlat, özgürdün sen.</span></p>
<p class="calibre3"><span class="font">Ama hep beni korkutan şeyler oldu. Hâlâ da korkuyorum.</span></p>
<p class="calibre3"><span class="font">Elbette. Başka nasıl olur? Ya korkusuz olursun, ya da özgür, ikisi birden olmaz.</span></p>
<p class="calibre3"><span class="font">Ama anne, ikisi birden olmak elbette bütün felsefelerin amacı.</span></p>
<p class="calibre3"><span class="font">Seni o yere getiren felsefe değil ki.</span></p>
<p class="calibre3"><span class="font">Annem en sevdiği tartı azar azar kemirmeye başladı.</span></p>
<p class="calibre3"><span class="font">Pek ender olarak sevgi getirebilir insanı oraya, diye ekledi.</span></p>
<p class="calibre3"><span class="font">Sen sık sık ulaşabildin mi oraya?</span></p>
<p class="calibre3"><span class="font">Bir-iki kere.</span></p>
<p class="calibre3"><span class="font">Bunu söylediği zaman gülümsedi. Bu gülümseyişin yanı sıra söylenmemiş bir de parola vardı.</span></p>
<p class="calibre3"><span class="font">Biliyorsun, değil mi? dedim. Senin cenazenden sonra hepimiz senin babamla karşılaşmadan çok önce evlenip boşandığını öğrenmiş, çok da şaşırmıştık.</span></p>
<p class="calibre3"><span class="font">Temizlik işinde her şey açığa çıkar! dedi annem. Birbirimizi çok sevmiştik, ilk kocamla ben.</span></p>
<p class="calibre3"><span class="font">Öyleyse neden boşandın?</span></p>
<p class="calibre3"><span class="font">Çünkü ben çocuk sahibi olmak istiyordum! Kremalı parmağıyla beni gösterdi. İkinizin de nasıl bir şey olacağınızı bilmiyordum, ama çocuk istiyordum.</span></p>
<p class="calibre3"><span class="font">O da istemiyordu?</span></p>
<p class="calibre3"><span class="font">Onunla yıldızlara bakardık biz. Benim de acelem yoktu. Ancak on yedi yaşındaydım. Aslında on altı yaşındaydım ona rastladığımda - 1909'da, Maeterlinck'in </span><span class="font1">Mavi</span><span class="font"> Kuş'unu okuduğum yıl. Ona Tate Gallery'de rastladım. Her pazar oraya Turner'ın suluboya resimlerini görmeye gidiyordum. Beni birlikte çay içmeye davet etti -o günlerde pek kahve bulunmuyordu- sonra bana Turner'ın yaşlı bir adam olarak gizli hayatını anlattı. Ben </span><span class="font1">onu</span><span class="font"> da yaşlı biri sanıyordum -oysa o şimdi senin olduğunun yarı yaşındaydı. Onun da gizli bir hayatı olup olmadığını merak ediyordum. Ertesi pazar bana Miriam'ın hikâyesini anlattı.</span></p>
<p class="calibre3"><span class="font">Kutsal Kitap'taki hikâyeyi mi?</span></p>
<p class="calibre3"><span class="font">Her ikisini de. Hem Kutsal Kitap'takini, hem de benim hikâyemi. Biliyor musun? Bana Miriam diyen ilk insan oydu! Evde bana hep Mim derlerdi. Babamın gözetimindeki ahırı ve ambarın atlarını bırakıp Mim olmuştum. Vauxhall Köprüsü nü geçtim, Thames'in öbür kıyısında beni karşıladığı yerde birden Miriam oldum.</span></p>
<p class="calibre3"><span class="font">Onunla ne zaman evlendin?</span></p>
<p class="calibre3"><span class="font">Hindistan'dan dönmüştü, onunla evlenirsem, bu onu tutmanın da yollarından biri olabilir diye düşündüm. Dokuz yıl da tuttum onu. Dokuz yıl boyunca çok mutluydu Miriam' ıyla.</span></p>
<p class="calibre3"><span class="font">Çalışmıyor muydu?</span></p>
<p class="calibre3"><span class="font">Her şeyi merak eden biriydi, sorular sorardı. Onunla konuşabilmek için okudum, öğrendim. Bazen bütün gece konuşurduk. Beni uyandırır, bahçeye çıkarırdı. Büyük bir bahçemiz vardı, bahçenin dibinde de Seneca'nın bir büstü. Bizi kimse göremezdi. Orada Adem'le Havva gibi durur, güneşin doğmasını seyrederdik.</span></p>
<p class="calibre3"><span class="font">Adem'le Havva gibi?</span></p>
<p class="calibre3"><span class="font">Çırılçıplak.</span></p>
<p class="calibre3"><span class="font">Ev nerdeydi?</span></p>
<p class="calibre3"><span class="font">Croydon'da</span></p>
<p class="calibre3"><span class="font">Croydon'da mı! diye bağırdım şaşkınlıkla.</span></p>
<p class="calibre3"><span class="font">Susss! Bağırma, herkes bize bakacak, insanlar bağırmaz bu şehirde. Hâlâ hatırlıyorum o heykelin altında oturup ezberlediğin o sözleri: "Jüpiter'e meydan okumak istiyorsan, onun hiçbir şey istemediği gibi, sen de hiçbir şey istememelisin!"</span></p>
<p class="calibre3"><span class="font">Jüpiter hiçbir şey istemiyordu, ama sen artık çocuk istiyordun!</span></p>
<p class="calibre3"><span class="font">Bayağılaşma. Alfred tapıyordu bana. Anlıyor musun? Benim kendimi çok güzel hissetmemi sağladı o. Baban daha erkeksi bir erkekti. Charles uzaktan tapardı bana.</span></p>
<p class="calibre3"><span class="font">Babam karşılaştı mı onunla?</span></p>
<p class="calibre3"><span class="font">Boşanmamızdan sonra Alfred evini terk etti ve serseri oldu.</span></p>
<p class="calibre3"><span class="font">Senin için zor olmuş olmalı bu.</span></p>
<p class="calibre3"><span class="font">O böyle istemişti.</span></p>
<p class="calibre3"><span class="font">Onu görmeye devam ettin mi?</span></p>
<p class="calibre3"><span class="font">Hâlâ görüyorum onu. Şimdi seni gördüğüm gibi.</span></p>
<p class="calibre3"><span class="font">Burada, Lizbon'da mı o da?</span></p>
<p class="calibre3"><span class="font">İnsanlar içinde doğruca cennete gidecek biri varsa, o Alfred'dir. Bir azizdi o. Azizlerle birlikte yaşamak kolay değildir. Ama o bir azizdi. Hayır, o Lizbon'da değil.</span></p>
<p class="calibre3"><span class="font">Sanırım onu bir kere gördüm ben.</span></p>
<p class="calibre3"><span class="font">Olamaz!</span></p>
<p class="calibre3"><span class="font">Bir gün Croydon'da beni büyük bir mağazaya bırakmıştın.</span></p>
<p class="calibre3"><span class="font">Kennards'a!</span></p>
<p class="calibre3"><span class="font">Kennards'ın oyuncak bölümüne bırakmıştın beni.</span></p>
<p class="calibre3"><span class="font">Trenleri seyretmeye bayılırdın. O yeni elektrikli trenleri, kurulanları değil.</span></p>
<p class="calibre3"><span class="font">Beni oyuncak bölümüne götürmüş, John, demiştin, burada bekle, ben fazla uzaklaşmayacağım. Ben de beklemiştim. Trenler sanki gittikçe yavaşlıyorlardı. Fazla merak etmemiştim, ama epeyce vakit de geçmişti. İşaretlerin renkleri belki de bin kere değişmişti. Sen döndüğünde, çok heyecanlı görünüyordun; sanki koşarak gelmiştin. Hemen asansöre binip alt kata indik. Dışarda, mağazanın arkasındaki sokakta, bir adam kaldırımda durmuş, yolumuzu kesmişti. Sen mendilini yüzüne götürmüştün. Adamın üstündeki elbiseler iplerle tutturulmuştu. Uzamış bir sakalı vardı. Ya o bakışları! Gözümü yüzünden bir türlü ayıramıyordum.</span></p>
<p class="calibre3"><span class="font">Alfred! diye fısıldadı annem mavi, beyaz </span><span class="font1">azulejo</span><span class="font">'lu kahvede.</span></p>
<p class="calibre3"><span class="font">Senin iki katın kadar iri biriydi, dedim, o hırpani hali onu daha da iri gösteriyordu. Daha sonra ne oldu, hatırlıyor musun? Sana bir paket içinde bir şey verdi.</span></p>
<p class="calibre3"><span class="font">Birtakım mektuplardı onlar. Artık sokakta yaşadığı için onları koruyabileceği bir yeri olmadığını söylemişti. Onları yok etmeye de gönlü razı değilmiş, bu yüzden bana geri verdi.</span></p>
<p class="calibre3"><span class="font">Hâlâ duruyor mu o mektuplar?</span></p>
<p class="calibre3"><span class="font">Annem başını salladı.</span></p>
<p class="calibre3"><span class="font">Yaktım onları. Eve döner dönmez yaktım.</span></p>
<p class="calibre3"><span class="font">Adam daha sonra kirli elini uzatıp saçımı okşadı ve sana, Bakılması gerek bu çocuğun, dedi.</span></p>
<p class="calibre3"><span class="font">Annem </span><span class="font1">azulejo</span><span class="font">'lu kahvede ağlamaya başladı.</span></p>
<p class="calibre3"><span class="font">Bir şeyin gitmesi gerekiyorsa, diye hıçkırdı, hiç düşünmem.</span></p>
<p class="calibre3"><span class="font">Hâlâ âşıktın ona, değil mi?</span></p>
<p class="calibre3"><span class="font">İnsanı yakıp geçen gözleri vardı, diye mırıldandı annem.</span></p>
<p class="calibre3"><span class="font">Onu gördüğüm an, o öğleden sonra nereye gitmiş olursan ol, onunla birlikte olduğunu anlamıştım. Bunu da kimseye söylemeyeceğime söz vermiştim kendi kendime.</span></p>
<p class="calibre3"><span class="font">Kısa bir süre sonra öldü. Yolda bir araba çarpmış. Sürücü arabayı durduramamış. Onu bir sokak serserisi sanmışlar.</span></p>
<p class="calibre3"><span class="font">Annem yüzünü gizlemek için ellerini yüzüne götürdü.</span></p>
<p class="calibre3"><span class="font">Yalnızca erdemle ya da Seneca'nın dediği gibi bilgelikle yaşamak tehlikeli bir şey, dedi kelimeleri yutarak, bu gerçek erdem olsa da, tehlikeli. İçki gibi bağımlılık yaratıyor insanda. Gördüm ben bunu.</span></p>
<p class="calibre3"><span class="font">Neden bakılması gerek bu çocuğun dedi benim için?</span></p>
<p class="calibre3"><span class="font">Annem ellerini yüzünden çekti.</span></p>
<p class="calibre3"><span class="font">Sana bakıp anlamıştı seni. On yaşındaydın ve ağzın hep açık bakıyordun.</span></p>
<p class="calibre3"><span class="font">Senin çocukların olduğunu biliyor muydu?</span></p>
<p class="calibre3"><span class="font">Ondan hiçbir şey saklamazdım.</span></p>
<p class="calibre3"><span class="font">Öyle acılı bir yüzdü ki, dedim.</span></p>
<p class="calibre3"><span class="font">Bu konuşmamızın ardından uzun bir sessizlik oldu. O arada ikimiz de pencereden bakıp göğün maviliğine karşı evlerin göz alan beyazlığını seyrettik. Annem sonra şöyle dedi: Alfred bana, ben de sana öğrettim. Bir de şunu söyleyeyim sana, Alfred'in yüzünde gördüğün yalnızca acı değildi. Yalnızca acı değildi. Ben şimdi biraz dinlenmek istiyorum.</span></p>
<p class="calibre3"><span class="font">Annem ayağa kalktı, yavaşça tuvaletlere doğru yürüdü.</span></p>
<p class="calibre3"><span class="font">Tabaklara patates püresi dağıtıyor. Bak ne güzel, yumuşacık, diyor, püreyi çatalla karıştırarak. Başına bir eşarp bağlamış. O yıllarda oturduğumuz çayhanenin mutfağında bütün gün çalışırdı. Sobaların sıcağından rahatsız olurdu, ama parmağına bulaşan ev yapımı şekerli kremayı emmek</span></p>
<p class="calibre3"><span class="font">için elini ağzına götürdüğü zaman gülümsemeden de edemezdi. Tatlılığı pastacılık gururuna yedirirdi, çünkü iyi bir ahçı olduğunu bilirdi. Onu şimdi günlüğünü yazarken görür gibi oluyorum. Her yıl kendine bu cep takvimlerinden bir tane alırdı annem; çoğu zaman da bu defterlerin daha ucuz satıldığı şubat ayını beklerdi. Seçtiği günlüklerin hepsinde sayfalarının yaldızlı ucunda, bir halkaya geçirilmiş bir de küçük, ince kurşunkalem olurdu. Bir sigaradan daha küçük ve daha ince bir kalem -annem o zaman Du Maurier marka sigara içiyordu- bir şey yazmak için arandığımızda genellikle bulabildiğimiz tek kalemdi. Bazen bu kalemle resim de çizerdim. Sakın kalemi geri vermeyi unutma. Kalem her zaman özenle günlükteki halkaya geçirilirdi. Ve annem o kalemle her gün günlük tutar, ender randevularını ve hava durumunu düzenli olarak yazardı. Sabah: yağmurlu. Öğleden sonra: yarı açık.</span></p>
<p class="calibre3"><span class="font">Annemi bir sonraki görüşümde güneşli bir sabah vaktiydi.</span></p>
<p class="calibre3"><span class="font">Lizbon'un merkezindeki tramvaylar Croydon'daki iki katlı, kırmızı tramvaylara hiç benzemiyor; bunlar küçük balıkçı kayıkları kadar dar ve limon sarısı renginde. Bu tramvayların vatmanları tek yönlü dik yokuşları bir boğazdan geçermiş gibi aşarken ve kör virajları dönerken sanki manivela ya da fren çarkı değil de halat ve gemi dümeni kullanıyorlar. Ama tramvayların birden sarsıntıyla yokuş aşağı inişlerine, silkinişlerine karşın, çoğu yaşlı olan yolcular sanki bir komşularının oturma odasındaymışçasına istiflerini bozmuyor, düşünceli düşünceli oturdukları yerde</span></p>
<p class="calibre3"><span class="font">oturuyorlar. Bazı yerlerde de bu tramvaylar açık pencereleriyle bu oturma odalarının o kadar yakınından geçiyor ki, insan kolayca balkonların birinde asılı duran bir kafese dokunabilir ve küçük bir darbeyle o kafesi sallayabilir.</span></p>
<p class="calibre3"><span class="font">O gün 28 numaralı tramvaya binmiş, Prazeres (Hazlar) yönüne doğru gidiyordum. Prazeres eski bir mezarlığın adı. Buradaki mozolelerin ön kapıları ve pencereleri var. Pencereden içeri, ölülerin yattıkları yere baktığınızda, çoğunda alçak bir masa, bir sandalye, üstü yatak örtülü ranzalar, halılar, fotoğraflar, Meryem Ana heykelcikleri ve yastıklar görebilirsiniz. Bunların birinde halı üzerinde bir çift bale pabucu var. Bir başkasında ise bir bisikletle duvara dayalı bir olta kamışı, onun karşısında da üzerinde küçük bir tabut olan bir ranza...</span></p>
<p class="calibre3"><span class="font">Tramvaya mezarlığa giden hattın öbür ucunda bulunan Gracia mahallesindeki kilisenin önünden binmiştim, tam bir sonraki Bairro Alto mahallesinden geçiyorduk ki, gene annemi gördüm. Dar sokaktaki öbür yayalar gibi, çan çalan tramvayın geçebilmesi için bir mağazanın cephesine yaslanıyordu. Gene de beni gördü ve tramvayın durduğu bir sonraki köşede, tahta perde gibi katlanıp gürültüyle açılan kapıdan muzafferane bir havayla tramvaya bindi, çantasından bir bilet çıkardı, her zamanki şemsiyesini bir baston gibi kullanarak gelip yanımda durdu ve koluma girdi. Başka bir yaşlı kadının ayaklarının dibinde oturan bir köpek kuyruğunu sallıyor, sallanan kuyruk tramvayın döşemesine çarpıyordu. Tramvayın tahta kapıları kapandı. Tramvayın kalkıp hız kazanabilmesi için elektrik motoru inler gibi bir ses çıkardı. Annem sesini çıkarmadan durdu, yalnızca bana üzerinde "Colombo Shopping Centre" yazılı bir naylon poşet verdi.</span></p>
<p class="calibre3"><span class="font">Bir sonraki durakta, tramvayın tahta kapıları yeniden açıldığında, Sanırım çarşıya gidiyoruz, dedi.</span></p>
<p class="calibre3"><span class="font">Evet, dedim, niyetim buydu.</span></p>
<p class="calibre3"><span class="font">Benim evet dediğimi duyunca, on yedi yaşındaki gülüşüyle güldü.</span></p>
<p class="calibre3"><span class="font">Bir dakika sonra iniyoruz, dedi, bundan sonra Merca-do da Ribeira'ya kadar yokuş aşağı gideceğiz.</span></p>
<p class="calibre3"><span class="font">İçerden bakılınca Mercado da Ribeira bir pagodaya benziyor, oyma taş, cam ve metalden yapılmış bir pagodaya. Bu binanın yapımında çözülmesi gereken sorun içeriye hem ışık girmesi, hem de bu alanın yazın sıcağından korunması olmuş olmalı. Binayı yüksek yaparak, ışığın da yandan girmesini sağlayarak böyle bir çözüm bulunmuştu.</span></p>
<p class="calibre3"><span class="font">Kasaplık etlerin çengele asılı olduğu yerde bile şaşılacak kadar az sinek var burada. Annem hafifçe sekerek, şemsiyesini neredeyse yere hiç değdirmeden, sebze ve meyve tezgâhlarının yanından geçip beni balıkçıların bölümüne götürdü.</span></p>
<p class="calibre3"><span class="font">Lizbon'a Mercado da Ribeira yüzünden gelmeyi seçtiği geçiyor aklımdan.</span></p>
<p class="calibre3"><span class="font">Büyük balık pazarları garip yerlerdir, çünkü bunlardan birine girdiğinizde kendinizi bambaşka bir âlemde bulursunuz. O üzeri taşlı denizkestaneleri, ıstakozlar, yılan balıkları, kalamarlar, morinolar, kalkanlar, burada, zaman ve mekânın, uzun ömürlülükle acının, aydınlıkla kararlığın, uyanıklıkla uykululuğun, bir şeyi tanımakla ona kayıtsız kalmanın ölçülerinin bambaşka olduğunu size durmadan hatırlatırlar. Sözgelimi balıkların büyümeleri hiç bitmez; ne kadar yaşlanırlarsa, o kadar irileşirler. İki metre boyun-</span></p>
<p class="calibre3"><span class="font">da altmış yaşında bir tırpana çoğu zaman bizim için tümüyle karanlık bir dünyada yaşar. Balıklar hormonları suyun içinde kokularından tanırlar. Ayrıca, fazladan bir altıncı duyguları vardır ki, bu da her türlü titreşime, sese ve ani sarsıntıya duyarlı, yatay olarak solungaçlarından kuyruklarına kadar uzanan bir çeşit göz kapağının sağladığı bir özelliktir. Kabuklu hayvan türlerinin sayısı 45 000, bunların hepsi birbirinin yiyeceği, hepsi de birer yiyici. Bu öteki âlemin çağı, görece değişmezliği ve karmaşıklığı insana bir çeşit aşağılık duygusu veriyor.</span></p>
<p class="calibre3"><span class="font">Beni burada iyi tanırlar, diyor annem, en ufak bir alçakgönüllülük göstermeden.</span></p>
<p class="calibre3"><span class="font">Alçakgönüllülüğe zaten inanmazdı annem. Ona göre alçakgönüllülük sahte bir tavırdı, insanın gerçek niyetini gizlemek için karşısındakine karşı kullandığı bir yanıltma taktiğiydi. Belki de haklıydı.</span></p>
<p class="calibre3"><span class="font">Annem şimdi de bir sepet yengecin önünde duruyor. Bunların koyu renkli kabukları kahverengi kadife gibi hafif tüylü. Dokunduğunuzda kıskaçları ne kadar keskinse, bu tüylü kabukları da o kadar yumuşak. Bacaklarında da sanki sıvı yağın içinden çıkıp gelmişler gibi mavi lekeler var.</span></p>
<p class="calibre3"><span class="font">Yengeçlerin en iyisi bunlardır, diyor annem. Burada bunlara </span><span class="font1">naralheirafelpuda</span><span class="font"> diyorlar. </span><span class="font1">Felpuda</span><span class="font"> "kıllı" demek.</span></p>
<p class="calibre3"><span class="font">Belini doğrultuyor ve daha önce görmediğim bir ifadeyle gözlerimin içine bakıyor.</span></p>
<p class="calibre3"><span class="font">Öldükten sonra epeyce şey öğrendim. Buradayken yararlanabilirsin benden. Sözlüğe bakar gibi ölülere başvurabilirsin.</span></p>
<p class="calibre3"><span class="font">Yüzünün ifadesinde mutlu bir yaramazlık var, çünkü artık kendisine ulaşılamayacağından emin.</span></p>
<p class="calibre3"><span class="font">Pagodadaki tezgâhların arasından pisilere, ton balıklarına, dülger balıklarına, uskumrulara, sardalyalara, hamsilere, kılıç balıklarına bakarak geçiyoruz</span></p>
<p class="calibre3"><span class="font">Kılıç, diyor annem, gözlerini tavandaki uzak bir noktaya dikerek, küçük burnu havada, kılıç yalnız geceleri gökte dolunay olduğu zaman derinliklerden su yüzüne çıkar!</span></p>
<p class="calibre3"><span class="font">Bütün balık satıcıları kadın. Geniş omuzları, güçlü kolları olan kadınlar. Ayaklarında lastik çizmeler, buz kalıplarını kızgın demir çubukları tutar gibi tutuyorlar. Boyunlarına bağladıkları eşarpları ve yarı alaycı bakışlarıyla çok kadınsı görünüyorlar. Sattıkları balıklara sanki biraz can sıkıcı, uzak akrabalarıymış gibi davranıyorlar. Bu can sıkıntısı biraz da eskisi kadar atik olmamalarından kaynaklanıyor!</span></p>
<p class="calibre3"><span class="font">Annem gri bir karides alıp kokluyor. O sırada bir balığı temizleyen satıcı kadın anneme gülümsüyor.</span></p>
<p class="calibre3"><span class="font">İki yüz elli gram al şundan, diyor annem. Andreas'a söyle tartsın, adı Andreas onun, kocası Küba'da, bir de kızı var uçaklarda hostes.</span></p>
<p class="calibre3"><span class="font">Andreas temizlediği balığı bıçağının ucuyla yavaşça gösteriyor, balığın temizlenen karnında yumuşak bir balık yumurtası var. Parlak, pembe beyaz, kıvır kıvır - tıpkı açılmadan önceki bir yüksükotu.</span></p>
<p class="calibre3"><span class="font">Merlanos, diyor annem.</span></p>
<p class="calibre3"><span class="font">Bıçağın ucu özenle balığın karın boşluğuna doğru iniyor, orada turuncu, tanecikli bir torbaya dokunuyor. O da turuncu, kurumuş bir kayısı büyüklüğünde bir torba. Sert, dişi bir balık yumurtası.</span></p>
<p class="calibre3"><span class="font">Hermafrodit! diye açıklıyor Andreas gülümseyerek. Sonra gene, iyice anlayalım diye yineliyor, Hermafrodit!</span></p>
<p class="calibre3"><span class="font">Parayı verip yolumuza devam ediyoruz, karidesleri yiyip başlarını ve kuyruklarını yere atarak.</span></p>
<p class="calibre3"><span class="font">Başka tezgâhların arasından geçerken birden bir tezgâhta daha önce görmediğim kırmızılıkta bir düzine balık görüyorum. Hiçbir çiçekte, tropikal çiçeklerde bile, rastlanmayan kızıllıkta ateş kırmızısı balıklar.</span></p>
<p class="calibre3"><span class="font">Bunlar Atlas Okyanusu'nun balıkları, diye mırıldanıyor annem. Onların da garip çiftleşme yöntemleri var. Bir kere bunlar on yaşına kadar olgunlaşmıyorlar. Bu da epeyce geç sayılır. Sonra, erkekleri iki ay oruç tutuyor. Sonra çiftleşiyorlar, öbür hayvanlarda olduğu gibi, tohumlar dişi balığa giriyor. Dişi balık da sayıları otuz, elli ya da yüz bini bulan kendi yumurtaları hazır oluncaya kadar bu tohumları içinde tutuyor. Ondan sonra tohumların yumurtalarını döllemesini sağlıyor. Bir süre sonra yumurtalar balığın içinde küçük tırtıllara dönüşüyor. Çiftleşmeden dokuz ay sonra da balık bu tırtılları Atlas Okyanusu'nun dibine bırakıyor.</span></p>
<p class="calibre3"><span class="font">Benim için yaşamak her zaman yazmaktan önce gelmiştir, diyorum.</span></p>
<p class="calibre3"><span class="font">Övünme!</span></p>
<p class="calibre3"><span class="font">Gerçekten.</span></p>
<p class="calibre3"><span class="font">Öyleyse sus.</span></p>
<p class="calibre3"><span class="font">Diyelim ki, şu anda not ettiğim şeyleri anlamıyorum.</span></p>
<p class="calibre3"><span class="font">Anlayan çıkar.</span></p>
<p class="calibre3"><span class="font">Somon balıkları olan bir tezgâhın önünde duruyoruz.</span></p>
<p class="calibre3"><span class="font">Somon babamın en sevdiği yemekti, değil mi?</span></p>
<p class="calibre3"><span class="font">Evet, diyor annem, ama öldükten sonra kılıç balığını daha çok sever oldu. </span><span class="font1">Espadarte!</span><span class="font"> Üst gagası ustura gibi keskin, uzun mu uzun, neredeyse kendi boyunun üçte biri kadar uzun kılıç balığı. Bu ustura gibi keskin ağzıyla da sağı</span></p>
<p class="calibre3"><span class="font">solu biçerek bir vuruşta ardına düştüğü avlarını öldürüyor. Hemingway'in hikâyesinde denize açılan yaşlı adamın boğuştuğu da bir kılıç balığıydı, değil mi? O kitap bana hep babanı ve Büyük Savaş'ta, cephedeki günlerini hatırlatmıştır. Ne ilgisi var? diyeceksin. Her şeyi de açıklayamam ki. Hikâye bana babanı ve savaşı hatırlattıydı. Nedenini açık-layamam işte.</span></p>
<p class="calibre3"><span class="font">Korkusuzlukla ilgili bir şey mi?</span></p>
<p class="calibre3"><span class="font">Onaylayarak başını sallıyor annem.</span></p>
<p class="calibre3"><span class="font">Hiç baban kadar sık ağlayan bir adam görmedim, ama onun kadar korkusuz birine de rastlamadım.</span></p>
<p class="calibre3"><span class="font">Annem gene başını sallıyor. Koluna giriyorum.</span></p>
<p class="calibre3"><span class="font">İşin garibi, John, bu </span><span class="font1">espadarte</span><span class="font">'nin eti -o öbür gümüş renkli kılıçla karıştırmamak gerekir bunu- bu koca balığın eti zeytinyağlı salamurada yumuşatılıp pişirildi mi, çok yumuşak, çok lezzetli, dünyanın en beyaz eti oluyor. İnsanın ağzında eriyor -çiğnemiyorsun onu- sufle gibi bir şey. Her pişirişimden sonra bir öpücük gibi koyarım babanın tabağına.</span></p>
<p class="calibre3"><span class="font">Onu yemeye buraya mı geliyor?</span></p>
<p class="calibre3"><span class="font">Yok canım. Neredeyse, orada yiyor, beni düşünüyorsa eğer. Tıpkı benim bu yemeği hazırlarken onu düşündüğüm gibi.</span></p>
<p class="calibre3"><span class="font">Şimdi bizim de bir </span><span class="font1">espadarte</span><span class="font"> bulmamız mı gerekecek, yoksa şimdi yaptığımız gibi onu sadece düşünecek miyiz?</span></p>
<p class="calibre3"><span class="font">Sen ne diyorsun? Sana söyledim ya, önce limon suyu ve zeytinyağda yumuşatmamız gerekiyor! Onun için şimdi limon, yeşil biber, bir tane sarı biber, bir de kırmızı biber bulmak zorundayız. Biberleri doğrayıp tavaya atacağız, onlar suyunu koyverince hemen tavaya balığı atacağız. Yalnız bir dilim, 300 gram kadar bir dilim, fazla da ince olmasın, kılıç balığının yumuşak karnından yanlamasına kesilmiş suluca bir parça. Pişmesi çok kısa sürüyor. Hiçbir zaman fazla pişirmemeli. En iyisi tavaya bir de kapak koymalı. Bazıları kaperi de koyuyorlar yanına, ama ben koymuyorum. Balığı ben alırım, sen git limonla biberleri al.</span></p>
<p class="calibre3"><span class="font">Annem birkaç gün ortaya çıkmadı. Ben de vapurla Ta-gus'un karşı kıyısındaki Calilhas'a geçtim. Vapurdan dönüp Lizbon'a bakınca, her büyük bina tanınabiliyor, her mahalle haritada gösterildiği gibi kolayca seçilebiliyor ve adları hatırlanabiliyor, gerideki tepeler sanki şehri sulara, neredeyse denizin kıyısına iterek yakınlaştırmış gibi görünüyordu. En garibi de, bu uzaklıktan bakınca, sanki Lizbon bütün giysilerinden soyunmuş, çırılçıplak kalmıştı. Bunun bulutların gölgelerinden mi, Hasır Denizinden yansıyan güneş ışınlarından mı, yoksa benim de denizcilerin ve balıkçıların yüzyıllardır sevgili Lizbon'larına ya tekrar kavuştukları ya da son bir kez baktıkları bir bölgeye girmiş olmamdan mı kaynaklandığını bilmiyordum.</span></p>
<p class="calibre3"><span class="font">Ertesi gün Atlas Okyanusu'ndan gelen soğuk dalgası yüzünden yağmurlu ve fırtınalı bir hava vardı. Başımı anorağımla örterek Campo dos Martires da Patria'dan geçiyordum. Yağmur aralıklı sağanak halinde yağıyor, yağdığında da yakalananları sırılsıklam ediyordu. Bu meydana adı verilen anavatan şehitleri ise burada 1817'de asılarak idam edilmişler. İdam sehpaları şimdiki yuvarlak kavşağın olduğu yere kurulmuş. Asılanların on ikisi de masonmuş. İdam emrini ise Mareşal Beresford vermiş, çünkü o yıllarda, Wellington'un İber Yarımadası Savaşı'ndan sonra bu ülkeyi İngilizler yönetiyormuş. Asılan on iki kişinin suçu cumhuriyetçi ve suikastçı olmakmış. Asılmak üzere gözleri bağlandığında şehir için dua ediyorlarmış.</span></p>
<p class="calibre3"><span class="font">Bu meydan, yuvarlak kavşağı, tramvayları ve ardı arası kesilmeyen trafiğiyle hâlâ garip dualarla dolu. Bir hayvan pazarında sığırlar arasından geçip kendinize nasıl yol açarsanız, burada da dualar arasından öyle yol açıp geçiyorsunuz. Şehitlerin duaları. Meydanın kuzeyinde, Adli Tıp Enstitüsü'nün yanındaki şehir morgunu ziyaret etme gereğini duyanların duaları, yuvarlak kavşağın orta yerine heykeli dikilen adamın, Dr. Jose Thomas de Souza Mar-tins'in hayırduasını almak için buraya gelenlerin duaları.</span></p>
<p class="calibre3"><span class="font">Bu heykelin çevresinde küçük mezar taşlarını andıran taş tabletler var. Bunlardan bazıları heykelin kaidesine, bazıları da birbirlerine dayanıyor. Aslında bunlar mezar taşı değil, üzerlerinde bir ara birinin sirozunu, birinin bronşitini, birinin basurunu, birinin iktidarsızlığını, bir çocuğun astımını, bir kadının bunalımını, bir başkasının kolitini iyileştiren doktora şükran duaları yazılı... Bu tedavilerin bazıları doktorun sağlığında, bazıları ise ölümünden sonra gerçekleştirilmiş.</span></p>
<p class="calibre3"><span class="font">Meydanda birtakım yaşlı kadınlar doktorun fotoğraflarını satıyorlar. Bu çerçeveli ya da çerçevesiz fotoğraflarda Dr. Martins biraz benim Edgar Amcama benziyor. Babamın ağabeyi olan Edgar Amcam, öğrenmeye hiç ara vermeyen bir bilgin, umutsuzluğa kapılmayan bir idealist, herkesin, bu arada annemin bile başarısız saydığı bir adamdı. Sağ elinin orta parmağında bir siğil vardı. Bu parmakla tuttuğu kalemiyle yazdığı yüzlerce sayfalık kitabı da ne kimse okumuş, ne de kimse yayımlamıştı.</span></p>
<p class="calibre3"><span class="font">Bu iki adamın yüzlerindeki ortak özellik ağızlarının o garip kararsızlığı - bir zaaf değil de ısırmaktan çok öpme isteği belirten bir kararsızlık bu. Alınlarında da bir benzerlik var, belirgin bir zekânın değil de, sınırsız bir dinginliğin göstergesi olan alınlar. Bugün, ölümünden yüzyıl sonra, Lizbon'da Dr. Martins'i Göklerin ve Yeryüzünün Doktoru olarak anıyorlar. Edgar Amcam da benim için hâlâ gösterişsiz sevginin simgesi.</span></p>
<p class="calibre3"><span class="font">Sert ve nemli bir rüzgâr esiyor, martılar damların üzerinde alçaktan uçuyorlardı. Sanki denizde kimse yokmuş gibi herkes sırtını denize dönmüştü.</span></p>
<p class="calibre3"><span class="font">Yuvarlak kavşağın ortasında kadınlar koyu renk şemsiyelerin altına çömelmiş mum satıyorlardı. Fiyatları belirtilmemiş de olsa, boylarına göre fiyatları olan üç boy mum vardı. En büyükleri otuz santim uzunluğunda, tirşe renginde mumlardı. Doktorun heykelinin yakınındaki iki demir masanın üzerine yanan mumlar dikilmişti. Masaların üstü eriyen mumla kaplıydı ve yeni mumların dikilebilmesi için ucu sivri çubuklar, bunların gerisinde de rüzgârı kesmek için metal bir levha vardı. Durup alevleri seyrettim. Eriyen mumlar akıyor, alevler titreşiyor, bir ejderhanın ağzından çıkıyormuş gibi dalgalanıyor, ama hiçbiri yağmurun ve fırtınanın saldırısına boyun eğmiyordu. Yakında duran siyah şapkalı, çingene yüzlü bir adam koruyucu bir edayla mumlara bakıyordu. Belki rüzgâr yön değiştirdiğinde, alevleri korumak için masaların ya da metal levhanın yerini ona göre ayarlıyor, belki de kötü havalarda üstlendiği bu iş için mum satan kadınlardan küçük bir ücret istiyordu. Yoksa o</span></p>
<p class="calibre3"><span class="font">da benim gibi yalnızca alevlerin direnişi karşısında büyülenmiş, durmuş onlara mı bakıyordu?</span></p>
<p class="calibre3"><span class="font">A</span><span class="font1">z</span><span class="font"> sonra ben de birkaç mum alıp yaksam diye düşündüm. Bunları kimin için yakacağımı biliyordum. Aklımda o an değişik nedenlerle denizde olan üç arkadaşım vardı.</span></p>
<p class="calibre3"><span class="font">En uzun süre yanacakları için büyük mumlardan aldım masalardan birine gittim, en yakın çubukların üstüne mumları birer birer diktim. Önce mumlardan birini yanan mumlardan yakıp elimdeki öbür iki mumu onunla yakabileceğim ancak sonra aklıma geldi. Şimdi bu rüzgârda diktiğim mumları bir kibrit çakıp yakmak zor olacaktı, üstelik kibritim de yoktu.</span></p>
<p class="calibre3"><span class="font">Ben yaptığım yanlışın farkına varırken, arkamdan ufak tefek bir kadın bana yanan küçük bir mum uzattı. Arkama bakmadan ve kim olduğundan bir an bile kuşkuya düşmeden mumu aldım. Sonra orada titreşen üç yeni muma büyülenmiş gibi bakarak durdum.</span></p>
<p class="calibre3"><span class="font">Sonunda arkama döndüğümde oradaki şemsiyeli, ufak tefek kadının annem olmadığını görünce büyük bir şaşkınlığa uğradım.</span></p>
<p class="calibre3"><span class="font">Çok, çok özür dilerim, diye kekeledim, sizi annem sandım! Fransızca söylemiştim bu sözleri kadına. Kafam karışınca o dil çıkar ağzımdan.</span></p>
<p class="calibre3"><span class="font">Sanırım sizin kızınız olacak yaştayım, dedi kadın yavaşça, Portekiz aksanıyla Fransızca konuşuyordu. Hâlâ yanmakta olan mumunu kendisine verdim ve başımı eğerek teşekkür ettim.</span></p>
<p class="calibre3"><span class="font">Bir kere yakıldılar mı, ne işe yarıyorlarsa, biz olmadan da o işi yaparlar, dedi kadın.</span></p>
<p class="calibre3"><span class="font">Elbette, elbette, diye fısıldadım.</span></p>
<p class="calibre3"><span class="font">Ne yapacağını bilmeyen bir haliniz vardı.</span></p>
<p class="calibre3"><span class="font">Çok iyi Fransızca konuşuyorsunuz.</span></p>
<p class="calibre3"><span class="font">Paris'te çalışıyordum. Temizlikçilik. Geçen yıl elli beşime gelince, Lizbon'a kesin dönüş zamanı geldi, dedim kendi kendime. Kocam da döndü.</span></p>
<p class="calibre3"><span class="font">Size bir kahve ısmarlayabilir miyim, şu yağmurdan kurtulmak için?</span></p>
<p class="calibre3"><span class="font">Hayır, mumumu dikip evime gideyim ben.</span></p>
<p class="calibre3"><span class="font">Güçlü ama korunmasız yüzünde mavi gözleri vardı.</span></p>
<p class="calibre3"><span class="font">Kocam için bu mum.</span></p>
<p class="calibre3"><span class="font">Hasta mı?</span></p>
<p class="calibre3"><span class="font">Hayır, hasta değil. Bir kaza geçirdi. Çalıştığı damdan düştü.</span></p>
<p class="calibre3"><span class="font">Kötü mü yaralandı?</span></p>
<p class="calibre3"><span class="font">Uzaktaki Hasır Denizi'ne bakarmış gibi göğsüme baktı. O zaman adamın ölmüş olduğunu anladım.</span></p>
<p class="calibre3"><span class="font">Siz de benim gibi bir şemsiye alsaydınız yanınıza, dedi kadın. Sonra ekledi, Mumlarımız biz olmadan da yanacak, ne yapabileceklerse yapacaklar.</span></p>
<p class="calibre3"><span class="font">Yuvarlak kavşaktan ayrılıp trafiğin arasından güçlükle geçerek bir kahve buldum. İçeri girip anorağımı çıkardım, tuvalette bir havluyla yüzümü kuruladım, kendime sıcak, sulu bir rom ısmarladım. Kahve kalabalıktı, müşterilerin çoğu da kılık kıyafeti yerinde kimselerdi. Sıcak içkimi yudumlarken çevremde Almanca ve İngilizce konuşulduğunu duydum. Buradaki müşteriler oraya yakın elçiliklerde çalışan görevliler olmalıydı.</span></p>
<p class="calibre3"><span class="font">Demek bu sabah Dr. Martins'i görmeye gittin. Bak işte o iyi bir adamdı! Bazılarımız hâlâ ona gidiyor sağlık sorunları için.</span></p>
<p class="calibre3"><span class="font">Onu duyuyorum, ama göremiyorum. Tek başıma oturuyorum masada.</span></p>
<p class="calibre3"><span class="font">Nasıl ona gidiyorlar, arkadaşların?</span></p>
<p class="calibre3"><span class="font">Doktorun muayene saatleri uyuduğu zaman.</span></p>
<p class="calibre3"><span class="font">Ama Dr. Martins yüz yıl önce öldü.</span></p>
<p class="calibre3"><span class="font">Ölülerin de uyuma hakları var, değil mi?</span></p>
<p class="calibre3"><span class="font">Ne gibi sorunları oluyor, muayene için ona giden arkadaşlarının?</span></p>
<p class="calibre3"><span class="font">Çoğunun sıkıntısı umutluluk. Bizde umutluluk, yaşayanlardaki bunalım kadar yaygın.</span></p>
<p class="calibre3"><span class="font">Umutluluğu siz hastalık olarak mı görüyorsunuz?</span></p>
<p class="calibre3"><span class="font">Son evrelerindeki belirtilerinden biri hayata yeniden katılma isteği, bu da bizim için ölümcül bir şey.</span></p>
<p class="calibre3"><span class="font">Peki bir çaresi var mı bunun?</span></p>
<p class="calibre3"><span class="font">Dr. Martins şehitlerle ilgili bir büyü öneriyor!</span></p>
<p class="calibre3"><span class="font">Söylendiğine göre kendisi kadınlara düşkünmüş, diyorum anneme.</span></p>
<p class="calibre3"><span class="font">Sana bir hikâye anlatayım, diyor annem. Bir gün zengin bir kadın kendisini görmesi için gösterişli evine çağırmış onu. Dr. Martins kadını muayene ettikten sonra hizmetçiden kendisine bir bardak su getirmesini istemiş, ama bu su özellikle kilerdeki musluktan doldurulmalıymış. Kendisi kilerin epeyce uzak olduğunu biliyormuş. Hizmetçinin yokluğunda gereken tedaviyi uygulamış. Hizmetçi bardakla suyu getirdiğinde de, suyu içmiş. Zengin kadın hasta yatağından, Doktor, beni görmeye gene ne zaman geleceksiniz? diye sorunca, Doktor Martins şöyle bir düşünmüş, sonra hastasına hemen göz kırpıp, Susadığın zaman, Sen-yora, demiş ve evden ayrılmış.</span></p>
<p class="calibre3"><span class="font">Annem gülüyor. Çın çın çınlayan bir gülüş, sanki kahve-dekilerin hepsi kadeh tokuşturuyorlar. Kimse bu sesi duymuş gibi davranmıyor.</span></p>
<p class="calibre3"><span class="font">Doktorun Groucho Marx tarafından nasıl canlandırılacağını hayal edebiliyorum, diyor annem.</span></p>
<p class="calibre3"><span class="font">Davies Palas sinemasında ikimiz </span><span class="font1">Operada Bir Gece</span><span class="font"> ile </span><span class="font1">Ördek Çorbası</span><span class="font"> filmlerini görmüştük. Annem sinemada dikkatleri üstüne çekmemek için gürültüsüzce gülmeye çalışırdı, çünkü sinemaya gidişimiz bile neredeyse gizlice yapılan bir işti. Gizli ve yasadışı, çünkü Davies Palas'a gittiğimizi ikimiz de kimseye söylemezdik. Bu yasadışı girişimin daha dolaysız bir yanı da annemin sinemaya bilet almadan girmeyi denemesi ve çoğu zaman da bunu başarma-sıydı. Halısız dar merdivenlerden ve yangın merdiveni çıkışlarından yararlanarak yapardı bunu.</span></p>
<p class="calibre3"><span class="font">Bütün kitaplarım senin hakkında, dedim birden.</span></p>
<p class="calibre3"><span class="font">Saçmalama! Belki de ben orada olayım, sana eşlik edeyim diye yazdın onları. Ben de seni yalnız bırakmadım. Ama benden başka dünyadaki her şeyle ilgiliydi o kitaplar! Benim hakkımdaki bu küçücük hikâyeyi yazman için şu ana, senin Lizbon'da yaşlı bir adam olmana kadar beklemem gerekti.</span></p>
<p class="calibre3"><span class="font">Kitaplar aynı zamanda dille de ilgilidir; dil ise benim için senin sesinden ayrı düşünemeyeceğim bir şey.</span></p>
<p class="calibre3"><span class="font">Zeki görünmeye çalışıyorsun. Yapma. Sadece beni düşün. O zaman anlarsın dayanma gücünün ne olduğunu. Ancak bir kadından öğrenebilirsin bunu, asla bir erkekten değil.</span></p>
<p class="calibre3"><span class="font">Ya Güney Kutbu'ndaki Scott?</span></p>
<p class="calibre3"><span class="font">Scott'un karısını düşün. Kathleen'di adı. "Kocamın çektiklerinden başka hiçbir şeye üzülmüyorum," demişti Kath-leen.</span></p>
<p class="calibre3"><span class="font">Neden benim kitaplarımdan hiçbirini okumadın?</span></p>
<p class="calibre3"><span class="font">Beni başka hayatlara götüren kitaplardan hoşlanırdım ben. Okuduğum kitapları bu yüzden okudum. Çok okudum hem de. Her biri gerçek hayatla ilgiliydi o kitapların, ama kaldığım yerden okumaya başladığımda, benim başıma gelenleri anlatan kitaplar değil. Ben okurken, her türlü zaman duygusunu kaybederdim. Kadınlar hep başka hayatları merak ederler, erkekler bunu anlamayacak kadar iddialıdırlar. Başka hayatlar, daha önce senin yaşadığın, ya da yaşamış olabileceğin başka hayatlar. Senin kitaplarınınsa, benim yaşamak değil de, ancak düşlemek isteyeceğim, tek başıma, kendi kendime, hiç kelime olmadan düşleyeceğim başka bir hayat hakkında olmasını umuyordum. Onun için iyi ki okumamışım. Ama camekânlı kitaplıkta görebiliyordum onları. Bu bana yetiyordu.</span></p>
<p class="calibre3"><span class="font">Bugünlerde saçma sapan şeyler yazmayı göze alıyorum.</span></p>
<p class="calibre3"><span class="font">Bir şeyler yazarsın, ne olduğunu da hemen anlayamazsın. Bu hep böyle olmuştur, diyor annem. Bilmen gereken tek şey, yalan mı söylüyorsun yoksa doğruları söylemeye mi çalışıyorsun. Bu ikisi arasındaki ayrım konusunda yanılmayı göze alamazsın bundan böyle.</span></p>
<p class="calibre3"><span class="font">Annem bütün dişlerini çektirmek zorunda kaldığında on üç yaşındaydım. Onu eve taksiyle getirmişlerdi. Yatak odasının kapısında durup bekledim. Sırtüstü yatıyordu, çenesi öne doğru çıkmış, ağzında diş kalmadığı için yanakları çökmüştü. iki şey arasında bir seçim yapmam gerektiğini biliyordum, o anda yapabileceğim yalnız iki şey arasında. Ya bir çığlık atacaktım ya da gidip yanına uzanacaktım. Gidip yanına uzandım ben de. Bundan ne kadar hoşlandığını hemen göstermeyecek kadar kurnazdı. ikimizin de beklemesi gerekiyordu. Birkaç dakika sonra yorganın altından kolunu uzattı ve bileğimi soğuk elinin içine aldı. Gözlerini açmadan öyle durdu. insanların çoğu, dedi, gerçekle yüz yüze gelemez. Bu kötü bir şey, ama böyle; çoğu dayanamaz gerçeğe. Sense, John, sanırım gerçekle yüzleşmeyi beceriyorsun, göreceğiz. Zaman gösterecek. Karşılık vermedim. Orada yatağın üzerinde öylece kaldım.</span></p>
<p class="calibre3"><span class="font">Çoğu zaman ne yapacağımı bilemiyorum, diyorum anneme, elçiliklerde çalışan görevlilerin gittikleri kahvede.</span></p>
<p class="calibre3"><span class="font">Bu yüzden açık seçik görüyorsun.</span></p>
<p class="calibre3"><span class="font">Çok az.</span></p>
<p class="calibre3"><span class="font">Benden daha iyi!</span></p>
<p class="calibre3"><span class="font">Gene gülüyor.</span></p>
<p class="calibre3"><span class="font">Yatağından taşan bir akarsu gibi çağlayan bir gülüş. Dansa davet gibi geliyor kulağıma bu gülüş, yıkıntılar üzerinde dans etmeye bir davet, bu yüzden sandalyemden kalkıp dans salonlarındaki bir kavalye gibi kolumu uzatarak onun olduğunu sandığım yere doğru bir adım atıyorum. Elçilik görevlileri ağızları açık bakıyorlar. Yerime oturuyorum. Herkes yeniden konuşmaya başlayınca, ona fısıldıyorum:</span></p>
<p class="calibre3"><span class="font">Peki seni nerede göreceğim bundan sonra?</span></p>
<p class="calibre3"><span class="font">Su kemerlerinin orada. Âguas Livres su kemerlerinin.</span></p>
<p class="calibre3"><span class="font">Kemerler çok uzun. On dört kilometre, yanılmıyorsam.</span></p>
<p class="calibre3"><span class="font">Kemerlerin Alcantara vadisinden geçtiği yerde. O noktada yükseklikleri altmış metre. Oradan neredeyse Amerika'yı bile görebilirsin! Seni on altıncı kemerin üzerinde bekleyeceğim.</span></p>
<p class="calibre3"><span class="font">Hangi noktadan sayarak on altıncı kemer?</span></p>
<p class="calibre3"><span class="font">Hangi noktadan olacak? Mâe d'Agua'dan. Salı sabahı seni orada bekleyeceğim.</span></p>
<p class="calibre3"><span class="font">Daha önce değil mi?</span></p>
<p class="calibre3"><span class="font">Hepimizin haftada bir uğurlu günü var.</span></p>
<p class="calibre3"><span class="font">Benimki hangisiydi?</span></p>
<p class="calibre3"><span class="font">Salı. Herhalde sen de bir salı günü öleceksin.</span></p>
<p class="calibre3"><span class="font">Seninki hangisiydi?</span></p>
<p class="calibre3"><span class="font">Cuma. Anlamadın mı? Aşk olsun, senin gözünden kaçmaz sanmıştım.</span></p>
<p class="calibre3"><span class="font">Sen her zaman orada olmuyordun ki.</span></p>
<p class="calibre3"><span class="font">Senin sandığından çok daha sık oluyordum. Her zaman orada değildim, biliyorum sen bunu isterdin. Ama ben hep orada değildim.</span></p>
<p class="calibre3"><span class="font">Belki de cumaları daha mutlu görünüyordun, diyorum.</span></p>
<p class="calibre3"><span class="font">Bu daha mutlu olma sorunu değil, daha çok korunduğumu bilmek, bu yüzden de kendimi daha özgür hissetmek sorunuydu.</span></p>
<p class="calibre3"><span class="font">Uğurlu gününün cuma olduğunu ne zaman keşfettin?</span></p>
<p class="calibre3"><span class="font">On yaşındayken, cuma günleri şarkı söylediğim zaman hep istenilen perdede çıkıyordu sesim. Hiç şaşmadan.</span></p>
<p class="calibre3"><span class="font">Cuma hâlâ uğurlu günün mü?</span></p>
<p class="calibre3"><span class="font">Hayır. Artık uğurlu günüm salı, çünkü ben senin için buradayım.</span></p>
<p class="calibre3"><span class="font">Gene gülüyor. Sezgi dolu bir gülüş bu. ikimizin de bir şakanın tadını çıkarmaya yaklaştığımızın habercisi bir gülüş.</span></p>
<p class="calibre3"><span class="font">Lizbon bir sabır şehri, karşılıksız soruların ve takma adların şehri. Âguas Livres su kemerleri 1748'de tamamlanmış. Bundan yedi yıl sonra şehri yerle bir eden depremden hiç etkilenmeden ayakta kalmış. Acaba bu kemerleri tasarlayan askeri mühendisler tehlikeli fay hatlarından uzak durmaya çalışmışlar mıdır? Bu bilinmediği için kemerlerin zarar görmemiş olması açıklanamayan bir giz. Daha sonra Âguas Livres kemerlerinden gelen suyu artırmak için ek kemerler yapılmış. Aslında şüpheci kimselerin ta işin başından beri uyardıkları gibi su hiçbir zaman şehre yetecek kadar bol olmamış.</span></p>
<p class="calibre3"><span class="font">On dokuzuncu yüzyılda bu kemerlere Passeio dos Ar-cos, Kemerler Yolu, denirmiş, çünkü batıdan ürünlerini satmak ya da çalışmak için şehre yürüyerek gelen köylüler burayı kestirme yol olarak kullanırlarmış. Bu kemerler sayesinde artık Alcântara vadisine inip suyu geçmek, oradan yeniden yokuşu tırmanmak gereğini duymuyorlar, sadece kemerler üzerinden bir kilometre yürüyorlarmış. Söylendiğine göre Alcântara'nın otuz kadar kemerine bu yüzden sevimli adlar takmışlar. Lia, Adila, Carolina, Sandra, Iracena gibi adlar. Bugün de hâlâ dünyadaki en yüksek taş kemer olan ortadaki sivri kemere de Maira adını vermişler.</span></p>
<p class="calibre3"><span class="font">Şehre kemerlerle su getirme konusunda ilk modern öneri -daha önce bunu Romalılar denemişlerdi- yöneticilerin sağlık kaygısıyla ya da buradaki nüfusun içme suyuy-la ilgilenmelerinden değil, yangın korkusundan kaynaklanmıştı. Çünkü her yıl birçok mahallede art arda çıkan yangınlar yüzünden mal mülk zarara uğruyordu.</span></p>
<p class="calibre3"><span class="font">Kemerlerin yapımı tamamlanınca, Marques'le bankerler bu büyük kemerlerden su çekmek için kendi özel kemerlerini yaptırmışlar. Bu arada yaşadıkları mahallelerde suları olmayan yoksullar da, ya kuraklık olduğunda suları kesilen halk çeşmelerinin suyuyla yetinmek, ya da ödeyemeyecekleri kadar çok para isteyen sakalardan su almak zorunda kalıyorlarmış. Sonunda Bedava Su demek olan Âguas Livres ola ola böyle bir kaynak olmuş.</span></p>
<p class="calibre3"><span class="font">Sen her zaman her şeyi ister misin? Sesi, düşünmemi yarıda kesiyor.</span></p>
<p class="calibre3"><span class="font">Onun pişmiş pancarları soyup dilimleyişini hatırlıyorum, bir elinde pancar, öbüründe küt bıçak, lekeli parmakları ve dilimlerin parlak mor kırmızısı, bu rengin yoğunluğu ile annemin o anda günü gününe yapılması gereken işi yapma konusundaki yoğun inadının tutarlılığı.</span></p>
<p class="calibre3"><span class="font">Su kemerlerine nasıl çıkabileceğimi araştırmaya başlar başlamaz, annemin neden kurnazca ertesi salı gününe randevu verdiğini anladım. Bu epey zaman isteyen bir işti. Bütün girişler kapalıydı, oraya gidebilmek için de Su işle-ri'ne özel izin için başvurmak gerekiyordu. izin istemenizin inandırıcı bir nedeni olsa bile, iznin verilmesinde bürokratik bir gecikme olacağı kesindi. Bunun üzerine Lizbon'la ilgili bir yazı yazdığımı ileri sürmeye karar verdim.</span></p>
<p class="calibre3"><span class="font">Halkla ilişkiler sorumlusu bayan bana, Şehri iyi biliyor</span></p>
<p class="calibre3"><span class="font">musunuz? diye sordu. Kendisi öğretmen değildi, ama çok sayıda sınav kâğıdı düzeltmesi gereken bir öğretmen gibi kaygılıydı. Keşke ona biraz </span><span class="font1">Toicino do Ceu</span><span class="font"> verseydim diye düşündüm. Bir yandan dalgın dalgın onları yerken, bir yandan da bilgisayarında işini yapardı.</span></p>
<p class="calibre3"><span class="font">Hayır, dedim, şehri çok seviyorum, ama yeterince tanımıyorum. Bu yüzden sizden yardım istedim.</span></p>
<p class="calibre3"><span class="font">Belki siz de biliyorsunuzdur, Âguas Livres birkaç yıl öncesine kadar şehrin suyunu sağlıyordu. Artık sağlamıyor. Ama biz gene de suyunu kesmedik -nasıl derler- bir çeşit saygı gösterisi. İsterseniz pazartesi sabahı Fernan-do'yla gidebilirsiniz. Kendisi su kanallarının bakım sorumlusu. Pazartesi saat 8:30'da burada!</span></p>
<p class="calibre3"><span class="font">Salı olamaz mı?</span></p>
<p class="calibre3"><span class="font">Olur, siz acil olduğunu söylemiştiniz de.</span></p>
<p class="calibre3"><span class="font">Salı benim için daha iyi.</span></p>
<p class="calibre3"><span class="font">Öyleyse salı günü gelin.</span></p>
<p class="calibre3"><span class="font">Fernando altmışlı yaşlarında, emekliliği yaklaşmış biri çıktı. Hayatı boyunca Empresa Portuguesa das Âguas Liv-res'te çalışmıştı. Gözleri kısık, yaşına göre dik duran ve kalabalıklardan uzak, çoban ya da baca temizleyicisi gibi yalnız kalmaya alışkın havası olan bir adamdı. Beni görkemli bir tapınağı andıran ve 5 000 metreküp su alabilen depo binasının içinden aceleyle geçirdi. Fernando'nun bu tapınağı sevmediği belliydi - burası çok sayıda insan için yapılmıştı ve burada çok nutuklar atılmıştı.</span></p>
<p class="calibre3"><span class="font">Fernando'nun özel tutkusu kaynağından çıkıp uzun, yapayalnız, alışılmadık, beklenmedik bir yolculuk yapan suydu. Yeraltından, yerüstünden, göğün içinden geçen bir yolculuktu bu. Yukarda, kanalların içindeki suyun kabarmaması için serin tutulması, karışımının dengeli olması, durgun ve saydam akması, ölçülü oranda ışık alması gerekiyordu. Depodan su kemerine çıkmak için basamakları tırmanmaya başlar başlamaz, Fernando yavaşladı.</span></p>
<p class="calibre3"><span class="font">Su kemerinin üstü beş metre genişliğindeydi, her iki yanında görünüşte sonu olmayan taş bir tünel, tünelin iki yanında da insanlar düşmesin diye korkuluk duvarları olan açık, düz bir yol vardı. Fernando su kemerindeki suyu, korunması, beslenmesi, temizlenmesi -neredeyse hayvanat bahçesindeki bir hayvan gibi- bakılması gereken canlı bir varlık olarak görüyordu. Belki de bir susamuru. Haftada bir, on dört kilometre yürüyüp suyun Cavenque'deki kaynağına gidiyor, her şeyi gözden geçiriyordu. Sanırım o yaklaştığında suyun da bir susamuru gibi onu tanıdığını hissediyordu. Emekliliğini düşünmek bile istemiyordu.</span></p>
<p class="calibre3"><span class="font">Geçen zaman içinde epeyce yol almış, Alcântara vadisinin tepelerine çıkmıştık. Fernando eliyle korkuluktan aşağıları göstererek orada kalabalığın, ineklerin, o şamatanın arasında takılıp kalmaktan nasıl nefret ettiğini anlatmak istedi. İşin kötüsü kendisinin hâlâ zinde olmasıydı! Bana yaşımı sordu. Söyledim. Siz anlarsınız! dedi. </span><span class="font1">Voce entende! </span><span class="font">Anlamıştım.</span></p>
<p class="calibre3"><span class="font">Sonra bana tünelini göstermek istedi. Suyun içinde aktığı yarım daire şeklindeki iki kanalın nasıl bazalt taşından teker teker elle oyulduğunu, blokların birbirine zıvana delikleri ve geçme parçalarla nasıl tutturulduğunu, aradaki boşlukların da ince yanmamış kireç, kireçtaşı tozu ve işlenmemiş zeytinyağı karışımı bir harçla nasıl sıvandığını, bu sıva kurudu mu, bazalttan daha sert olduğunu uzun uzun anlattı. Fernando taş ustası olarak yetişmişti.</span></p>
<p class="calibre3"><span class="font">Randevum yüzünden ona daha fazla eşlik edemeyecektim. Ayrıca annemle buluştuğumda, onun orada olmasını da istemiyordum. Başka zamanlarda başkalarının varlığı beni fazla rahatsız etmiyordu. Belki burada, bulunduğumuz yerin yüksekte olmasının da bir etkisi vardı. Belki de bunun nedeni buluşacağımız yeri annemin ilk kez önceden kararlaştırmış olmasıydı.</span></p>
<p class="calibre3"><span class="font">Fernando'ya manzarayı çizmek istediğimi, bunu yapabilmek için de sessizlik gerektiğini söyledim. Başını salladı ve tünele giden bir kapıyı açtı, o kapıyı açık bırakacağını, işim bitince, gidip onu orada bulabileceğimi söyledi.</span></p>
<p class="calibre3"><span class="font">Güneş ışığından çekilip kemerli karanlığın içine adım atınca, yüzü gevşedi ve gözleri açıldı. Tünelin içi dardı. Kollarımı iki yanıma açtığımda duvarlara kolayca dokunabilirdim. İki yandaki yarım daire kanalların çapı iki karış kadardı. Kanallar yarı dolu bile değildi, ama suyun akışı düzenli ve kesintisizdi. Kilometrelerce aktıktan sonra yükselme ve alçalma değişiminde tam ölçüyü bulmuştu.</span></p>
<p class="calibre3"><span class="font">Aşağıdaki merkezde, kemerlerin üstünde, göz alabildiğince uzanan, kaldırım taşı döşeli, dümdüz bir yol vardı. Bu da dar bir yoldu. İki kişiden birinin öbürünü yolun dışına itmeden geçemeyeceği bir yol. Fernando lambasını yaktı ve yoluna gitti.</span></p>
<p class="calibre3"><span class="font">Biraz sonra, onun açık bıraktığı kapının karşısındaki korkuluk duvarına yaslanırken, konuştuğunu duyar gibi oldum. Birtakım açıklamalar yapar gibi kısa cümlelerle konuşuyordu. Oysa yanında kimse yoktu.</span></p>
<p class="calibre3"><span class="font">Kemerin düz oluşundan yararlanarak dıştaki yolda hızla aşağı doğru yürümeye başladım. Vieira da Silva'nın bütün resimleri, bir bakıma, Lizbon ve Lizbon'un göğü ve gökteki yollarla ilgilidir. Vadinin öbür yakasına ulaştığımda, dönüp on altıncıyı buluncaya kadar arkamdaki kemerleri saydım. On altıncı kemer Fernando'nun açık kapısından pek de uzak değildi.</span></p>
<p class="calibre3"><span class="font">Çok aşağılarda bir-iki tamamlanmamış yol, içinde oturulan ama yapımı daha bitmemiş bazı evler vardı. </span><span class="font1">Birfave-la</span><span class="font"> değil de, daha çok yoksul bir kenar mahalle. Baktığımda tekerlekleri olmayan bir otomobil, mutfak iskemlesi büyüklüğünde bir balkon, yalnızca bir ipi ağaca bağlanmış bir çocuk salıncağı, Atlantik rüzgârından uçmasınlar diye üzerine beton parçaları konmuş kırmızı kiremitler, içinden iki kişilik bir döşek sarkıtılan çerçevesiz bir pencere, güneşte havlayan zincire bağlı bir köpek görüyordum.</span></p>
<p class="calibre3"><span class="font">Görüyor musun? dedi annem birdenbire. Her şey kırık dökük, bir fabrikanın yarı fiyata sattığı defolu mallar gibi şurası burası çarpılmış şeyler. Tam ıskarta değil de, iade mallar. Her şey; tepeler, Hasır Denizi, şuradaki çocuk salıncağı, otomobil, kale, her şey iade, ta başından beri de öyle.</span></p>
<p class="calibre3"><span class="font">Annem benden birkaç metre ötede taşınabilir bir taburede oturuyordu. Açılır kapanır, üç ayaklı çok hafif bir tabureydi bu; herkese açık yerlerde oturabilmek için yanında taşırdı annem. Başında çan biçiminde bir şapka vardı.</span></p>
<p class="calibre3"><span class="font">Başlangıçta her şey ekşi, sonra tatlılaşıyor, sonra da acılaşıyor.</span></p>
<p class="calibre3"><span class="font">Babam kılıç balığını beğendi mi? diye sordum.</span></p>
<p class="calibre3"><span class="font">Ben hayattan söz ediyorum, ayrıntılardan değil.</span></p>
<p class="calibre3"><span class="font">Böyle konuşmasına karşın, gülümsüyordu, omuzları bile gülümsüyordu. Onun 1935'te bir plajda mayosuyla dururken de böyle gülümsediğini hatırlıyorum, çünkü mayo giydiği zaman çalışmak zorunda olmadığını düşünürdü.</span></p>
<p class="calibre3"><span class="font">Başlangıçta bir yanlışlık vardı, diye devam etti. Her şey bir ölümle başladı.</span></p>
<p class="calibre3"><span class="font">Anlamadım.</span></p>
<p class="calibre3"><span class="font">Bir gün, benim durumuma geldiğinde, anlarsın. Yaratılış bir ölümle başladı.</span></p>
<p class="calibre3"><span class="font">Şapkasının üzerinde iki beyaz kelebek dönenip duruyordu. Belki onlar da annemle gelmişlerdi, çünkü kemerlerin üstünde, o yükseklikte bir yerde kelebekleri çekecek bir şey yoktu.</span></p>
<p class="calibre3"><span class="font">Başlangıcın bir doğumla olması akla daha yakın değil mi? diye sordum.</span></p>
<p class="calibre3"><span class="font">Herkesin yanıldığı nokta da bu işte, sen de düşündüğüm gibi bu tuzağa düştün!</span></p>
<p class="calibre3"><span class="font">Demek her şey bir ölümle başladı diyorsun!</span></p>
<p class="calibre3"><span class="font">Kesinlikle. Sonra bunu doğumlar izledi. Doğumlar oldu, çünkü başlangıçtaki ölümden sonra hasara uğrayan şeyleri onarma olanağı yarattı doğumlar - bu yüzden doğum var. Biz bu yüzden buradayız, John. Onarım için.</span></p>
<p class="calibre3"><span class="font">Ama sen gerçekten burada değilsin, değil mi?</span></p>
<p class="calibre3"><span class="font">Ne kadar aptalsın! Biz -hepimiz- hepimiz buradayız. Tıpkı senin ve yaşayan varlıkların burada olduğunuz gibi. Siz ve biz, kırılan bir şeyleri onarmak için buradayız. Bu yüzden var edildik biz.</span></p>
<p class="calibre3"><span class="font">Nasıl var edildik?</span></p>
<p class="calibre3"><span class="font">Ola geldik.</span></p>
<p class="calibre3"><span class="font">Sanki kimsenin bir seçim yapma hakkı yokmuş gibi konuşuyorsun!</span></p>
<p class="calibre3"><span class="font">Neyi istersen seç. Yapamayacağın şey her şeyi birden ummak.</span></p>
<p class="calibre3"><span class="font">Hâlâ yüzü sevinç içindeydi.</span></p>
<p class="calibre3"><span class="font">Elbette.</span></p>
<p class="calibre3"><span class="font">Koca bir büyüteçtir umut - bu yüzden fazla ileriyi görmeni önler.</span></p>
<p class="calibre3"><span class="font">Neden gülümsüyorsun?</span></p>
<p class="calibre3"><span class="font">Yalnızca başarılabilecek şeyler için umut besleyelim! Birkaç şey onarılsın yeter. Birkaç şey az değildir. Onarılan bir şey binlerce başka şeyi değiştirir.</span></p>
<p class="calibre3"><span class="font">Yaa?</span></p>
<p class="calibre3"><span class="font">Şuradaki köpeğin zinciri çok kısa. Onu değiştir, uzat biraz. O zaman gölgeye kadar gidecek, orda yatıp havlamaya son verecek. Bu sessizlik de mutfaktaki anneye oraya kafeste bir kanarya istediğini hatırlatacak. Kanarya şakıdığı zaman anne daha çok ütü ütüleyecek. Yeni ütülenmiş bir gömlekle işe giden babanın omuzları daha az ağrıyacak. Böylece eve döndüğünde belki bazen, eskiden olduğu gibi, yeniyetme kızıyla şakalaşacak. Kız da fikrini değiştirip bir kere olsun bir akşam sevgilisini eve getirecek, baba da delikanlıya birlikte balığa çıkmayı önerecek... Şu koca dünyada bunu kim bilebilir? Sen sadece şu zinciri gevşet.</span></p>
<p class="calibre3"><span class="font">Köpek hâlâ uluyordu.</span></p>
<p class="calibre3"><span class="font">Öyle şeyler vardır ki, bunları onarmak için en azından bir devrim gerekir, diyecek oluyorum.</span></p>
<p class="calibre3"><span class="font">Sana öyle geliyor, John.</span></p>
<p class="calibre3"><span class="font">Bana öyle gelmiyor, koşullar böyle.</span></p>
<p class="calibre3"><span class="font">Bana sorarsan sana öyle geliyor.</span></p>
<p class="calibre3"><span class="font">Niçin?</span></p>
<p class="calibre3"><span class="font">Çünkü öylesi daha az kaçamaklı. Koşullarmış! Her türlü özürü örter bu kelime. Söyledim ya, ben onarıma inanıyorum, sonra bir şey daha var.</span></p>
<p class="calibre3"><span class="font">Neymiş o?</span></p>
<p class="calibre3"><span class="font">Arzunun kaçınılmaz oluşu. Arzuyu durduramazsın.</span></p>
<p class="calibre3"><span class="font">O an taburesinden kalktı, korkuluk duvarına yaslandı.</span></p>
<p class="calibre3"><span class="font">Arzu durdurulamaz. Geçen gün içimizden biri açıklıyordu bunun nedenini. Ama ben daha önceden de biliyordum. Dipsiz bir kuyu düşün, bir hiçlik düşün. Mutlak bir hiçlik. Orada daha o anda bir çağrı vardır - beni dinliyor musun? Bir şey için çağrıdır Hiçlik. Başka türlü olamaz. Var olan da yalnızca o çağrıdır, yalın bir çağrı çığlığı. Bir özlem. Böylece hiçbir şeyden bir şey yaratma denen o sonsuz bilmeceye geliyoruz.</span></p>
<p class="calibre3"><span class="font">Bana doğru bir adım yaklaştı. Mayosunu giydiği zamanki gülümseyişiyle fısıldayarak konuşuyordu, kahverengi gözlerini uzakta bir noktaya dikmişti.</span></p>
<p class="calibre3"><span class="font">O yaratılan bir şey başka hiçbir şeye destek olamaz, yalnızca bir arzudur o. Hiçbir şeye sahip değildir, ona hiçbir şey verilmemiştir, onun için bir yer yoktur! Ama gene de vardır o! Vardır. Sanırım bir kunduracıydı bütün bunları söyleyen.</span></p>
<p class="calibre3"><span class="font">Jacob Boehme'ü hatırlatıyor bu bana.</span></p>
<p class="calibre3"><span class="font">Bilgiçlik taslama!</span></p>
<p class="calibre3"><span class="font">On yedi yaşının arsız gülüşüyle güldü.</span></p>
<p class="calibre3"><span class="font">Ünlülerin adlarıyla bilgiçlik taslama! diye yineleyip kıkırdadı. İnsanı öldürür senin bu yüksekten atışların, bu bilgiçliğin!</span></p>
<p class="calibre3"><span class="font">Aşağıya, evdeki kırmızı kiremitlere ve penceredeki iki kişilik döşeğe baktık. Köpek ulumayı kesmişti. Annem gülüşüne ara verince, onun soğuk elini elime aldım.</span></p>
<p class="calibre3"><span class="font">Ne bulursan onu yaz yeter, dedi annem.</span></p>
<p class="calibre3"><span class="font">Ne bulduğumu hiçbir zaman bilemeyeceğim.</span></p>
<p class="calibre3"><span class="font">Doğru, bilemeyeceksin.</span></p>
<p class="calibre3"><span class="font">Cesaret istiyor yazmak, dedim.</span></p>
<p class="calibre3"><span class="font">Cesaret gelir. Sen bulduğunu yaz, bizi gözden ırak tutmama cömertliğini de esirgeme bizden.</span></p>
<p class="calibre3"><span class="font">Artık burada değilsin ki!</span></p>
<p class="calibre3"><span class="font">İşte bu yüzden esirgeme cömertliğini, John!</span></p>
<p class="calibre3"><span class="font">Bunu söyledikten sonra kalktı, taburesini bana verdi ve Fernando'nun kilidini açık bıraktığı kapıya yöneldi. Orada kapıyı iyice açtı ve sanki hayatı boyunca her sabah aynı şeyi yapıyormuş gibi suyun üzerindeki kaldırım taşı döşeli dar yola atladı.</span></p>
<p class="calibre3"><span class="font">Tünelin içi daha serindi - sanki yukarıda, gökte değil de, yeraltındaydık. Işık da değişikti. Dışarıda, günışığı parlak ve saydamdı, tünelin içine girince değişiyor, altınsı bir renk alıyordu. Her elli metrede tonozlu tavan, günışığı-nın girebilmesi için taştan bir fener gibi yapılan küçük bir kuleye açılıyordu. İleri doğru art arda gelen bu fenerlerin her birinden sızan ışık yaldızlı bir perde gibi iniyor ve uzaklaştıkça küçülüyordu. Ses de değişiyordu. Bu sessizlik içinde iki bazalt taşı kanaldan Mâe d'Agua'ya doğru akan suyun hafifçe dalgalanışı diliyle su içen bir kedinin çıkardığı ses kadar ölçülüydü.</span></p>
<p class="calibre3"><span class="font">Orada yüz yüze ne kadar durup bakıştığımızdan emin değilim - belki de ölümünden beri on beş yıl.</span></p>
<p class="calibre3"><span class="font">Annelerin ölümünden sonra, genellikle zaman iki kat hızlanır ya da hızını artırır.</span></p>
<p class="calibre3"><span class="font">Sonunda döndü, alt dudağını ısırdı ve yürümeye başladı. Yürürken arkasına bakmadan, Cömertlik, John! diye yineledi.</span></p>
<p class="calibre3"><span class="font">İlk taş fenerden taşan ışığa yaklaştı. İki yanından akan suda, sanki yüzen mumların inip çıkan parıltıları yansıyordu. Yaldızın içine girdiğinde, o parıltı onu bir perde gibi gizledi. Daha ötede ışığın dışına çıkıncaya kadar onu yeniden göremedim. Uzaklaştığı için küçülmüştü. Gittikçe artan bir kolaylıkla yürüyor gibiydi, uzaklaştıkça daha da çevikleşti. Bir sonraki yaldızlı perdenin arkasında kayboldu, yeniden ortaya çıktığında neredeyse onu seçemiyordum.</span></p>
<p class="calibre3"><span class="font">Eğildim, elimi onun ardı sıra akıp giden suya bıraktım.</span></p>
</body>
</html>
