<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre4"><span class="font5">Ölülerin Hatırladıkları Kadarıyla Bazı Meyveler</span></h2>
<h3 id="sigil_toc_id_1" class="calibre6"><span class="font8">Kavun</span></h3>
<p class="calibre3"><span class="font">Kavun hatırladığımız kadarıyla bizim için hep kuraklığın meyvesi olmuştur. Kuraklıktan yarılmış vadilerde yürüdüğümüzde, ya da tozlu ovaların çatlamış topraklarında yol alırken kavunlarla karşılaşır, onları bir vahada su çekip içermişçesine gövdeye indirirdik. inanılmaz şeylerdi o kavunlar. Bizi rahatlatırlardı. Ama aslında susuzluğumuzu da gidermezlerdi. Kesmeden önce bile kavunun içinde tatlı bir suyun kokusunu duyarsınız. Ağır, her şeyi sarmalayan, köşeleri olmayan bir koku. Oysa susuzluğunuzu gidermek için daha keskin bir şeye gereksinmeniz vardır. Bunun için limon daha iyidir.</span></p>
<p class="calibre3"><span class="font">Küçük ve yeşil renkte bir kavun gençliği hatırlatabilir bize. Ama kısa bir süre sonra meyve garip bir biçimde yaşsız görünmeye başlar - bir çocuğun gözünde annesi nasılsa öyle. Kabuktaki lekeler -bu lekeler her zaman vardır-bir tür doğum lekesine ya da benlere benzer. Öbür meyvelerdeki lekeler tazeliğin yitirilişini hatırlatsa da, kavunda</span></p>
<p class="calibre3"><span class="font">bu böyle değildir. Bu lekeler kavunun her zaman, hem şimdi, hem de geçmişte yalnız kendisi olduğunu gösterir.</span></p>
<p class="calibre3"><span class="font">Hiç kavun tatmamış biri için meyvenin dış görünüşü içinde ne olduğu hakkında en ufak bir fikir vermez. Kavunun kesildiği andan önce orada olduğunu bilmediğimiz yeşile çalan çarpıcı turuncu renk. Kavunun göbeğinde bol bol çekirdek görürüz. Bu uçuk alev renginde ıslak çekirdeklerin bulundukları yer ve öbeklenişleri her türlü düzen duygusundan uzaktır. Ve her yerde o parıltı.</span></p>
<p class="calibre3"><span class="font">Kavunun tadı hem karanlığı, hem de gün ışığını içerirdi. Böylece başka türlü hiçbir zaman bir araya gelemeyecek karşıtlıkları mucizevi bir biçimde bir araya getirirdi.</span></p>
<h3 id="sigil_toc_id_2" class="calibre6"><span class="font8">Şeftali</span></h3>
<p class="calibre3"><span class="font">Şeftalilerimiz güneşte kararırlardı. Koyu kırmızıya çalan bir renkti bu elbet, ama kırmızıdan çok siyah içerirdi; ateşte kıpkırmızı oluncaya kadar kızdırılan, sonra da suya sokulan, ama soğurken de hâlâ koruduğu sıcaklığı belli etmeyen demir gibi. Nalların şeftalisi.</span></p>
<p class="calibre3"><span class="font">Siyah renk pek ender şeftalinin bütün yüzeyini kaplardı. Bazı bölümler, meyve ağaçtayken gölgede kalır, bu bölümler de beyazımsı bir renk alırdı. Bu beyazlığın içinde, onları gölgede bırakan yapraklar sanki bir parmak dokunuşuyla kendi renklerinden bulaştırmış gibi biraz da yeşil olurdu.</span></p>
<p class="calibre3"><span class="font">Bizim zamanımızda, varlıklı Avrupalı kadınlar yüzlerinin ve bedenlerinin işte o soluk rengi alması için olağanüstü bir çaba gösterirlerdi. Oysa çingenelerin asla böyle bir kaygısı yoktu.</span></p>
<p class="calibre3"><span class="font">Şeftalilerin büyüklüğü, avucunuzu dolduracak irilikte olanlardan bilardo topu kadar küçük olanlara kadar değişirdi. Küçük şeftaliler daha ince kabuklu olduklarından, meyve ezildiğinde, ya da aşırı olgunlaştığında, kabukları belli belirsiz kırışırdı.</span></p>
<p class="calibre3"><span class="font">Bu kırışıklar çoğu zaman bize esmer bir kolun boğumundaki ılık deriyi hatırlatırdı.</span></p>
<p class="calibre3"><span class="font">Meyvenin ortasında dokusu koyu renk ağaç kabuğunu andıran, göktaşı gibi kükürtlü bir çekirdek olurdu.</span></p>
<p class="calibre3"><span class="font">Bu aşısız şeftaliler Tanrının hırsızlar için yarattığı meyvelerdi.</span></p>
<h3 id="sigil_toc_id_3" class="calibre6"><span class="font8">Frenk Eriği</span></h3>
<p class="calibre3"><span class="font">Her yıl ağustos ayında frenk eriğinin peşine düşerdik. Çoğu zaman aradığımızı bulamazdık. Ya neredeyse kuru, etleri sert, ham, ya da gereğinden fazla yumuşak ve sulu olurlardı. Çoğu ısırılmaya bile değmezdi, çünkü parmağınızla dokunduğunuzda, doğru ısıda olmadıkları anlaşılırdı. Bu ısı ne Celsius ne de Fahrenheit olarak açıklanabilir, ancak günışığının sardığı belli bir serinliğin ısısı olarak tanımlanabilir. Küçük bir oğlan çocuğunun yumruğunun ısısı.</span></p>
<p class="calibre3"><span class="font">Çocuk sekiz ile on buçuk yaşları arasında, özgürlük çağında, ilk gençliğin baskısından önceki yaştadır. Frenk eriğini eline alır, ağzına yaklaştırır, ısırır. Meyve dilini çocuğun boğazının arkasına fırlatır, o da meyvenin vaat ettiği şeyi yutar.</span></p>
<p class="calibre3"><span class="font">Peki o vaat edilen şey nedir? Henüz adı konmamış, ama çocuğun yakında adını koyacağı bir şey. Şeker tadıyla ilgisi olmayan, uzayıp giden ve sonu gelmeyen bir dalla ilgili başka bir tatlılık duyar çocuk. Bu dal ancak çocuğun gözlerini yumduğu zaman görebileceği bir gövdeye aittir. Bu gövdenin daha üç uzantısı, bir boynu ve ayak bilekleri vardır. Tıpkı kendisininki gibi, ama tersyüz edilmiş bir gövdedir bu. Sonsuza uzanan dalın içinde akıp giden bir özsuyu vardır - çocuk bunu dişlerinin arasında tadabilir. Bu özsuyun adsız, rengi soluk ağacına çocuk kız-ağacı adını takar.</span></p>
<p class="calibre3"><span class="font">Yüz frenk eriği içinde bir tanesinin bize bunu hatırlatması yeterince bir mutluluktu.</span></p>
<h3 id="sigil_toc_id_4" class="calibre6"><span class="font8">Kiraz</span></h3>
<p class="calibre3"><span class="font">Kirazda başka hiçbir meyvede olmayan bir ekşime tadı vardı. Ağacın dalından koparıldığında, kirazlar güneşi emmiş enzim tadındaydılar. Bu tat da kabuklarının o özel parlaklığıyla uyum içindeydi.</span></p>
<p class="calibre3"><span class="font">Kiraz yediğinizde -toplandıktan bir saat sonra bile- kirazın tadı kendi çürümüşlüğünün tadıyla iç içe geçmiştir. Kiraz ister sarı, ister kırmızı olsun, o renkte her zaman kahverengi bir ton vardır. Sonunda yumuşayıp çürüyecekleri renktir bu.</span></p>
<p class="calibre3"><span class="font">Kiraz insana serinlik verir, ama bu elmanınki gibi saflığından değil, ekşimesinin köpürmesiyle dilimizi çok az, neredeyse hissedilmeyecek kadar hafif gıdıklamasındandır.</span></p>
<p class="calibre3"><span class="font">Kiraz küçük bir meyve olduğundan, etinin azlığı ve kabuğunun inceliğinden ötürü, çekirdeği insana hep aykırı gelmiştir. Kiraz yediğiniz zaman içinden öyle bir çekirdek çıkacağını beklemezdiniz. Çekirdeği tükürüp attığınızda, içinden çıktığı meyvenin etiyle çok az bir ilişkisi olduğunu düşünürdünüz. Bu daha çok gövdenizde birikmiş bir tortuyu, kiraz yemeniz sonucu anlaşılmaz bir biçimde oluşmuş bir tortuyu andırırdı. Her kiraz yedikten sonra, ağzınızdan kirazdan bir diş tükürüp atardınız.</span></p>
<p class="calibre3"><span class="font">Dudaklar yüzün öbür bölümlerinden değişik olarak, kirazlarda gördüğümüz parlaklığa ve yumuşaklığa sahiptir. Her ikisinin de derileri bir sıvının yüzeyi gibidir. Yüzeylerinin dokusuyla ilgili bir özelliktir bu. Belleğimizin bizi yanıltıp yanıltmadığını, ya da ölülerin bu konuyu abartıp abartmadıklarını anlamak için bir deneme yapın. Ağzınıza bir kiraz alın, ama ısırmayın, şimdi bir saniye geçmeden, bakın bakalım kirazın yoğunluğu, yumuşaklığı ve esnekliği onu kavrayan dudaklarınızınkine tam tamına nasıl benziyor.</span></p>
<h3 id="sigil_toc_id_5" class="calibre6"><span class="font8">Mürdüm Eriği</span></h3>
<p class="calibre3"><span class="font">Koyu renkli, küçük, insan gözünden daha uzun olmayan yassı bir erik. Eylülde olgunlaştıklarında, ağacın üstünde, yaprakların arasından size bakarlar. Mürdüm erikleri.</span></p>
<p class="calibre3"><span class="font">Olgunlaştıklarında, siyaha bakan morumsu bir renkleri vardır. Ama üstündeki kabukta, eğer siz onu tutarken sil-memişseniz, bir buğu olur, mavi odun dumanı renginde bir buğu. Bu iki renk bize aynı anda hem boğulmayı, hem de</span></p>
<p class="calibre3"><span class="font">uçmayı düşündürür.</span></p>
<p class="calibre3"><span class="font">Bu eriklerin soluk sarımtırak-yeşil etlerinin tadı hem tatlı, hem de buruktur, öyle ki pürtüklü bir tattır bu - sanki küçük bir testereyi dilinizle yavaşça yalıyormuş gibi hissedersiniz kendinizi. Mürdüm eriği frenk eriği gibi baştan çıkarıcı değildir.</span></p>
<p class="calibre3"><span class="font">Mürdüm eriği ağaçları her zaman eve yakın dikilirdi. Kışın, pencereden dışarı bakarken her gün minicik kuşların gelip yiyecek aradıklarını, toplanıp dallara tünediklerini görürdük. ispinozlar, nar bülbülleri, baştankaralar, serçeler, arada bir de avlanan bir saksağan. İlkbaharda, ağaçlar çiçek açmadan, aynı küçük kuşlar gelip mürdüm eriği ağacına konar, orada öterlerdi.</span></p>
<p class="calibre3"><span class="font">Mürdüm eriğinin bu şarkıların meyvesi olmasının bir başka nedeni daha var. Mürdüm eriği dolu fıçılarda meyveler mayalandığında, </span><span class="font1">gnole,</span><span class="font"> erik rakısı, </span><span class="font1">slivovitz</span><span class="font"> dediğimiz yasak içkiler damıtırdık. Bu içkileri içtiğimiz küçük kadehlerin parıltısı bizlere ister istemez aşk, yalnızlık ve çilekeşlik şarkıları söyletirdi.</span></p>
</body>
</html>
