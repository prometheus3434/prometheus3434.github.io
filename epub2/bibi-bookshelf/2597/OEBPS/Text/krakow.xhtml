<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre4"><a id="bookmark0" class="calibre5"></a><span class="font5">Krakow</span></h2>
<p class="calibre3"><a id="bookmark1"></a><span class="font">Orası bir otel değildi. En çok dört-beş müşterinin kaldığı bir çeşit pansiyondu. Sabahları ekmek, tereyağı, bal ve yörenin ünlü salamının birkaç diliminden oluşan kahvaltı, tepsi içinde koridordaki bir rafa bırakılırdı. Tepsinin yanında da neskafe ve elektrikli su ısıtıcısı olurdu. Orayı işleten ciddi ve sakin genç kadınlarla ilişki en az düzeyde sürdürülürdü.</span></p>
<p class="calibre3"><span class="font">Yatak odalarındaki meşe ya da cevizden yapılmış bütün eşya eskiydi ve herhalde İkinci Dünya Savaşı öncesinden kalmaydı. O savaşta binaları ciddi zarar görmeden ayakta kalan tek Polonya şehriydi burası. Bu pansiyonda da her odada, tıpkı manastırlarda olduğu gibi, sokağa bakan iki pencereden birçok kuşak uzun uzun dışarıyı seyretmiş gibi bir hava vardı.</span></p>
<p class="calibre3"><span class="font">Bina, Krakow'un eski Yahudi mahallesi Kazimierz'de, Miodowa Caddesi'ndeydi. Kahvaltıdan sonra resepsiyondaki genç kadına en yakın bankomatın nerede olduğunu sordum. Genç kadın elindeki keman kutusunu isteksizce yere bıraktı ve bana şehrin turist haritasını uzattı. Haritada gitmem gereken yeri kurşun kalemle işaret etti. Sanki beni</span></p>
<p class="calibre3"><span class="font">dünyanın öbür yarısına göndermek istermişçesine içini çekerek, uzak değil, dedi. Başımı hafifçe eğerek teşekkür ettim, ön kapıyı açıp çıktım, sağa döndükten sonra gene sağdaki ilk sokağa saptım ve kendimi açık bir pazar yeri olan Nowy Meydanı'nda buldum.</span></p>
<p class="calibre3"><span class="font">Daha önce buraya hiç gelmemiştim, ama burayı, daha doğrusu buradaki satıcıları ezbere biliyorum. Kimilerinin mallarını güneşten korumak için tenteli, sabit tezgâhları var. Hava şimdiden sıcak, Doğu Avrupa ovalarına ve ormanlarına özgü bulanık bir sivrisinek sıcağı bu. Yapraklardan yansıyan bir sıcak. Akdeniz sıcaklığının o kesinliğini taşımayan, çeşitli çağrışımlarla dolu bir sıcak. Burada hiçbir şey kesin değil. Burada kesinliğe en yakın şey bir büyükanne.</span></p>
<p class="calibre3"><span class="font">Tezgâh sahibi satıcıların dışında hepsi kadın olan öbür satıcılar kendi yetiştirdikleri ürünleri sepetlere ya da kovalara koymuş, çevredeki köylerden gelmişler. Onların tezgâhları yok; kendi getirdikleri taburelerde oturuyorlar. Bir-ikisi de ayakta. Ben de aralarında dolaşıyorum.</span></p>
<p class="calibre3"><span class="font">Salatalar, turplar, yabanturpları, dantel gibi kesilmiş dereotu, bu sıcakta üç günde büyüyen küçük yumrulu salatalıklar, ince kabuklarındaki ince toprak küçük torunların dizlerinin rengini andıran yeni patatesler, diş fırçası kokulu kereviz sapları, votkacı erkeklerin erkekler kadar kadınlar için de etkili bir afrodizyak olduğuna yemin ettikleri se-lamotları, açık saçık şakalara konu olan körpe havuç demetleri, çoğu sarı, demet demet güller, bahçelerindeki askılara astıkları bezlerden kokusu hâlâ gitmeyen süzme peynirler, çocuklara köy mezarlığı yakınından toplattıkları kuşkonmazlar.</span></p>
<p class="calibre3"><span class="font">Meslekten satıcılar böyle bir fırsatın ele geçmeyeceği konusunda alışverişe gelenleri inandırmanın bütün inceliklerini doğal olarak edinmişlerdir. Taburelerinde oturan kadınlarınsa, tersine, söyleyecekleri bir şey yok. Onlar kımıldamadan, bir şey söylemeden öyle duruyorlar; kendi bahçelerinden satmak için getirdikleri malların niteliğinin garantisi yalnızca kendi varlıkları.</span></p>
<p class="calibre3"><span class="font">Bir toprak parçasını çevreleyen tahta bir çit ve ağaç kütüklerinden yapılmış iki odalı bir ev, o iki oda arasında da tek kat çinili bir soba. Bu kadınlar işte o türden </span><span class="font1">çata'lar-</span><span class="font">da oturuyorlar.</span></p>
<p class="calibre3"><span class="font">Aralarında dolaşıyorum. Değişik yaşta, değişik yapıda, gözlerinin rengi değişik kadınlar. Aynı renk başörtüsü olan iki kadın yok aralarında. Her birinin de demetinden soğan koparmak, alp lalesinin otunu çıkarmak ya da kırmızı turp toplamak için eğildiğinde, sırt ağrılarından korunmak için kendine göre bulduğu, benimsediği bir yol var; böylece arada bir çektikleri bu ağrıların kalıcı olmasını önlemiş oluyorlar. Gençliklerinde bu türden olayların yükünü kalçalarıyla karşılarken, şimdi bu işi omuzları görüyor olmalı.</span></p>
<p class="calibre3"><span class="font">Oturacak taburesi olmadığı için ayakta duran bir kadının sepetine göz atıyorum. Sepet soluk altın rengi küçük turtalarla dolu. Oyma satranç taşlarına benziyor bu turtalar, daha çok da şatolara, pencerelerinin pervazları hep yukarı doğru gelen, altının ya da üstünün yere gelmesi fark etmeyen şatolara. Her birinin boyu on santim.</span></p>
<p class="calibre3"><span class="font">Bir tanesini elime alınca, yanıldığımı anlıyorum. Hamur işi için fazla ağır.</span></p>
<p class="calibre3"><span class="font">Başımı kaldırıp kadına bakıyorum. Altmışında, mavi-yeşil gözleri var. Gene bir şey unutmuş budala birine bakar gibi sert sert bana bakıyor. </span><span class="font1">Oscypek,</span><span class="font"> diyor yavaşça, dağ koyunlarının sütünden yapılmış ve iki oda arasındaki ocakta tütsülenmiş peynirin özel adını yineliyor. Üç tane alıyorum bu peynirden. Sonra, kadın hafifçe başını sallayarak yoluma gitmemi öneriyor.</span></p>
<p class="calibre3"><span class="font">Meydanın ortasında küçük yuvarlak dükkânlara bölünmüş alçak bir bina var. Bunlardan biri de içine ancak bir sandalye sığacak kadar küçük bir berber dükkânı. Birkaç kasap, bir de içerdeki tek fıçıdan lahana turşusu satın alabileceğiniz bir bakkal. Dökme demir sobalı bir aşevi, önündeki kaldırım üzerinde de üç tahta masayla oturulacak sıralar var. Masaların birinde omuzları hafifçe çökük, uzun parmaklı, dökülen saçları yüzünden alnı giderek daha da genişlemiş bir adam oturuyor. Gözlüğünün camları kalın. Kendisi Polonyalı değil, ama bu sabah sanki burası eviymiş gibi bir hali var.</span></p>
<p class="calibre3"><span class="font">Ken Yeni Zelanda'da doğmuş. Orada da öldü. Ben onun karşısındaki sırada oturuyorum. Bu adam altmış yıl önce, bildiği her şeyi bana öğretmişti, ama bildiklerini nasıl öğrendiğini hiç açıklamamıştı. Çocukluğundan ya da annesiyle babasından da hiç söz etmemişti. Sanırım gençken, yirmi yaşına gelmeden, Avrupa'ya gelmek için Yeni Zelanda'dan ayrılmış. Acaba anası babası varlıklı mı, yoksa yoksul muydu? Ona böyle bir soru sormak, şu anda bu pazardaki insanlara aynı soruyu sormak kadar anlamsız olmalı.</span></p>
<p class="calibre3"><span class="font">Uzaklıklar hiç yıldırmazdı onu. Wellington, Yeni Zelanda, Paris, New York, Bayswater Caddesi, Londra, Norveç, Ispanya, bir ara da sanırım Birmanya ya da Hindistan.</span></p>
<p class="calibre3"><span class="font">Gazetecilik, öğretmenlik, dans öğretmenliği, filmlerde figüranlık, jigololuk, sokaklarda kitap satıcılığı, kriket hakemliği gibi çeşitli işler yaparak kazanmıştı hayatını. Belki de söylediklerimin hepsi doğru değil, ama Nowy Mey-danı'nda karşımda otururken kendime göre onun böyle bir portresini çiziyorum ben. Paris'te bir gazeteye karikatür çizmiş, bundan eminim. Ne türden diş fırçası sevdiğini çok iyi hatırlıyorum - uzun saplı diş fırçalarını, kaç numara ayakkabı giydiğini de, kırk dört numaraydı ayakkabıları.</span></p>
<p class="calibre3"><span class="font">Önündeki borş kâsesini bana doğru itiyor. Sonra pantolonunun sağ cebinden bir mendil çıkarıyor, kaşığını silip bana veriyor. Bu siyah ekose mendili tanıyorum. Çorba koyu kırmızı renkli borş, pancarın doğal tatlılığını kırmak için Polonya usulü biraz da elma sirkesi konmuş bir sebze çorbası. Çorbadan biraz içip kâseyi ona itip kaşığı da geri veriyorum. Tek kelime geçmiyor aramızda.</span></p>
<p class="calibre3"><span class="font">Dün Czartoryski Müzesi'ndeki Leonardo'nun </span><span class="font1">Kürklü Kadın</span><span class="font"> tablosundan kopya ettiğim bir deseni ona göstermek için sırt çantamdan bir resim defteri çıkarıyorum. Burnunun ucuna doğru kayan kalın camlı gözlüğü gözünde inceliyor resmi.</span></p>
<p class="calibre3"><span class="font1">Pas mal!</span><span class="font"> Ama sence biraz fazla dik durmuyor mu? Köşeye doğru daha çok eğilmesi gerekmiyor mu aslında?</span></p>
<p class="calibre3"><span class="font">Onun böyle, bu tartışmasız kendine özgü konuşmasını duyunca ona olan sevgim canlanıyor: yolculuklarına, karşılığını aramaya çıktığı ve asla bastırmadığı isteklerine; bıkkınlığına, hüzünlü merakına.</span></p>
<p class="calibre3"><span class="font">Biraz fazla dik, diye yineliyor. Boş ver, her kopya ister istemez bir şeyler değiştirir, değil mi?</span></p>
<p class="calibre3"><span class="font">Kendini hayale kaptırmayışına duyduğum sevgi de yeniden canlanıyor. Kendini hayallere kaptırmadığı için hayal kırıklığına da uğramazdı.</span></p>
<p class="calibre3"><span class="font">Onu ilk tanıdığımda ben on bir yaşındaydım, o da kırk. Ondan sonraki altı-yedi yıl içinde hayatımdaki en etkileyici insan oldu. Sınırları aşmayı ondan öğrendim. Fransızca-da çoğu zaman kayıkçı ya da kaçakçı anlamında kullanılan </span><span class="font1">passeur</span><span class="font"> sözcüğü var. Bu sözcüğün dağlarla ilgili olarak bir çeşit kılavuz anlamı taşıdığı da söylenebilir. Işte o benim </span><span class="font1">passeur'ümdü.</span></p>
<p class="calibre3"><span class="font">Ken resim defterinin sayfalarını geriye doğru çeviriyor. Ken'in çok becerikli parmakları vardı ve iskambil kâğıtlarını da çok ustaca saklardı. Bana "Bul karoyu, al parayı" oyununu öğretmeye çalışmıştı; bu numarayla kolayca para kazanırsın, derdi. Şimdi parmağını defterin iki sayfası arasına sokup açıyor.</span></p>
<p class="calibre3"><span class="font">Başka bir kopya? Messinalı Antonello mu?</span></p>
<p class="calibre3"><span class="font">Meleğin kucakladığı Ölü Isa, diyorum.</span></p>
<p class="calibre3"><span class="font">Hiç görmedim o tabloyu, yalnız röprodüksiyonların-dan biliyorum. Portremi yapmak için tarihten herhangi bir ressam seçebilecek olsaydım, onu, Antonello'yu seçerdim, diyor. Sözcük basar gibi resim yapıyordu o. Resimlerindeki her şeyde öyle bir tutarlılık ve etkileme gücü var. Ilk matbaa makineleri de onun yaşadığı yıllarda bulunmuştu.</span></p>
<p class="calibre3"><span class="font">Yeniden resim defterine bakıyor.</span></p>
<p class="calibre3"><span class="font">Meleğin yüzünde ve ellerinde acımanın izi bile yok, diyor, yalnızca yumuşaklık var. O yumuşaklığı yakalamışsın, ama ağırbaşlılığı değil, matbaada ilk basılan sözcüklerin ciddiyeti yok burada. O büsbütün yok olmuş.</span></p>
<p class="calibre3"><span class="font">Geçen yıl Prado'da yaptım bunu. Bekçiler beni dışarı atıncaya kadar!</span></p>
<p class="calibre3"><span class="font">Orada herkesin çizim yapma hakkı yok mu?</span></p>
<p class="calibre3"><span class="font">Var, ama yerde oturarak değil.</span></p>
<p class="calibre3"><span class="font">Öyleyse neden ayakta çizmedin!</span></p>
<p class="calibre3"><span class="font">Ken Nowy Meydanı'nda bu sözleri söylerken onu bir uçurumun kenarında uzun boyuyla öne doğru eğilmiş denizi çizerken görürüyorum. Brighton yakınlarında, 1939 yazında. Cebinde her zaman Kara Prens dediği, yuvarlak değil de, bir marangozunki gibi dörtgen büyük siyah bir grafit kalem taşırdı.</span></p>
<p class="calibre3"><span class="font">Artık uzun zaman ayakta durarak çizim yapamayacak kadar yaşlıyım, diyorum ona.</span></p>
<p class="calibre3"><span class="font">Birden bana bakmadan resim defterini elinden bırakıyor. Insanın kendine acımasından nefret ederdi. Birçok aydının zaafı bu, derdi. Sakın bundan! Benden uymamı istediği tek ahlak kuralı bu olmuştu.</span></p>
<p class="calibre3"><span class="font">Aldığım peynirlerden birini eliyle yokluyor.</span></p>
<p class="calibre3"><span class="font1">Oscypek'i</span><span class="font"> bana satan kadını göstererek adı Jagusia, diyor, Podhale'deki dağlardan geliyor. Iki oğlu Almanya'da çalışıyor. Kaçak işçi. Çalışma izni almaları zor, yasadışı çalışmak zorundalar. </span><span class="font1">Neanmoins,</span><span class="font"> bir ev yapıyorlar, Jagu-sia'nın hayal bile edemeyeceği kadar büyük bir ev, tek değil üç katlı, iki değil, yedi odalı bir ev!</span></p>
<p class="calibre3"><span class="font1">Neanmoins!</span><span class="font"> Cümlelerinin arasında böyle Fransızca sözcüklerin çıkıvermesi züppelikten değil, Londra'ya, Bays-water Road'a gelmeden önce, Paris'te geçirdiği yıllar hayatının en mutlu dönemiymiş de ondan. Arada bir siyah bir bere giymesi de bundan.</span></p>
<p class="calibre3"><span class="font">Gene de Jagusia bahçesinde peynir bezleri asılı </span><span class="font1">çata' </span><span class="font">sından ayrılmayı reddedecektir, diye kehanette bulunuyor.</span></p>
<p class="calibre3"><span class="font">Dünyanın hangi şehrinde olursa olsun birlikte müzik</span></p>
<p class="calibre3"><span class="font">bulabileceğimize beni inandıran bu adamdı işte.</span></p>
<p class="calibre3"><span class="font">Bir biraya ne dersin? diyor şimdi Krakow'da, pazar binasının uzak ucunda, dükkânında, çevresindeki giysiler arasında bir koltuğa oturmuş sigara içen şişman kadının olduğu noktayı göstererek.</span></p>
<p class="calibre3"><span class="font">Kalkıp ona doğru yürüyorum. Kadın sigarasını içerken Nowy Meydanı'na geldiğinde neler olduğunu anlatıyor; her sabah yapıyor bunu kadın, kurutulmuş mantar satan adam da her sabah anlamsız bir yüzle dinliyor kadını. Kadın sergilediği bütün giysileri katlayıp küçük dükkânındaki yerlerine yerleştirince, dükkânda kendisine yer kalmıyor. Kapının iç tarafında bir boy aynası var, müşteriler bazen burayı üstlerini değiştirme yeri olarak kullanıyorlar. Kadın her sabah dükkânını açtığında, kendisini bu aynada görüyor ve her sabah kendi iriliğine şaşıp kalıyor.</span></p>
<p class="calibre3"><span class="font">Bir tezgâhın üzerinde bira kutuları, kuru fasulye, Leh hardalı, krikkraklar, ballı ekmek ve konserve etler gözüme ilişiyor. Bir de satranç tahtası ve devam eden bir satranç partisi. Tezgâhın arkasındaki bakkal siyah, yoldan geçen birine benzeyen adam da beyaz taşlarla oynuyor. Birçok piyon, bir at, bir de fil şimdiden alınmış.</span></p>
<p class="calibre3"><span class="font">Bakkal satranç tahtasını uzaktan şöyle bir süzüp uzaklaşıyor ve karşısındaki oynayıncaya kadar işine bakıyor. Öteki gözlerini oyuna dikmiş, sanki kendisi de dev bir oyuncunun parmakları tarafından hafifçe kaldırılmış fillerden biriymiş ve oyuncu kaybetmeyeceğine emin olacağı bir hareket yapmak için düşünürken onu hafif hafif oynatıyor-muş gibi ayakları üzerinde bir öne, bir arkaya sallanıyor.</span></p>
<p class="calibre3"><span class="font">Iki bira ısmarlıyorum. Beyaz vezirini diyagonal olarak sürüyor ve Şah! diyor. Siyah verdiğim parayı alıyor ve bir</span></p>
<p class="calibre3"><span class="font">at sürüyor. Vezir geri çekiliyor. Bu arada bir kadın müşteri içinde portakal şekeri olan ballı ekmek istiyor. Siyah birkaç dilim kesip tartıyor. Beyaz dikkatsiz bir taş sürüyor ve iş işten geçtikten sonra yanlışını anlıyor. Boğazında bir asit tadı olduğu için güçlükle yutkunuyor. Siyah rakibinin kalelerinden birini alıyor.</span></p>
<p class="calibre3"><span class="font">Krakow'un Yahudi gettosu Vistül'ün öbür kıyısında, eski şehrin dışında, buradan Most Powstancöw köprüsü üzerinden yürüyerek on dakikadan daha az uzaklıkta. 600m x 400m'lik bir alanı kaplayan bu getto yüksek duvarlı yapılar, barikatlar ve tel örgülerle kapatılmıştı. 1941 yılının sonbaharında, dış dünyadan soyutlandıktan altı ay sonra, burada 18000 kişi mahpus kaldı. Bunlardan binlercesi her ay hastalıktan ve açlıktan öldü. Ancak Almanların silah ve kumaş fabrikalarında köle gibi çalışabilecek durumda olanlara kendilerine uygun görülen işleri yapmak için oradan çıkma izni veriliyordu. Kurallara uymayarak getto dışına çıkan bütün Yahudiler ve onların Aryan Krakow'a geçmelerine yardım eden ya da onları gizleyen Polonyalılar kurşuna diziliyorlardı.</span></p>
<p class="calibre3"><span class="font">Tyskie! diye alkışlıyor Ken masaya döndüğümde. En iyi birayı seçmişsin!</span></p>
<p class="calibre3"><span class="font">Erken öğrendim! diyorum.</span></p>
<p class="calibre3"><span class="font">Seyrettiğin satranç oynayan adamın adı Zedrek, diyor Ken. Kendisi Bakkal Abram'la oynamak için haftada en az bir kere buraya gelir. Votka içmeye bu kadar erken başlamasa, daha iyi oynayacak. Ama bundan vazgeçebileceğini sanmıyorum. Abram savaş yıllarında çocuktu, gizlenerek hayatta kalmayı başardı.</span></p>
<p class="calibre3"><span class="font">Bildiğim oyunların çoğunu bana Ken öğretti: satranç,</span></p>
<p class="calibre3"><span class="font">dart, bilardo, poker, masa tenisi, tavla. Satrancı onun kaldığı kiralık odalarda, öbür oyunları ise publarda oynardık. Onunla tanışmadan önce öğrendiğim briçi ise annem ve babamla birlikte ya da ender olarak davet edildiğimiz birinin evinde oynardık.</span></p>
<p class="calibre3"><span class="font">Ken'i 1937'de tanıdım. Ailemin beni postaladığı o çılgın yatılı okulda yedek öğretmendi. Okul toplantısına katılan, her biri kimsenin yardımı olmadan hayata bir anlam bulmaya çalışan elli dizleri çıplak çocuğun önünde inmeli okul müdürü Latince öğretmenine bir sandalye atmıştı da, o sırada aralarında olan Ken sandalyeyi tek eliyle havada tutmuştu. Ilk öyle dikkatimi çekmişti. Sandalyeyi podyuma koymuş, ayaklarını da üstüne uzatmış, müdür de öfkeli tiradına devam etmişti.</span></p>
<p class="calibre3"><span class="font">O dönemin son gününde Ken'i annemle babamın Sus-sex'te Selsea Bill kıyısındaki karavanına davet ettim. Neden olmasın? dedi. Bir haftalığına oraya geldi.</span></p>
<p class="calibre3"><span class="font">Babam da, böylece dört kişi olduğumuz ve briç oynayabileceğimiz için memnundu.</span></p>
<p class="calibre3"><span class="font">Parasına oynayalım mı? diye sordu Ken. Yoksa deklarasyonun anlamı olmaz.</span></p>
<p class="calibre3"><span class="font">Tamam, ama konan para fazla olmasın, ne de olsa aramızda John da var.</span></p>
<p class="calibre3"><span class="font">Yüze iki peni?</span></p>
<p class="calibre3"><span class="font">Ben gidip cüzdanımı alayım, dedi annem.</span></p>
<p class="calibre3"><span class="font">Ken kâğıtları karıştırmaya başladı ve birbirinden uzak tuttuğu iki eli arasında kâğıtlar bir çağlayan gibi akmaya başladı. Zaman zaman bu kâğıt çağlayanı bir merdiveni, yürüyen ya da kâğıttan bir merdiveni andırıyordu. Daha sonra bir ara, ona kolayca uykum gelmediğinden yakındığımda, bir deste iskambil kâğıdını karıştırdığını düşün! dedi. Ben hep öyle uyuyorum.</span></p>
<p class="calibre3"><span class="font">Dağıtmak için kâğıtları kesiyoruz.</span></p>
<p class="calibre3"><span class="font">Babam yalnızca iyi bir briç oyuncusu olduğu için değil, daha çok aklından bir türlü çıkaramadığı ölülerle geçirdiği mutlu anları ona hatırlattığı için bu oyundan çok zevk alıyordu. Selsea'de dördümüz oynadığımız zaman, babam için "konturlu altı karo" "kaybedilen beş havan to-pu"nun önüne geçiyordu hep. Bizimle oynuyordu, ama bir yandan da Vimy Ridge ve Ypres yakınlarındaki siperlerde dört yıl birlikte askerlik yaptığı ve içlerinden yalnız kendisinin kurtulduğu bir grup piyade subayıyla da oynuyordu.</span></p>
<p class="calibre3"><span class="font">Annem Ken'in de kendince "Paris'i sevenler" dediği bir sınıftan olduğunu hemen anlamıştı.</span></p>
<p class="calibre3"><span class="font">Üçümüzü kumsalda demir halka oyunu oynarken seyrettiğinde, bu kılavuzun beni epeyce ileri götüreceğini tahmin etmiş, eninde sonunda kendi başımın çaresine bakabileceğimden de şüphesi kalmamıştı. Bu yüzden çamaşır günü olan pazartesi günü Ken'e, yıkayıp ütülemek için çamaşırlarını getirmesini önerdi, o da anneme bir şişe Dubonnet aldı.</span></p>
<p class="calibre3"><span class="font">Ben Ken'le publara da gidiyordum, yaşım tutmadığı halde kimsenin karşı çıktığı yoktu. Bunun nedeni, yaşımdan daha büyük göstermem değil, kendimden emin olmamdı. Sakın arkana bakma, derdi Ken; bir an için bile kuşkuya kapılma, sadece onların kendilerine güvendiklerinden daha çok güven kendine.</span></p>
<p class="calibre3"><span class="font">Bir keresinde, bulunduğumuz pubda içki içenlerden biri bana küfretmeye, çek şu nalet ağzını gözümün önünden, diye bağırmaya başladı; birdenbire gözyaşlarına boğuldum. Ken kolunu omzuma atıp hemen beni dışarı çıkardı. Sokakta hiç ışık yoktu. Bu dediğim savaş zamanı Londra' sında oluyordu. Ses çıkarmadan epeyce yürüdük. Eğer ağlamak zorunda kalırsan, dedi -çünkü bazen başka bir şey yapmak elinden gelmez- eğer ağlamak zorunda kalırsan, asla o anda değil, daha sonra ağla! Bunu unutma. Ancak yanında seni sevenler varsa, yalnız seni sevenlerin yanındaysan, işte o zaman talihli sayılırsın, çünkü hiçbir zaman fazla seveni yoktur insanın - eğer seni sevenlerin yanındaysan, o zaman o anda ağlayabilirsin. Yoksa hep daha sonra ağla.</span></p>
<p class="calibre3"><span class="font">Bana öğrettiği bütün oyunları iyi oynardı Ken. Miyop oluşunun dışında (bu satırları yazarken birden düşündüm de, sevmiş olduğum ve halen sevdiğim bütün insanlar miyoptu) miyop oluşunun dışında bir atlet gibi hareket ederdi. Onlarınki gibi dengeli bir atiklik.</span></p>
<p class="calibre3"><span class="font">Ben öyle değildim. Sarsak, aceleci, korkak, neredeyse eline koluna hâkim olamayan biriydim. Ama bir başka özelliğim de vardı. Bir çeşit kararlılık; yaşıma göre de oldukça şaşırtıcıydı bu. Gözümü budaktan sakınmazdım! Işte bu gözükara güç yüzünden gerisine aldırmazdı Ken. Ona vergi sevginin özelliği de bildiklerini, neredeyse bildiği her şeyi, benim ve kendi yaşına bakmadan, benimle paylaşa-bilmesiydi.</span></p>
<p class="calibre3"><span class="font">Böyle bir paylaşımın olabilmesi için de verenle alanın eşit olmaları gerekir, biz de, o uyumsuz ve aykırı çift olan biz de, eşit olmuştuk. Herhalde ikimiz de bunun nasıl olduğunu anlayamamıştık. Ama şimdi anlıyoruz. Bu anı önceden görebiliyorduk; şimdi Nowy Meydanında nasıl eşitsek, o zaman da eşittik. Benim yaşlı bir adam, onun da ölmüş olacağını önceden görmüştük, bu da eşit olmamızı sağlamıştı.</span></p>
<p class="calibre3"><span class="font">Ken iri eliyle masanın üzerindeki bira kutusunu kavrıyor ve benimkine vuruyor.</span></p>
<p class="calibre3"><span class="font">Fırsat buldukça, hareketlerle konuşmayı kelimelerle konuşmaya yeğlerdi Ken. Belki yazılı sessiz kelimelere duyduğu saygının bir sonucuydu bu. Daha çok kütüphanelerde çalışmış olmalıydı, ama onun için bir kitabın ilk akla gelen yeri yağmurluk cebiydi. Ne kitaplar çıkarmıştı o cepten!</span></p>
<p class="calibre3"><span class="font">Gene de o kitapları doğrudan doğruya bana vermezdi. Önce yazarın adını söyler, kitabın başlığını açıklar, sonra da kitabı yatak-oturma odasındaki şöminenin üst köşesine bırakırdı. Bazen üst üste birkaç kitap olurdu, içlerinden birini seçebilmem için. George Orwell. </span><span class="font1">Paris ve Londra'da Beş Parasız.</span><span class="font"> Marcel Proust. </span><span class="font1">Swann'ların Semtinden.</span><span class="font"> Kat-herine Mansfield. </span><span class="font1">Garden Parti.</span><span class="font"> Laurence Steme. </span><span class="font1">Trist-ram Shandy'nin Yaşamı ve Görüşleri.</span><span class="font"> Henry Miller. </span><span class="font1">Yengeç Dönencesi.</span><span class="font"> ikimiz de, değişik nedenlerden, edebi açıklamalara inanmazdık. Ben ona bir kere bile anlamadığım bir şeyi sormadım. O da, yaşım ve deneyimime bakarak, bu kitaplarda kavramakta güçlük çekebileceğim konulardan bana hiç söz etmedi. Sir Frederick Treves. </span><span class="font1">Fil Adam ve Diğer Hatıralar.</span><span class="font"> James Joyce. </span><span class="font1">Ulysses.</span><span class="font"> (Paris'te yayımlanmış İngilizce bir baskı.) Yaşamayı bir ölçüde kitaplardan öğrenme -ya da öğrenmeye çalışma- konusunda aramızda gizli bir anlaşma vardı. Öğrenmek ilk resimli abece kitabımıza bakmamızla başlar, biz ölünceye kadar da sürüp gider. Oscar Wilde. </span><span class="font1">De Profundis.</span><span class="font"> San Juan de la Cruz.</span></p>
<p class="calibre3"><span class="font">Ona bir kitabı geri verdiğim zaman, kendimi ona daha</span></p>
<p class="calibre3"><span class="font">yakınlaşmış hissederdim, çünkü uzun hayatı boyunca ne okuduğu konusunda biraz daha çok bilgi edinmiş olurdum. Kitaplar birbirimize yaklaştırırdı bizi. Çoğu zaman bir kitap bir başka kitaba götürürdü. George Orwell'in </span><span class="font1">Paris ve Londra'da Beş Parasız'ından</span><span class="font"> sonra </span><span class="font1">Katalunya'ya Selam'ı </span><span class="font">okumak istiyordum.</span></p>
<p class="calibre3"><span class="font">Ken Ispanya İç Savaşı konusunu benimle ilk konuşan insandı. Kanayan yaralar, demişti. Hiçbir şey kapatamaz o yaraları. </span><span class="font1">Kapatamaz</span><span class="font"> sözcüğünün hiç bu kadar güçlü söylendiğini duymamıştım. O sırada bir barda bilardo oynuyorduk. Istekanı tebeşirlemeyi uunutma, diye eklemişti sonra.</span></p>
<p class="calibre3"><span class="font">Bana dört yıl önce kurşuna dizilen Garcia Lorca'nın bir şiirini okumuştu Ispanyolca, şiiri çevirdiği zaman da, on dört yaşındaki aklımla -birkaç ayrıntı dışında- hayatın neyle ilgili olduğunu, neleri göze almak gerektiğini anlamıştım! Belki bunu ona söylediğim için, belki de düşünmeden söylediğim başka bir söz üzerine, Ayrıntıları iyice incele! Önce onları incele, bu işi sonraya bırakma, dediğini hatırlıyorum.</span></p>
<p class="calibre3"><span class="font">Bu sözleri söylerken sanki kendisi de ayrıntılar konusunda bir yerde, nasılsa pişmanlık duyduğu bir yanlış yapmış gibi bir ton vardı sesinde. Hayır, yanılıyorum. O yaptığı hiçbir şeyden pişmanlık duymayan bir insandı. Yaptığı yanlışların bedelini ödemiş bir insan. Hayatı boyunca pişmanlık duymadığı birçok şeyin bedelini ödemiş bir insan.</span></p>
<p class="calibre3"><span class="font">Dantel süslü, uzun beyaz giysileri içinde iki kız Nowy Meydanı'nın öbür ucundan geçiyorlar. On ya da on bir yaşlarında, ikisi de yaşlarına göre uzun boylu, ikisi de Onursal Kadın adayı, meydanın bir ucundan öbürüne doğru yürürken ikisi de çocukluktan çıkmak üzere adım atıyorlar.</span></p>
<p class="calibre3"><span class="font1">La Semaine blanche,</span><span class="font"> diyor Ken. Geçen pazar Polonya' daki bütün çocuklar ilk Aşai Rabbani ayinine katıldılar. Bu hafta boyunca da her gün ellerinden geldiğince kiliseye gidip özellikle kızlar, bir kez daha o ayine katılacaklar. Erkek çocuklar da, ama onlar daha az göze çarpıyorlar, sayıları da daha az. Özellikle kızlar, bu beyaz tören elbiseleriyle ortaya çıkmaya hevesliler.</span></p>
<p class="calibre3"><span class="font">Meydandaki iki kız kendilerine yönelen bakışları biçmek için yan yana yürüyorlar.</span></p>
<p class="calibre3"><span class="font">Içinde ince altın varaktan yapılmış ünlü bir Meryem Ana olan Corpus Christie Kilisesi'ne gidiyorlar, diyor Ken. Krakow'daki bütün kızlar, annelerinin bu tören için kendilerine oradan aldıkları giysiler en iyi biçilmiş, boyutları en düzgünü olduğu için, ilk Aşai Rabbani ayinine Corpus Christie Kilisesi'nde gitmek isterler.</span></p>
<p class="calibre3"><span class="font">Üslubun nasıl değerlendirileceğini, eleştirinin ilkelerini ilk olarak Edgeware Yolu'nda, Old Met Müzikholü'nde, Ken'in yanında otururken öğrendim. Ruskin, Lukâcs, Be-renson, Benjamin, Wolflin daha sonra geldiler. Ben ilk eğitimimi Old Met'te üst balkondan aşağı tuluatçı komikleri, telaşsız cambazları, şarkıcıları, vantrilokları acımasızca değerlendiren gürültücü seyircilerle çevrili üçgen sahneye bakarak edindim. Tessa O'Shea'nin alkıştan salonu nasıl yıktığını da, gene onun yuhalanarak ve saçları gözyaşlarıy-la ıslanarak sahneyi nasıl terk ettiğini de orada görmüştük.</span></p>
<p class="calibre3"><span class="font">Sahnedeki bir gösterinin üslubu olması gerekirdi. Seyircilerin bir gecede iki kere fethedilmesi gerekirdi. Bunu başarmak için de ardı arkası kesilmeyen esprilerin daha gizemli bir sonuca, hayatın kendisinin bir doğaçlama numarası olduğu gibi fesat ve arsız bir öneriye dönüşmesi gerekirdi!</span></p>
<p class="calibre3"><span class="font">Max Miller, yaldızlı giysili, patlak gözlü "Yüzsüz Herif", üçgen sahnede zaptedilemez bir denizaslanı gibi oynuyor, her kahkahayı birer balıkmış gibi yutuyordu.</span></p>
<p class="calibre3"><span class="font">"Brighton'da bir stüdyom var, pazartesi sabahı oraya bir kadın geldi - 'Max,' dedi, 'dizime bir yılan resmi yapmanı istiyorum.' Birden betim benzim attı, namussuzum ki attı. Hayır, hayır, ben öyle fazla dayanıklı biri değilimdir. Hemen fırladım yataktan, durun canım, dinleyin bir dakika... başladım dizinin biraz üstünden bir yılan resmi yapmaya, tam oradan başladım. Ama işi yarıda bırakmam gerekti - kadın bir tokat indirmez mi suratıma - ben ne bileyim yılanların o kadar uzun olduklarını - hem söyler misiniz bana sıradan bir yılan ne kadar uzundur?"</span></p>
<p class="calibre3"><span class="font">Her komedyen bir mağduru oynardı, bilet alıp oraya gelen ve kendileri de birer mağdur olan herkesin kalbini fethedecek bir mağduru.</span></p>
<p class="calibre3"><span class="font">Harry Champion bir facianın eşiğindeymiş gibi avucunu açıp dilenerek çıkardı sahneye: "Hayat çok belalı bir şey - eninde sonunda canını çıkarıyor insanın!" Salonun dolu olduğu bir akşam bu sözleri söyledi mi, bütün seyircileri avucunun içine alırdı.</span></p>
<p class="calibre3"><span class="font">Flanagan'la Allen sanki çok acele bir işleri varmış da geç kalmışlar gibi koşarak girerlerdi sahneye. Sonra büyük bir hızla, dünya işlerinin büyük bir yanlışlık yüzünden nasıl arapsaçına döndüğünü gösterirlerdi. İkisi de gençti. Flanagan'ın, duygulu, çocuksu gözleri vardı; ciddi olan Ches Allen ise şık ve normaldi. Ama ikili olunca dünyanın bütün rezilliğini ortaya koyuyorlardı!</span></p>
<p class="calibre3"><span class="font">"Taksimi satabilsem, Afrika'ya döner, eski işimi yapardım''</span></p>
<p class="calibre3"><span class="font">"Neydi eski işin?"</span></p>
<p class="calibre3"><span class="font">"Çukur açıp çiftçilere satmak!"</span></p>
<p class="calibre3"><span class="font">Mikrofon öldürecek bunların sanatını, diye kulağıma fısıldadı Ken üst balkonda. Ne demek istediğini sorunca, seslerini nasıl kullandıklarına kulak versene, dedi. Koca salona konuşuyorlar, ama biz sanki yanı başlarındaymışız gibi duyuyoruz onları. Mikrofon kullanırlarsa, bu sona erecek, seyirciler de onları yanlarında hissetmeyecek. Müzikhol sanatçılarının gizi savunmasız olmalarıdır, hepimiz gibi. Mikrofon kullanan bir oyuncu silahlanmış sayılır. O da başka bir oyundur.</span></p>
<p class="calibre3"><span class="font">Ken haklıydı. Müzikhol sanatı ertesi on yıl içinde önemini kaybetti.</span></p>
<p class="calibre3"><span class="font">Bir kadın elinde bir sepet kuzukulağı ile Nowy Meyda-nı'ndaki masanın önünden geçiyor.</span></p>
<p class="calibre3"><span class="font">Kuzukulağı çorbası yapabilir misin bize? Yarın borş yerine onu içeriz.</span></p>
<p class="calibre3"><span class="font">Yapabilirim herhalde.</span></p>
<p class="calibre3"><span class="font">Yumurtalı?</span></p>
<p class="calibre3"><span class="font">Onu hiç denemedim.</span></p>
<p class="calibre3"><span class="font">Bak şimdi, gözlerini kapıyor, çorbayı hazırlarsın, masaya korsun, her kâseye de sıcak bir katı yumurta korsun. Her kâsenin yanına kaşıkla birlikte bir bıçak koymayı sakın unutma. Yumurtayı dilimler, sebze çorbasıyla yersin. Yeşil sebzenin ekşiliğiyle yumurtanın yumuşak rahatlatıcı tadı insana olağanüstü, uzak bir şey hatırlatır.</span></p>
<p class="calibre3"><span class="font">Yurdunu mu?</span></p>
<p class="calibre3"><span class="font">Hiç ilgisi yok, Lehler için bile söz konusu değildir bu.</span></p>
<p class="calibre3"><span class="font">Neyi peki?</span></p>
<p class="calibre3"><span class="font">Belki de hayatta kalmayı.</span></p>
<p class="calibre3"><span class="font">Ken sanki her zaman aynı tek kişilik odada yaşıyormuş gibi gelirdi bana. Aslında sık sık bir yerden başka bir yere taşınırdı, ama bu taşınmalar ben okulda, ondan uzaktayken olduğu için, dönüşlerimde onu görmeye gittiğimde, aynı eşyaların aynı karyolanın ayakucunda, sahanlığa açılan bir kapının arkasındaki aynı masada üst üste yığılı olarak bulurdum. Ev sahibi kadın da hep Ken'in ışıkları söndürmeyi unutmasından yakınırdı.</span></p>
<p class="calibre3"><span class="font">Ken'in odasında bir havagazı ocağı ve büyük bir penceresi olurdu. Şöminenin üzerindeki rafa kitaplarımızı dizerdi. Pencerenin önündeki masada ise sık sık dinlediğimiz büyükçe taşınabilir telsiz dururdu (radyo sözcüğü o zamanlar nadiren kullanılırdı). 2 Eylül 1939: Wehrmacht'ın Panzer tümenleri bu sabah şafak sökerken aniden Polonya' yı istila ettiler. Daha sonraki beş yıl içinde, yarısı Yahudi olan altı milyon Polonyalı hayatlarını kaybedeceklerdi.</span></p>
<p class="calibre3"><span class="font">Ken odasındaki dolaba yalnız giysilerini değil, yulaflı bisküvi, katı yumurta, ananas, kahve gibi yiyecekler de koyardı. Havagazı ocağında arada bir su ısıtacağı saplı tenceresi de pencere eşiğinde dururdu. Oda sigara, ananas ve çakmak benzini kokardı. Tuvalet ve lavabo ya üst kata çıkan ya da alt kata inen merdivenin sahanlığında olurdu. Ben nerede olduğunu unuttuğum için Ken, Aşağıda değil, Yukarıda! diye arkamdan bağırırdı.</span></p>
<p class="calibre3"><span class="font">Yerde açık bıraktığı iki bavulunu hiç büsbütün boşalt-mazdı. O dönemde hiçbir şey, insanların kafalarındakiler bile, boşaltılıp yerli yerine yerleştirilmezdi. Her şey geçici olarak hazır bekletilirdi. Düşler eşya dolaplarında, takım çantalarında ve bavullarda saklanırdı. Ken'in yerde açık duran bavullarından birinde Bretanya'dan bir kavanoz bal, koyu renk bir balıkçı kazağı, Baudelaire'in Fransızca şiirlerinin bir cildi, bir de masa tenisi raketi vardı.</span></p>
<p class="calibre3"><span class="font">Sana on beş sayı avans veriyorum, servis de sende! derdi Ken. Hazır mısın? Başla! On beş, sıfır. On beş, bir. On beş, iki. On beş, üç. 1940'ta beni hep öyle yenerdi.</span></p>
<p class="calibre3"><span class="font">1941'de üç oyundan ikisinde beni gene yeniyordu, ama artık avans vermiyordu.</span></p>
<p class="calibre3"><span class="font">O yıl BBC'de ne olduğunu hiç açıklamadığı bir görevle yabancı bir serviste çalışıyordu. Çoğu zaman eve sabahın ilk saatlerinde dönüyordu. Gül rengi bir yatak örtüsü vardı.</span></p>
<p class="calibre3"><span class="font">Sabahları genellikle Gloucester Yolu yakınında sığı-naklı bir kahvede kahvaltı ederdik. Yiyecek karneyleydi. Tatlı düşkünü olmayanlar şeker karnelerini başkalarına verirlerdi. Ken'le ben kahve yerine kullanılan sıvıdan daha iyi olduğu için çay içerdik. Kahvaltı sırasında da gazete okurduk. Gazeteler o zaman dört, en fazla da altı sayfa olurdu. 9 Eylül 1941: Leningrad'ın bağlantıları Alman birlikleri tarafından kesildi. 12 Şubat 1942: Üç Alman kruvazörü hiçbir engelle karşılaşmadan Dover Boğazı'ndan geçti. 25 Mayıs 1942: Wehrmacht Harkov'da 250000 Sovyet askerini esir aldı. Naziler de Napolyon'un yaptığı yanlışı yapıyorlar, diyordu Ken, General Kış'ın gücünü fazla küçümsüyorlar. Haklıydı. Kasım ayının sonunda General Paulus ve 6. Ordusu Stalingrad'da kuşatıldılar, şubatta da General Zhu-kov'a teslim oldular.</span></p>
<p class="calibre3"><span class="font">1943'te, nisan ayının ortasında bir sabah Ken bana Londra'dan sürgündeki Polonya Başbakanı General Sikorski' nin yaptığı bir radyo yayınından ve onun Polonya'daki Polonyalıları Varşova gettosundaki ayaklanmaya destek vermeye çağırdığından söz etti. Varşova gettosu düzenli olarak yok edilmeye çalışılıyormuş. Ken ağır ağır konuşarak ekledi: Sikorski, "insanlık tarihinin en büyük cinayeti işleniyor," diyormuş.</span></p>
<p class="calibre3"><span class="font">Olan bitenin korkunçluğu ancak unutkanlık anlarında, insanın hiçbir şey düşünmediği zamanlarda kendini hissettiriyordu. Bu korkunç durum o zaman havada, ilkbahar göğünün altında varlığını duyuruyor, hâlâ ad veremediğim yedinci bir duyguya sesleniyordu.</span></p>
<p class="calibre3"><span class="font">11 Temmuz 1943. Sekizinci Ingiliz Ordusu ile Yedinci Amerikan Ordusu Sicilya'ya çıkıyor ve Siracusa'yı ele geçiriyorlar.</span></p>
<p class="calibre3"><span class="font">Ken Krakow'daki masaya eğilerek, Seni bir acemi olarak görüyorum, diye fısıldıyor, korkarım bugün seni okursam hayal kırıklığına uğrarım.</span></p>
<p class="calibre3"><span class="font">Ustalaşmakta hüzün verici bir şey var, diye karşılık veriyorum, anlatılması güç bir hüzün.</span></p>
<p class="calibre3"><span class="font">Ben seni bir acemi olarak görüyorum.</span></p>
<p class="calibre3"><span class="font">Hâlâ mı?</span></p>
<p class="calibre3"><span class="font">Her zamankinden daha çok!</span></p>
<p class="calibre3"><span class="font">Öğretmenim sen olduğun halde mi?</span></p>
<p class="calibre3"><span class="font">Ben öğretmedim. Sen öğrendin. Arada bir ayrım var. Öğrenmene olanak sağladım! Ben de senden bir-iki şey öğrendim!</span></p>
<p class="calibre3"><span class="font">Ne gibi?</span></p>
<p class="calibre3"><span class="font">Çabuk giyinmeyi.</span></p>
<p class="calibre3"><span class="font">Başka?</span></p>
<p class="calibre3"><span class="font">Yüksek sesle okumayı.</span></p>
<p class="calibre3"><span class="font">Sen yüksek sesle zaten iyi okuyordun, diyorum.</span></p>
<p class="calibre3"><span class="font">Sonunda senin bu işi nasıl becerdiğini öğrendim. Şu yüksek sesle okuma ustalığını. Sen cümlenin sonuna gelmeden son bölümü okumuyordun, senin sırrın buydu. Daha sonrasına bakmaya kalkışmıyordun.</span></p>
<p class="calibre3"><span class="font">Yeterince gördüğünü ve konuştuğunu düşünerek gözlüğünü çıkardı. Beni iyi tanıyordu.</span></p>
<p class="calibre3"><span class="font">Koyu pembe yatak örtüsünün altında hava akınlarını haber veren sirenlerin yırttığı gecelerde, bazen Ken'in dikilmiş kamışında bir yanma hissederdim. Kabarma istenmeden başlar, sancı gibi, dindirilmesi gereken bir sancı gibi uzun gövdesinin alt tarafında beklerdi. Az sonra, bel-suyunun ve gözlüksüz gözlerinden akan yaşların ıslattığı yatağında, uyku ikimizi de hızla içine çekerdi. Gelgitte sular çekildiğindeki kum gibi, dalgalı bir uyku.</span></p>
<p class="calibre3"><span class="font">Hadi gidip güvercinlere bakalım, diyor Ken, gözlüğünün kalın camlarını ekose mendiyle silerek.</span></p>
<p class="calibre3"><span class="font">Pazarın kuzey ucuna doğru yürüyoruz. Güneş sıcak. Yüzyılın masasındaki yığına bir erken yaz sabahı daha ekleniyor. Şehrin ortasına sebzelerle gelen iki kelebeğin döne-nerek uçuşunu seyrediyoruz. Katedralin saati 11'i çalıyor.</span></p>
<p class="calibre3"><span class="font">Her gün yüzlerce Polonyalı katedralin çan kulesine çıkmak, Vistül'e bakmak ve 1520'de dökülmüş on bir ton ağırlığındaki Zygmunt çanına dokunmak için bu sarmal merdiveni tırmanıyor. Söylendiğine göre bu çana dokunmak aşkta insana uğur getirirmiş.</span></p>
<p class="calibre3"><span class="font">Saç kurutucusu satan bir adamın yanından geçiyoruz. Tanesi yüz elli zloti olduğuna göre bunlar çalıntı olmalı. Adam saç kurutucularından birini gösterip yoldan geçen bir kız çocuğuna sesleniyor: Gel güzelim, gel! Gel de serinleteyim seni! Kız gülerek yaklaşıyor, saçları dalgalanarak uçuşuyor. </span><span class="font1">Slicznie,</span><span class="font"> diye bağırıyor.</span></p>
<p class="calibre3"><span class="font">Ben güzelim, diye çeviriyor Ken gülerek.</span></p>
<p class="calibre3"><span class="font">Az ilerde birbirine sokulmuş bir insan kalabalığı görüyorum. Ileri uzanmış başları ve havadaki sessizlik olmasa, müzik dinlediklerini sanacağım. Biraz daha yaklaştığımızda, yuvarlak bir masanın çevresine toplanmış, masanın üzerinde her birine beş-altısı konmuş tahta kafeslerdeki yüz kadar güvercine baktıklarını anlıyorum. Kuşların tüylerinin rengi ve büyüklükleri değişiyor, ama hepsinin tüylerinde maviye çalar bir kurşun rengi parıltısı var. Bu parıltı da Krakow üzerindeki gökten bir parça gibi. Masanın üzerindeki güvercinler yere indirilmiş gök parçalarına benziyor. Belki de bu yüzden oradaki adamların müzik dinlediklerini sandım.</span></p>
<p class="calibre3"><span class="font">Posta güvercinlerinin yuvalarının yolunu nasıl bulduklarını kimse bilmiyor, diyor Ken. Açık havada uçarlarken, otuz kilometre ilerisini görebiliyorlar, ama bu da açıklamıyor yönlerini nasıl şaşırmadıklarını. 1870 Paris kuşatmasında, şehirde oturanlara bir milyon ileti ulaştırılmıştı elli güvercinle. Mikro-fotoğraf tekniği ilk kez bu ölçekte kullanılmıştı. Mektupların hepsi yüzlercesi bir ya da iki gram ağırlığında bir filme sığacak kadar küçültülmüştü. Güvercinler gidecekleri yere vardıklarında, filmler büyütülüyor, kopya edilip dağıtılıyordu. Tarihte değişik şeylerin bir araya gelmesi ne garip - kolodyum filmiyle posta güvercinleri!</span></p>
<p class="calibre3"><span class="font">Kuşlardan bazıları kafeslerinden çıkarılıp güvercin meraklıları tarafından uzmanca inceleniyorlar. Iki parmak arasına aldıkları gövdeleri hafifçe yoklanıyor, bacaklarının uzunluğu ölçülüyor, başlarının düzlüğü başparmakla usulca bastırılıyor, kanatları açılıyor, bütün bunlar yapılırken</span></p>
<p class="calibre3"><span class="font">de kuşlar değerli birer ganimetmiş gibi adamların göğüslerine yakın tutuluyor.</span></p>
<p class="calibre3"><span class="font">Ken koluma girerek, Büyük bir felaket haberini posta güverciniyle iletmek ne kadar zor, değil mi sence, diyor. Ileti bir yenilgi haberi olabilir, ya da bir yardım isteği, ama o güvercini yuvaya dönsün diye havaya fırlatma hareketinde ister istemez biraz umut da yok mu? Eski Mısır'da gemiciler açık denizdeyken dönmekte olduklarını ailelerine haber vermek için salıverirlermiş gemideki güvercinleri.</span></p>
<p class="calibre3"><span class="font">Güvercinlerden birinin kırmızı gözbebekli boncuk gibi gözlerine bakıyorum. O birisi tarafından tutulduğunu ve uçamayacağını bildiği için hiçbir şeye takmıyor.</span></p>
<p class="calibre3"><span class="font">Acaba satranç partisi ne durumda, diyorum. Ikimiz de pazarın öbür ucuna yöneliyoruz.</span></p>
<p class="calibre3"><span class="font">Satranç tahtasının üzerinde on altı taş kalmış. Zed-rek'in şahı, fili ve beş piyonu var. Sanki ilham beklercesi-ne göğe bakıyor. Abram saatine bakarak, Yirmi üç dakika! diyor.</span></p>
<p class="calibre3"><span class="font">Satrançta acele olmaz, diyor bir müşteri.</span></p>
<p class="calibre3"><span class="font">Doğru hamleyi yapabileceği bir taşı var, diye fısıldıyor Ken, ama eminim onu göremeyecek.</span></p>
<p class="calibre3"><span class="font">Fili C5'e mi sürsün?</span></p>
<p class="calibre3"><span class="font">Hayır, sersem, şahı F1'e.</span></p>
<p class="calibre3"><span class="font">Söyle öyleyse.</span></p>
<p class="calibre3"><span class="font">Ölüler satranç taşı süremez ki!</span></p>
<p class="calibre3"><span class="font">Ken'in bu sözlerini duyunca, onun ölümünün acısını çekiyorum. Bu arada o, başını iki elinin arasına alıyor ve başını bir projektörmüş gibi bir sağa, bir sola çeviriyor. Sonra da her zamanki gibi bu palyaçoluk gösterisine gülmemi bekliyor. Çektiğim acıyı görmüyor. Ben de gülüyorum.</span></p>
<p class="calibre3"><span class="font">Savaş bitip de askerden döndüğümde, Ken ortadan kaybolmuştu. Elimdeki son adresine bir mektup yazdım, yanıt gelmedi. Bir yıl sonra annemle babama bir kart gönderdi - kart Izlanda ya da Jersey gibi olmayacak bir yerden geliyor, Noel'i birlikte geçirip geçiremeyeceğimizi soruyordu. Noel'i birlikte kutladık. Ken savaş fotoğrafçısı, sanırım Çek bir kadınla geldi. Noel oyunları oynadık, epeyce güldük, anneme de bütün yiyecekleri karaborsadan aldığını söyleyerek onunla epeyce şakalaştı.</span></p>
<p class="calibre3"><span class="font">Ikimizin arasında aynı suç ortaklığı sürüyordu. Bu konuda ikimiz de geri adım atmıyor, bundan vazgeçmiyorduk. Birbirimize duyduğumuz sevgi aynıydı, yalnız koşullar değişmişti. </span><span class="font1">Kılavuz</span><span class="font"> emanetini yerine teslim etmiş, sınırlar geçilmişti.</span></p>
<p class="calibre3"><span class="font">Yıllar geçti. Onu son gördüğümde, arkadaşım Anant'la birlikte bütün gece araba sürerek Londra'dan Cenevre'ye gitmiştik. Châtillon-sur-Seine yakınlarındaki ormandan geçerken radyodan Coltrane'in "My Favourite Things"ini dinlemiştik. Ken Yeni Zelanda'ya döneceğini bana bu yolculukta söyledi. O zaman altmış beş yaşındaydı. Nedenini sormadım, çünkü "Ölmeye" demesini duymak istemiyordum.</span></p>
<p class="calibre3"><span class="font">Bunun yerine Avrupa'ya döneceğine inandığımı söyledim. O da buna karşılık olarak, Orada, Yeni Zelanda'daki en iyi şey, John, otlar! dedi. Oradaki otlar kadar yeşil ot dünyanın hiçbir yerinde yok. Bu sözleri kırk yıl önce söylemişti. Ne zaman, nasıl öldüğünü tam olarak hiç öğrenemedim.</span></p>
<p class="calibre3"><span class="font">Nowy Meydanı'nda, çalıntı saç kurutucularının, portakal şekerli ballı ekmeklerin, durmadan sigara içen ve elbiseleri satmayı uman kadının, artık sepeti neredeyse boşalmış Jagusia'nın, satılıp yenmezlerse çürüyecek olan vişnelerin, salamura ringa fıçısının, Ewa Demarczyk'in CD' den gelen ve isyankâr şarkılarından birini söyleyen sesinin yanından geçerken Ken'in ölümünün acısını ilk kez duyuyorum.</span></p>
<p class="calibre3"><span class="font">Ken'in durduğu tarafa bakmıyorum bile, çünkü artık orada olmayacağını biliyorum. Tek başıma berberin, yoksullara yemek dağıtan aşevinin, taburelerinin üzerinde oturan kadınların yanından geçiyorum.</span></p>
<p class="calibre3"><span class="font">Bir şey beni güvercinlere doğru çekiyor. Oraya vardığımda, bir adam, içimdeki acıyı hissetmiş gibi -dünyada bu duyguyla uzlaşmaya bu kadar alışmış başka bir ülke var mı ki?- bana dönüyor, gülümsemeden elindeki posta güvercinini bana uzatıyor.</span></p>
<p class="calibre3"><span class="font">Güvercinin tüyleri hafif nemli - saten gibi. Göğsündeki kısa tüyler bir baykuşunki gibi ikiye ayrılmış. Büyüklüğüne göre hiç de ağır sayılmaz. Onu göğsüme yaslıyorum.</span></p>
<p class="calibre3"><span class="font">Nowy Meydanı'ndan ayrıldım, yoldan geçen bir-iki kişiye sorduktan sonra da bankomatı buldum. Oradan Miodawa Caddesi'ndeki pansiyona döndüm ve yatağıma uzandım. Hava çok sıcaktı, doğu ovalarının o belirsiz sıcağı. Artık ağlayabilirdim. Daha sonra gözlerimi yumdum ve bir deste iskambil kâğıdını karıştırdığımı düşledim.</span></p>
<p class="calibre3"><a id="bookmark2"></a><span class="font7"><a id="bookmark3"></a></span></p>
</body>
</html>
