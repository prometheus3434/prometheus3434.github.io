<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre4"><a id="bookmark0" class="calibre5"></a><span class="font5">Cenevre</span></h2>
<p class="calibre3"><span class="font">Jorge Luis Borges'in büyük ihtimalle 1980'li yılların başında, Buenos Aires'ten ayrılıp Cenevre'de, "anayurtlarımdan biri" dediği bu şehirde ölmeye gelmesinden bir-iki yıl önce çekilmiş bir fotoğrafı var. Fotoğrafta neredeyse tümüyle körleşmiş olduğunu görebiliyorsunuz ve körlüğün nasıl bir hapishane olduğunu hissediyorsunuz - şiirlerinde de sık sık değindiği bir şey bu. Aynı zamanda fotoğraftaki yüzün birçok başka hayatın mesken tuttuğu bir yüz olduğunu da görebiliyorsunuz. Eşle dostla dolu bir yüz bu, görme yetisini neredeyse tümüyle kaybetmiş gözlerinden nice kadınla adamın iştahı sesleniyor bize. Sayısız arzular barındıran bir yüz. Yüzyıllar, binyıllar boyunca "Anonim" diye sınıflandırılarak şairlere iletilebilecek bir yüz.</span></p>
<p class="calibre3"><span class="font">Cenevre şehri canlı bir insan kadar çelişkili ve bilme-cemsidir. Kimlik kartını dolduracak olursak, </span><span class="font1">Milliyet:</span><span class="font"> Tarafsız. </span><span class="font1">Cinsiyet:</span><span class="font"> Kadın. </span><span class="font1">Yaş:</span><span class="font"> (söylemek yakışık almaz) Yaşından genç gösterir. </span><span class="font1">Medeni durum:</span><span class="font">    Boşanmış. </span><span class="font1">Meslek:</span></p>
<p class="calibre3"><span class="font">Gözlemci. </span><span class="font1">Ayırt edici fiziksel özellik:</span><span class="font">    Miyopluğa    bağlı    ha</span></p>
<p class="calibre3"><span class="font">fif kamburluk. </span><span class="font1">Genel gözlemler:</span><span class="font"> Çekici ve gizemli.</span></p>
<p class="calibre3"><span class="font">Doğal güzelliği bu kadar nefes kesici olan tek diğer Avrupa kenti Toledo. (Bu özellik dışında iki kent birbirinden tümüyle farklı.) Ancak Toledo'yu düşünürken El Greco' nun kenti resmediş tarzının etkisindeyim; oysa Cenevre'yi kimse etkili bir biçimde resmetmedi; tek simgesi de gölün üzerindeki, halojen lamba gibi açıp kapadığı şu oyuncak şelale.</span></p>
<p class="calibre3"><span class="font">Cenevre'nin göğündeki bulutlar -rüzgâra bağlı olarak, ki en kötü şöhretli iki rüzgârı </span><span class="font1">bise</span><span class="font"> ve </span><span class="font1">fön-</span><span class="font"> İtalya'dan, Avusturya'dan, Fransa'dan ya da Ren vadisini geçerek Almanya'dan, Benelüks Ülkelerinden ve Baltık'tan geliyor. Bazen ta Kuzey Afrika ya da Polonya kadar uzaklardan geliyor bulutlar. Cenevre bir buluşma yeri, kendisi de bunun farkında.</span></p>
<p class="calibre3"><span class="font">Yüzyıllar boyunca buradan geçen gezginler arkalarında mektuplar, talimatlar, haritalar, listeler, mesajlar bırakmış, Cenevre kendilerinden sonra gelen gezginlere iletsin diye. Bunların hepsini merakla gurur karışımı bir duyguyla okuyor. Bizim kantonumuzda doğacak kadar şanslı olmayanlar, diye karar veriyor sonunda, anlaşılan bütün tutkularını bir bir doyurmak zorunda hissediyorlar kendilerini; oysa tutku körleştirici bir bahtsızlıktır. Cenevre'nin merkez postanesi, katedrali kadar görkemli olacak şekilde tasarlanmıştı.</span></p>
<p class="calibre3"><span class="font">Yirminci yüzyılın başında Cenevre Avrupalı devrimcilerle suikastçıların daimi buluşma noktasıydı - şimdi de yeni ekonomik dünya düzeninin buluşma merkezlerinden biri. Daha sürekli olarak da Uluslararası Kızılhaç, Birleşmiş Milletler, Uluslararası Çalışma Örgütü, Dünya Sağlık Örgütü, Ekümenik Kiliseler Birliği'ne evsahipliği yapıyor.</span></p>
<p class="calibre3"><span class="font">Nüfusunun yüzde kırkı yabancı. Yirmi beş bin kişi resmi evrakları olmaksızın orada yaşayıp çalışıyor. BM'de yaklaşık yirmi dört kişi sadece evraklarla mektupları bölümden bölüme taşımak üzere istihdam ediliyor.</span></p>
<p class="calibre3"><span class="font">Cenevre devrimci suikastçılara, endişeli uluslararası pazarlıkçılara ve bugünün mali mafyözlerine sükûnet, fosilleşmiş deniz kabuğu tadında beyaz şarap, göl gezileri, kar, güzel armutlar, suya yansıyan günbatımları, yılda en az bir kere kırağıya bürünen ağaçlar, dünyanın en güvenli asansörleri, gölden avlanmış Kuzey balıkları, sütlü çikolata, bir de bitmez tükenmezliği, gizliliği ve tamamlanmışlı-ğıyla zehirli hale gelen bir konfor sunmuştu ve sunmaya devam ediyor.</span></p>
<p class="calibre3"><span class="font">1914 yazında, Borges 15 yaşındayken, Arjantin'den gezmeye gelen ailesi savaşın patlamasıyla Cenevre'de sıkışıp kaldı. Borges College Calvin adlı okula devam etti. Kız kardeşi sanat okuluna gitti. Büyük bir ihtimalle oturdukları Rue Ferdinand-Hodler ile College Calvin arasında gidip gelirken yazdı ilk şiirlerini Borges.</span></p>
<p class="calibre3"><span class="font">Cenevrelilerin kendileri de sık sık kentlerinden sıkılırlar; sevecen bir sıkılmadır bu, kurtulup tamamen terk etmeyi düşünmezler de uzaklara seyahat etmekte heyecan ararlar. Girişimci, genellikle sebatkâr gezginlerdir. Gezgin öyküleriyle dolu bir kent, kentin her zamanki kusursuz özeniyle kurup süslediği sofralarda anlatılan öyküler, tek bir yazım hatası olmaksızın, her bir yemek tam zamanında hazırlanmış, mesafeli bir gülümsemeyle sunuluyor...</span></p>
<p class="calibre3"><span class="font">Cenevre doğrudan Kalvin'in torunu olsa da, duyup tanık olduğu hiçbir şey onu şaşırtmıyor. Hiçbir şey de kışkırtmıyor, daha doğrusu bariz olan hiçbir şey. Gizli tutkusu (çünkü elbette gizli bir tutkusu var) iyice gizlenmiş, sadece birkaç kişinin malumu.</span></p>
<p class="calibre3"><span class="font">Cenevre'nin güney yakasında, Rhöne'un gölden çıktığı yerin yakınlarında, üzerinde on dokuzuncu yüzyılda apartman olarak yapılmış dört katlı binalar bulunan bir dizi darca, kısaca, düz cadde var. Binaların bazıları zaman içinde büroya dönüştürülmüş, gerisi hâlâ ev olarak kullanılıyor.</span></p>
<p class="calibre3"><span class="font">Bu sokaklar geniş bir kütüphanenin rafları arasındaki koridorlar gibi uzanıyor. Sokaktan bakınca, her kapalı pencere dizisi bir sonraki kitap rafının cam kapağı gibi. Cilalı ahşaptan kapalı cümle kapıları kütüphane kataloğunun çekmeceleri. Bu duvarların ardında her şey okunmayı bekliyor. Cenevre'nin arşiv sokakları diye adlandırıyorum onları.</span></p>
<p class="calibre3"><span class="font">Bu arşivlerin komite raporları, unutulmuş notlar, alınmış kararlar, milyonlarca toplantının tutanakları, ne idüğü belirsiz araştırmacıların bulguları, umutsuz kamu başvuruları, kenarına kalpler çizilmiş konuşma taslakları, gömülmesi gerekecek kadar haklı çıkmış kehanetler, çevirmenlerden şikâyetler ve sonsuz yıllık bütçelerden oluşan resmi arşivlerle uzaktan yakından bir ilgisi yok - tüm bunlar Uluslararası Örgütlerin ofislerinde bir yerlerde depolanmış. Arşiv sokaklarının raflarında okunmayı bekleyen şey ise özel, emsalsiz ve neredeyse ağırlıksız.</span></p>
<p class="calibre3"><span class="font">Arşivler kitap kütüphanelerinden farklıdır. Kütüphanelerde ciltlenmiş, her bir sayfası tekrar tekrar okunup düzeltilmiş metinler vardır. Arşivlerse genellikle terk edilmiş ya da bir yana bırakılmış kâğıtlardan oluşur. Cenevre'nin tutkusu da işte böyle bir kenara bırakılmış şeyleri keşfetmek, kataloglamak ve kontrol etmektir. Miyop olduğuna şaşmamalı. Kendisini -uyurken bile- acıma duygusuna karşı silahlandırmasına şaşmamalı.</span></p>
<p class="calibre3"><span class="font">Mesela, bir masa takviminden koparılmış, 1935 yılında 22 Eylül Pazar'la 5 Ekim Cumartesi arasındaki iki haftayı kapsayan küçük sayfayı nasıl kataloglamalı? İki haftanın kolonları arasına not almak için bırakılmış küçük alanda on sözcük yazılmış. Elyazısı yatık, hızlı ve özensiz. Belki bir kadının yazısı. İngilizce olarak yazılmış olan kelimeler şöyle:    </span><span class="font1">bütün gece, bütün gece ve bir kartpostalda</span></p>
<p class="calibre3"><a id="bookmark1"></a><span class="font6">geriye ne kalıyor.</span></p>
<p class="calibre3"><span class="font">Cenevre'nin tutkusu ona ne katıyor? Doymak bilmez merakını doyuruyor biraz. Burnunu sokmakla ya da dedikoduculukla pek alakası olmayan bir merak bu. Kapıcı ya da yargıç değil Cenevre. Bir gözlemci, tecellinin ve tesellinin çeşitliliğiyle büyülenen bir gözlemci.</span></p>
<p class="calibre3"><span class="font">Ne kadar korkunç görünürse görünsün bir durumla yüz yüze kaldığında "Anlıyorum," diye mırıldanmayı başarıyor, sonra da nazikçe ekliyor: "Gel otur şöyle, bakalım sana ne getirebilirim."</span></p>
<p class="calibre3"><span class="font">Getireceğinin kütüphane rafından mı, ilaç dolabından mı, mahzenden mi, elbise dolabından mı, başucundaki komodinin çekmecesinden mi çıkacağını bilmeye imkân yok. İşin tuhafı, onu çekici kılan tam da neyi nereden getireceğinin belirsizliği.</span></p>
<p class="calibre3"><span class="font">On yedi yaşındayken Borges Cenevre'de kendisini derinden etkileyen bir deneyim yaşadı. Bundan, çok sonraları, sadece bir-iki arkadaşına bahsetti. Babası, oğlunun bakirliğini kaybetme zamanının gelip geçtiğini düşünüyormuş. Oğluna bir fahişeyle randevu ayarlamış. İkinci katta bir yatak odasında. Bahar sonlarında bir akşamüstü. Ailenin evinin yakınlarında. Belki Place du Bourg-de-Four,</span></p>
<p class="calibre3"><span class="font">belki Rue du General-Dufour'da. Borges iki ismi karıştırmış olmalı. Ben Rue du General-Dufour'u seçeceğim çünkü arşiv sokaklarımdan biri o.</span></p>
<p class="calibre3"><span class="font">Fahişeyle yüz yüze kalan on yedi yaşındaki Borges ürkeklik, utanç ve belki babasının da aynı kadının müşterisi olduğu şüphesiyle felç olmuş. Ömrü boyunca Borges'in vücudu ona acı vermiştir. Sadece, aynı zamanda giysileri de olan şiirlerde soyunmuştur.</span></p>
<p class="calibre3"><span class="font">Rue du General-Dufour'daki o akşamüstü, kadın genç adamın rahatsızlığını hissedince beyaz omuzlarına bir şal atmış ve hafifçe kamburunu çıkartıp kapıya doğru yürümüş.</span></p>
<p class="calibre3"><span class="font">Gel otur şöyle, demiş nazikçe. Bakalım sana ne getirebilirim.</span></p>
<p class="calibre3"><span class="font">Getirdiği, arşivlerden birinde bulduğu bir şeymiş.</span></p>
<p class="calibre3"><span class="font">Yıllar sonra, Borges Buenos Aires'teki Ulusal Kütüp-hane'nin yöneticisi olduğunda, imgelemi kenara atılmış nesnelerin, çok şey eleveren yırtık notların, kayıp fragmanların yorulmak bilmez koleksiyoncusu olmuş. Büyük şiirsel eseri böyle bir koleksiyondaki maddelerin kataloğu gibidir bir anlamda: kendisini otuz yıl önce terk eden kadının bir adamın zihnindeki anısı, bir anahtar destesi, bir paket iskambil kâğıdı, kitap yaprakları arasında kurutulmuş bir menekşe, kurutma kâğıdına tersten yansımış bir mektup, diğer ciltlerin gözden gizlediği düşmüş bir cilt, bir oğlanın kaleyideskopundaki simetrik gül, dar galeride ışıklar söndüğünde bir Turner resminin renkleri, tırnaklar, atlaslar, uçları kırlaşan bir bıyık, Argus'un kürekleri...</span></p>
<p class="calibre3"><span class="font">Gel otur şöyle, bakalım sana ne getirebilirim.</span></p>
<p class="calibre3"><span class="font">Geçen yaz Bush ve ordusu, petrol şirketleri ve danışmanları Irak'ı mahvederken ben Cenevre'de kızım Katya ile buluştum. Kızıma Lizbon'da annemle olan karşılaşmamı anlatmıştım. Annem sağken Katya ile aralarında özel bir anlaşma vardı, sözünü etmeleri gerekmeyen hayli derin bir şey paylaşıyorlardı çünkü. Her ikisi de, hayatta bir anlam bulmak için insanların bakmaları söylenen yerlerde aranmanın beyhude olduğuna inanıyordu. Anlam sadece sırlarda bulunabilirdi.</span></p>
<p class="calibre3"><span class="font">Lizbon'da olanları dinledikten sonra Katya şöyle dedi: Cömertliğin Borges'le başlayabilir! Neden olmasın? Ondan alıntı yapıyorsun, aramızda onu tartışıyoruz, sık sık mezarlığa ziyaretine gitmekten söz ettik ve hiç gitmedin, haydi birlikte gidelim!</span></p>
<p class="calibre3"><span class="font">Cenevre Büyük Tiyatrosunda çalışıyordu Katya; motorumla onu almaya gittim. Kontağı kapatıp ayağımı yere basar basmaz sıcak beni boğdu. Eldivenlerimi çıkartım. Hemen hiç trafik yoktu. Yaz ortasında şehir merkezindeki herkes bir yerlere gitmiş oluyor. Etraftaki çoğu yaşlı birkaç yaya, uyurgezerlerin güvenli yavaş temposuyla ilerliyordu. Evde oturacaklarına dışarıya çıkmayı yeğlemişler, çünkü böylesi sıcaklar yalnızken daha da boğucu oluyor. Amaçsızca geziniyor, oturuyor, yelpazeleniyor, dondurma yalıyor, kayısı yiyorlar. (On yılın en güzel kayısıları bu yaz-kiler.)</span></p>
<p class="calibre3"><span class="font">Kaskımı çıkartıp eldivenlerimi içine koyuyorum.</span></p>
<p class="calibre3"><span class="font">Motorcular en sıcak yaz günlerinde bile belli bir nedenle hafif deri eldivenler takarlar. Eldiven düştüğünüzde</span></p>
<p class="calibre3"><span class="font">koruma sağlamaya ve gidonun yapışkan kauçuğundan elleri korumaya yarar. Ancak esas olarak sıcakta çok hoşunuza gitse de temasın duyarlığını ortadan kaldıran serin hava akışından elleri koruma işlevi görür. Motorcular kesinlik kazanmak için eldiven takarlar yazın.</span></p>
<p class="calibre3"><span class="font">Sahne kapısına gidip Katya'yı sordum. Resepsiyoncu teneke kutudan buzlu çay içiyordu (şeftali aromalı). Tiyatro bir aylığına kapalıydı, sadece günlük işleri yapan personel kalmıştı.</span></p>
<p class="calibre3"><span class="font">Şöyle oturun, dedi nazikçe resepsiyoncu, bir bakayım onu bulabilecek miyim.</span></p>
<p class="calibre3"><span class="font">Katya'nın görevi -College Calvin dahil- okullardaki öğrenciler için opera ve bale açıklamaları yapan program notları yazmak. Ofisinden koşarak aşağıya geldiğinde, kömür karası ve beyazdan basma bir yazlık elbise var üstünde. Borges olsa sadece isli gri bir bulanıklık görebilirdi.</span></p>
<p class="calibre3"><span class="font">Bekletmedim ya?</span></p>
<p class="calibre3"><span class="font">Asla.</span></p>
<p class="calibre3"><span class="font">Sahneyi görmek istiyor musun? En tepeye kadar tırmanabiliriz, müthiş yüksek, sonra da oradan aşağıdaki boş tiyatroya bakabiliriz.</span></p>
<p class="calibre3"><span class="font">Boş tiyatrolar, nasıl desem...</span></p>
<p class="calibre3"><span class="font">Dolu oluyorlar, değil mi?</span></p>
<p class="calibre3"><span class="font">Bina dışlarındaki yangın merdivenlerine benzeyen metal merdivenlerden yukarı çıkmaya başlıyoruz. Üstümüzde iki-üç sahne işçisi ışıkların mekanizmasını kontrol ediyor. Katya onlara el sallıyor.</span></p>
<p class="calibre3"><span class="font">Beni davet ettiler, diyor, seni de getireceğimi söyledim.</span></p>
<p class="calibre3"><span class="font">Gülerek el sallıyor işçiler de.</span></p>
<p class="calibre3"><span class="font">Daha sonra, biz de onların seviyesine geldiğimizde adamlardan biri Katya'ya, "Yükseğe iyi dayanıyorsun bakıyorum," diyor.</span></p>
<p class="calibre3"><span class="font">Hayatımda kaç kere erkeklerin kadınlara yaptıkları işin özel küçük tehlikelerini gösterdikleri bu ritüelin parçası oldum acaba, diye düşünüyorum. (Tehlike büyük olduğunda göstermiyorlar.) Kadınları etkilemek, hayran etmek istiyorlar. Nereye basacaklarını nerede eğileceklerini göstermek üzere kadınlara dokunmak için bir bahane bu. Bir zevki daha var. Ritüel kadınlarla erkekler arasındaki farkı abartıyor ve bu genişleyen farkın içinde umutlar uçuşuyor. Ardından bir-iki saat için rutin hafifliyor.</span></p>
<p class="calibre3"><span class="font">Ne kadar yüksekteyiz?</span></p>
<p class="calibre3"><span class="font">Yaklaşık yüz metre, tatlım.</span></p>
<p class="calibre3"><span class="font">Uzaktan uzağa, çalışma odalarından birinden sesini ısıtan bir sopranonun tiradını duyuyoruz. Kısılmış ışıkların ulaşamadığı her yer karanlık; ta aşağıda, sahnenin arkasında epi topu bir kulübe kapısı büyüklüğündeki açık kapı dışında. Kapıdan günışığı sızıyor. Biraz hava almak için açılmış olmalı kuşkusuz. Sahne işçileri şort ve fanilayla çalışıyor, biz de terliyoruz.</span></p>
<p class="calibre3"><span class="font">Soprano bir arya söylemeye başladı.</span></p>
<p class="calibre3"><span class="font">Sahne işçilerinden en genci, Bellini'nin </span><span class="font1">I Puritani'si, </span><span class="font">diye bildiriyor. Geçen sezon seksen gösteri yapıldı!</span></p>
<p class="calibre3"><a id="bookmark2"></a><span class="font6">O rendetemi la speme O lasciatemi morir...</span></p>
<p class="calibre3"><span class="font">Ah izin ver yine umut edeyim Ya da bırak öleyim...</span></p>
<p class="calibre3"><span class="font">Sahne kuru havuz büyüklüğündeydi, Katya ile birlikte köprülerden birinin üzerinde yürüdük. Sezonun repertuarının boyanmış dekorları köprüye paralel asılmıştı ve sahne döşemesine kadar uzanıyordu.</span></p>
<p class="calibre3"><span class="font">Sahne ışıklarından bir huzme döşemeye vuruyordu; ses, her nedense, şarkının ortasında durakladı; işte tam o anda ta altımızda bir kuşun açık kapıdan içeri uçtuğunu gördük.</span></p>
<p class="calibre3"><span class="font">Birkaç dakika için karanlık alanda dönendi. Sonra şaşırmış bir halde bir kablonun üzerine kondu. Sığırcık kuşuydu. Günışığına kavuşacağını zannederek ışıklara doğru yöneldi. İçinden geçtiği kapıyı unutmuştu ya da bulamıyordu.</span></p>
<p class="calibre3"><span class="font">Arkada asılı olan Deniz, Dağ, İspanyol Hanı, Alman Ormanı, Kraliyet Sarayı, Köylü Düğünü panolarının önünden uçtu. Uçarken sıkışıp kaldığını giderek daha kesin bir şekilde anladıkça daha keskin bir sesle Ciiiik! Ciiiik! diye bağırmaya başladı.</span></p>
<p class="calibre3"><span class="font">Kısılıp kalan kuşların kurtulmaları için, çıkış yolları dışında her yerin kararması gerekir. Bu gerçekleşmediği için sığırcık duvarlara, perdelere ve panolara çarpmaya başladı. Ciiiiiik! Ciiiiiik! Ciiiiiik!</span></p>
<p class="calibre3"><span class="font">Eski bir opera hurafesine göre, eğer sahnede bir kuş ölürse o bina yanacak demektir.</span></p>
<p class="calibre3"><span class="font">Prova yapan soprano, pantolon ve tişörtle sahneye geldi. Belki birisi ona kuştan söz etmişti.</span></p>
<p class="calibre3"><span class="font">Ciiiiik! Ciiiik! diye taklit etti Katya. Şarkıcı yukarıya baktı ve oyunu sürdürdü. O da kuşun çığlığını taklit etmeye başladı. Kuş yanıt verdi. Şarkıcı sesini ayarladı, kuşla kadının sesleri neredeyse ayırt edilemez oldu. Kuş ona doğru uçtu.</span></p>
<p class="calibre3"><span class="font">Katya'yla ben hızla metal merdivenlerden aşağı indik. Set işçilerinin yanından geçerken genç olanı Katya'ya, "Senin diva olduğunu bilmiyordum," dedi.</span></p>
<p class="calibre3"><span class="font">Dışarıda, tiyatronun küçük kapının açıldığı köşesinde soprano ellerini önünde kavuşturmuş arka arkaya sesleniyordu: Ciiiiik! Ciiiiik! Yaşlılar, ellerinde dondurmaları ve kayısılarıyla şarkıcının etrafına toplanmışlardı, şaşkın bir halleri yoktu. Böyle bir sıcakta, terk edilmiş bir şehirde, her şey olabilirdi.</span></p>
<p class="calibre3"><span class="font">Önce bir espresso içelim, sonra mezarlığa gidelim, dedi Katya.</span></p>
<p class="calibre3"><span class="font">Tamamen güneş alan bir yer buldu. Ben gölgeye oturdum. Uzaktan alkış sesleri duyduk. Herhalde kuş dışarı uçmuştu. Bu hikâyeyi anlatacak olsak, dedi Katya, kim inanır bize?</span></p>
<p class="calibre3"><span class="font">Mezarlıkta geniş çimenlikler ve yüksek ağaçlar vardı. Yeni biçilmiş otların üzerinde bir saka işgüzar bir tavırla sekiyordu. Bosnalı bahçıvana yol sorduk.</span></p>
<p class="calibre3"><span class="font">Nihayet mezarı uzak bir köşede bulduk. Basit bir mezar taşı, üzerine içi toprak ve kalın, küçük yapraklı, kırmızı meyveli çok koyu yeşil çalıyla dolu bir hasır sepet konmuş dikdörtgen bir mezar. Bu çalının adını öğrenmeliyim, çünkü Borges kesinlik severdi; kesinlik sayesinde yazarken tam olarak seçtiği noktaya konma olanağı bulurdu. Yaşamı boyunca politika konusunda skandal yaratacak ya da acınacak ölçüde yolunu yitirdi; ama üzerine yazdığı sayfada asla kaybolmadı.</span></p>
<p class="calibre3"><a id="bookmark3"></a><span class="font6">Debo justificar lo que me hiere No importa mi ventura o mi desventura Soy el poeta.</span></p>
<p class="calibre3"><span class="font">Beni yaralayan şeyi açıklayabilmeliyim Bahtım bahtsızlığım değil önemli olan Şairim ben.</span></p>
<p class="calibre3"><span class="font">Bosnalı bahçıvana sorarsanız bu çalının adı </span><span class="font1">buxus sem-pervivens'</span><span class="font">miş. Doğru, hatırlamalıydım. Haute-Savoie köylerinde bu bitkinin bir dalını kutsal suya daldırıp son bir kutsama için yatağa uzatılmış sevgili ölünüzün üzerine serpersiniz. Kıtlıktan ötürü kutsal bir bitki sayılmaya başlamıştır. Paskalya'dan önceki pazar günü bölgede bulunan söğüt dalları yetmediğinden buralılar onun yerine bu çalıyı kullanmaya başlamıştır.</span></p>
<p class="calibre3"><span class="font">Mezar taşının bildirdiğine göre 14 Haziran 1986'da ölmüş.</span></p>
<p class="calibre3"><span class="font">İkimiz sessizce durduk mezarın başında. Katya'nın omzunda çantası asılıydı, ben de elimde, içine eldivenlerimi tıkıştırdığım siyah kaskımı tutuyordum. Mezar taşına bakmak üzere eğildik.</span></p>
<p class="calibre3"><span class="font">Taşın üzerinde ortaçağ teknelerine benzer bir şeye binmiş adamları gösteren bir kabartma vardı. Yoksa karadaydılar da savaşçı disiplinleri nedeniyle mi böyle sıkı düzen bir arada duruyorlardı? Kadim görünüyorlardı. Mezar taşının arkasında da savaşçılar vardı, ellerindeki oklar ya da küreklerle karşılarına çıkan her kara ya da su parçasını geçmeye kararlı, güvenli görünüyorlardı.</span></p>
<p class="calibre3"><span class="font">Borges ölmek üzere Cenevre'ye geldiğinde, yanında Ma-ria Kodama vardı. Altmışlı yılların başında Kodama, Bor-ges'in Anglosakson ve İskandinav edebiyatı okuyan öğrencilerinden biriydi. Yarı yaşındaydı. Borges'in ölümünden sekiz hafta önce evlendiklerinde, Rue de la Tour-Maîtresse adlı arşiv sokağındaki otel odalarından çıkıp kadının bulduğu bir daireye taşındılar.</span></p>
<p class="calibre3"><span class="font">Bu kitap, diye yazmıştı bir ithaf sayfasında, senindir Mana Kodama. Bu ithafta alacakaranlıklar, Nara geyikleri, yalnız geceler ve kalabalık sabahlar, paylaşılan adalar, denizler, çöller, bahçeler, unutmanın yitirdiği ve hafızanın dönüştürdüğü şeyler, müezzinin tiz sesi, Hawkwood'un ölümü, bazı kitaplar ve gravürler olduğunu söylememe gerek var mı?... Ancak bize verilmiş olanı verebiliriz. Sadece zaten ötekine ait olanı verebiliriz!</span></p>
<p class="calibre3"><span class="font">Katya'yla ben kazınmış kitabenin hangi dilden olduğunu anlamak için mezar taşına eğilmiş bakarken oğlunu pusette gezdiren genç bir baba geçti yanımızdan. Oğlan sarsakça ilerleyen bir güvercini parmağıyla gösterip kahkahalar attı, kuşu hareket ettirenin kendisi olduğuna emindi.</span></p>
<p class="calibre3"><span class="font">Kitabenin ön yüzündeki dört sözcüğün Anglosakson dilinde olduğunu keşfettik: </span><span class="font1">And Ne Forhtedan Na.</span><span class="font"> Korkmamalı.</span></p>
<p class="calibre3"><span class="font">Mezarlıktaki patikanın ilersindeki boş banka bir çift yaklaştı. Biraz tereddütten sonra oturmaya karar verdiler. Kadın yüzü erkeğine dönük onun kucağına oturdu.</span></p>
<p class="calibre3"><span class="font">Arka taraftaki sözcükler İskandinav dilindeydi. </span><span class="font1">Hann tekr sverthit Gram ok leggr i methal theira bert.</span><span class="font3"> Adam, kılıç Gram'ı alıyor ve kınından sıyırıp aralarına koyuyor. Bu cümle Borges ile Kodama'nın sevdikleri ve yıllar içinde oyunlarına konu ettikleri bir İskandinav destanından geliyor.</span></p>
<p class="calibre3"><span class="font">Kitabenin en altında, otların yakınında şöyle yazıyor: Ulrike'den Javier Otârola'ya. Ulrike Borges'in Kodama'ya taktığı addı, Javier de Kodamanın ona taktığı ad.</span></p>
<p class="calibre3"><span class="font">Yazık, dedim kendi kendime, yanımızda çiçek getirmedik. Sonra aklıma bir şey geldi: çiçek yerine deri eldivenlerimden birini bırakacaktım.</span></p>
<p class="calibre3"><span class="font">Çim biçme makinesini süren bahçıvan giderek yaklaşıyordu. Çift devirli motorun sesini duyuyor, yeni biçilmiş çimenin kokusunu alıyordum. Başka hiçbir koku çimen kokusu kadar başlangıçları çağrıştırmaz: sabah, çocukluk, bahar.</span></p>
<p class="calibre3"><span class="font">Bir sabahın anısı.</span></p>
<p class="calibre3"><span class="font">Vergilius ve Frost'tan dizeler.</span></p>
<p class="calibre3"><span class="font">Macedonio Fernândez'in sesi.</span></p>
<p class="calibre3"><span class="font">Tek tük birkaç kişinin sevgisi ya da sohbeti.</span></p>
<p class="calibre3"><span class="font">Kuşkusuz tılsımdır hepsi de, ama yararsızdırlar adlandıramadığım karanlığın karşısında, adı söylenmez karanlığın karşısında.</span></p>
<p class="calibre3"><span class="font">Sonra kuşkuya düştüm. Eldiven sanki yanlışlıkla düşürülmüş gibi duracaktı. Düşürülmüş buruşuk siyah bir eldiven! Manasız olacaktı. Boşver. En iyisi daha sonra bir demet çiçekle tekrar gelmek. Ne tür çiçek?</span></p>
<p class="calibre3"><span class="font">Ah bitimsiz gül, mahrem, sınırsız,</span></p>
<p class="calibre3"><span class="font">Sonunda Tanrı'nın ölü gözlerime göstereceği.</span></p>
<p class="calibre3"><span class="font">Katya soru sorarcasına yüzüme baktı. Onaylayarak başımı salladım. Gitme zamanıydı. Kapıya doğru yavaş yavaş yürüdük, konuşmadan.</span></p>
<p class="calibre3"><span class="font">Bosnalı bahçıvan, Aradığınız mezarı buldunuz mu? diye sordu.</span></p>
<p class="calibre3"><span class="font">Sayenizde, diye yanıtladı Katya.</span></p>
<p class="calibre3"><span class="font">Ailenizden biri mi?</span></p>
<p class="calibre3"><span class="font">Ailemizden, dedi Katya.</span></p>
<p class="calibre3"><span class="font">Tiyatronun dışında her şey çok sakindi ve sığırcığın çıktığı kapı kapatılmıştı. Motorumu Katya'nın scooter'ının yanına park etmiştim. Katya kaskını almaya gitti. Kendi-minkini takmak için içinden eldivenlerimi çektim. Tek bir eldiven vardı. Tekrar baktım. Sadece bir tane.</span></p>
<p class="calibre3"><span class="font">Ne oldu?</span></p>
<p class="calibre3"><span class="font">Eldivenlerimden biri yok.</span></p>
<p class="calibre3"><span class="font">Düşürdün herhalde, gidip bakalım, bir dakika bile sürmez.</span></p>
<p class="calibre3"><span class="font">Mezarın başındayken aklımdan geçenleri söyledim ona.</span></p>
<p class="calibre3"><span class="font">Onu hafife almışsın, dedi suçortağı tavrıyla, çok çok hafife almışsın.</span></p>
<p class="calibre3"><span class="font">Biz gülerken, kalan eldiveni cebime tıkıştırdım, Katya da arkama oturdu. Trafik ışıklarının çoğu yeşildi, kısa süre sonra Rhöne'u geçmiş, şehri arkamızda bırakmış geçide doğru tehlikeli virajlardan kıvrılarak gidiyorduk. Sıcak hava çıplak ellerime çarpıyordu, Katya dönüşlerde eğiliyordu. Geçenlerde bana yolladığı bir SMS mesajında Elealı Zenon'dan yaptığı alıntı geldi aklıma: Hareket halindeki şey ne bulunduğu mekândadır ne de bulunmadığı mekânda; benim için müziğin tanımlarından biridir bu.</span></p>
<p class="calibre3"><span class="font">Col de la Faucille'e varana kadar bir tür müzik yaptık.</span></p>
<p class="calibre3"><span class="font">Burada durup motordan indik, aşağıdaki göle, Alplere ve nice ömür katmanıyla Cenevre'ye bakmak için.</span></p>
</body>
</html>
