<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre4"><a id="bookmark0" class="calibre5"></a><span class="font5"><a id="bookmark1"></a>Le Pont d'Arc</span></h2>
<p class="calibre3"><span class="font">Şubat ayı. Gece hafif don yapıyor. Öğlen 21°C. Ardeche'in doğu yakasındaki Vogue köyünün üstünde bulutsuz gökyüzü. Taşan, taşları cilalayan, kaydıran suyun sesi. Girdaplarla dolu, hızlı akan, güneşte metalik bir görünüm alan nehrin eni yirmi metreden az. İnsanın hayalgücünü bir köpek gibi çekiştiriyor, yürüyüşe çıkmaya çağırıyor. Üç saatten kısa bir sürede altı metre kadar yükselebilen, kötü şöhretli bir nehir. Söylediklerine göre içinde turnabalığı var ama </span><span class="font1">sandre</span><span class="font"> bulunmuyor.</span></p>
<p class="calibre3"><span class="font">Nehrin yukarısına doğru gümüş yüzey boyunca dalış yapan kuşları izliyorum. Sabah kireçtaşı kayalarının altındaki kilisede Anne için dua etmeye gittim. Anne, arkadaşım Simon'un annesi, Cambridge'de bahçeli evinde ölmekte. Elimden gelseydi ona Ardeche'in tereddütsüz ama muğlak bir vaatle dolu sesini gönderirdim.</span></p>
<p class="calibre3"><span class="font">Ardeche'in suları Bas Vivarais platosunda birçok mağara oymuş, ezelden beri bu mağaralar nice yiğide sığınak olmuş. Buraya gelirken yoldan "hiç parası olmayan ama bol zamanı bulunan" bir adamı alıyorum. Sanırım işini kaybetmiş. Ocak ayından beri bölgede dolaşıyor, akşamla-</span></p>
<p class="calibre3"><span class="font">rı bulduğu bir mağarada yatıyormuş. Yarın akıntıya karşı otuz kilometre aşağıdaki Chauvet mağarasını ziyaret edeceğim, son buzul çağından sonra ilk kez 1994'te yeniden keşfedilmiş. Orada dünyanın bilinen en eski mağara resimlerine, Lascaux ve Altamira resimlerinden en az 15000 yıl daha eski olan resimlere bakacağım.</span></p>
<p class="calibre3"><span class="font">Son buzul çağında, nispeten sıcak bir dönemde burası şimdikinden 3 ila 5 derece soğukmuş. Ağaçlar huş, İskoç çamı ve ardıç ağacından ibaretmiş. Faunada şimdi nesli tükenmiş olan çok sayıda tür yaşıyormuş: mamutlar, megaseros geyikleri, yelesiz mağara aslanları, yaban öküzleri ve üç metre boyunda ayılar, ayrıca ren geyiği, dağ keçisi, bizon, gergedan ve vahşi atlar. Göçebe avcı-toplayıcılardan oluşan insan nüfusu seyrekmiş ve yirmi-yirmi beş kişilik gruplar halinde yaşıyormuş. Paleontologlar bu insanlara Cro-Magnon diyorlar, mesafe yaratan bir ad bu, oysa aramızdaki fark muhtemelen sandığımızdan çok daha az. Ne tarım varmış ne metalürji. Müzik ve ziynet eşyası varmış ama. Ortalama yaşam süresi yirmi beşmiş.</span></p>
<p class="calibre3"><span class="font">Hayattayken bir arada yaşama ihtiyacı şimdiki gibiymiş. Ancak Cro-Magnonların insanın ilk ve ebedi sorusu olan "Neredeyiz biz?"e verdikleri yanıt bizimkinden farklıymış. Göçebeler hayvanların yanında hayli azınlıkta kalan bir tür olduklarının acı bir şekilde farkındaymış. Onlar bir gezegene değil, hayvan yaşamının içine doğmuşlar. Cro-Magnonlar hayvanlara sahip değilmiş: Hayvanlar dünyanın ve etraflarındaki hiç durmayan evrenin sahipleriy-</span></p>
<p class="calibre3"><span class="font">miş. Her ufkun ardında hayvanlar çıkıyormuş karşılarına.</span></p>
<p class="calibre3"><span class="font">Bununla birlikte hayvanlardan farklıymışlar. Ateş yaka-biliyorlarmış, karanlıkta ışıkları varmış. Uzaktan öldürebi-liyorlarmış. Elleriyle birçok şey yapabiliyorlarmış. Mamut dişleriyle dik tuttukları çadırlar kuruyorlarmış. Konuşuyorlarmış. Sayabiliyorlarmış. Su taşıyabiliyorlarmış. Ölümleri farklıymış. Azınlıkta oldukları için kendilerini hayvanlardan ayrı tutabiliyorlarmış, hayvanlar da onların bu ayrı duruşunu bağışlayabiliyormuş.</span></p>
<p class="calibre3"><span class="font">Ardeche vadisinin başında Pont d'Arc var, nehir tarafından oyulmuş, neredeyse simetrik 34 metre yüksekliğinde bir köprü. Köprünün güney yakasında, yıpranmış silueti köprüyü geçmek için yaklaşan pelerinli bir devi anımsatan yüksek bir kireçtaşı katmanı var. Siluetin arkasında, kayanın yüzeyinde, yağmurun boyadığı sarı ve kırmızı lekeler - aşıboyası ve demir oksit. Dev gerçekten köprüyü geçmeye kalksa, cüssesi sayesinde hemen hemen anında kendisini karşı yarda, tepesinde Chauvet mağarası olan yükseltide bulurdu.</span></p>
<p class="calibre3"><span class="font">Cro-Magnonlar zamanında köprü de dev de buradaydı. Şu farkla ki 30000 yıl önce, resimler henüz çizilmekteyken, Ardeche kıvrılarak uçurumun dibine kadar geliyor, benim şu anda tırmanmakta olduğum doğal patikadan ise türlerine göre toplaşmış hayvanlar nehrin suyundan içmek için aşağıya doğru iniyorlardı. Mağara çok stratejik ve sihirli bir konumdaydı.</span></p>
<p class="calibre3"><span class="font">Cro-Magnonlar bir Varış kültüründe korku ve hayret</span></p>
<p class="calibre3"><span class="font">içinde yaşıyor, pek çok gizemle yüz yüze kalıyorlardı. Kültürleri 20000 yıl kadar sürdü. Biz ise şimdilik iki-üç yüzyıl kadar sürmüş olan bir biteviye Ayrılış ve İlerleme kültüründe yaşıyoruz. Bugünün kültürü, gizemlerle yüzleşmek yerine sürekli onları yenmeye çalışıyor.</span></p>
<p class="calibre3"><span class="font">Sessizlik. Kask lambamı söndürüyorum. Karanlık. Karanlıkta sessizlik bir ansiklopedi niteliğine bürünüyor, o zamandan bu yana olmuş bitmiş her şeyi sıkıştırarak içine sığdırıyor.</span></p>
<p class="calibre3"><span class="font">Önümdeki kayada bir küme karemsi kırmızı benek var. Kırmızının tazeliği şaşırtıcı. Bir koku kadar, ya da haziran gecesinde gün batarken çiçeklerin büründüğü renk kadar mevcut ve oracıkta. Bu lekeler avuç içine kırmızı oksit pigmenti sürüp kayaya bastırarak yapılmıştı. Küçük parmağındaki hafif çıkıklık sayesinde ellerden biri teşhis edilebilmiş, aynı elin izi mağaranın başka yerlerinde de bulunmuştu.</span></p>
<p class="calibre3"><span class="font">Başka bir kayadaki benzer lekeler, bir bizonun yandan görünüşüne benzer bir şekil çiziyor. Elin izleri hayvanın gövdesini dolduruyor.</span></p>
<p class="calibre3"><span class="font">Karanlık.</span></p>
<p class="calibre3"><span class="font">Kadınlar, erkekler ve çocuklar gelmezden önce (mağarada on bir yaşlarında bir çocuğun ayak izleri var) ve onlar ayrılıp gittikten sonra mağarada ayılar kalıyormuş. Belki kurtlar ve başka hayvanlar da varmış, ama göçebelerin mağarayı paylaşmak zorunda oldukları evsahipleri ayılarmış. Duvardan duvara baktıkça ayı pençelerinin izleri gö-</span></p>
<p class="calibre3"><span class="font">rülüyor. Ayakizleri bir ayının yavrusuyla birlikte, karanlıkta yolunu bulmaya çalışarak ilerlediğini gösteriyor. Mağaradaki odacıkların yaklaşık on beş metre yüksekliğiyle en büyük ve merkezi olanında, ayıların kış uykusuna yattıkları toprağın balçığında çok sayıda çukur ya da çöküntü bulunuyor. Burada yüz elli ayı kafatası bulunmuş. Bunlardan biri muhtemelen bir Cro-Magnon tarafından törensi bir şekilde mağaranın en dibindeki taş bir kaidenin üzerine yerleştirilmiş.</span></p>
<p class="calibre3"><span class="font">Sessizlik.</span></p>
<p class="calibre3"><span class="font">Sessizlikte mekânın boyutları ve genişliği giderek daha çok önem kazanmaya başlıyor. Mağara yarım kilometre uzunluğunda ve bazı yerlerinde genişliği elli metreye kadar varıyor. Ancak geometrik ölçümlerin pek bir anlamı yok çünkü gövdemsi bir şeyin içindesiniz.</span></p>
<p class="calibre3"><span class="font">Jeolojik diyagenez sürecinde oluşmuş olan sarkıt ve dikitler, üstündeki yumrularıyla kapanan duvarlar, geçitler, boşluklar şaşırtıcı bir şekilde bir insan ya da hayvan gövdesinin organlarına ve boşluklarına benziyor. Hepsinin ortak özelliği akan suyun yarattığı şekillere benzemeleri.</span></p>
<p class="calibre3"><span class="font">Mağaranın renkleri de anatomik. Karbonat kayalar kemik ve işkembe renginde, dikitler kızıl ve bembeyaz, kal-kit (kalsiyum karbonat) sarkıt ve taşlar turuncu ve sümük-sü. Yüzeyler sanki balgam kaplı gibi ıslak.</span></p>
<p class="calibre3"><span class="font">Dev bir sarkıt bir tür bağırsağa benzeyecek şekilde büyümüş (sarkıtlar bir yüzyılda bir santimetre hızıyla büyür) ve bir noktada minik bir mamutun bacakları, kuyruğu ve</span></p>
<p class="calibre3"><span class="font">gövdesini çağrıştıran bir biçim almış. Bu benzerlik kolayca gözden kaçabilir, onun için bir Cro-Magnon ressamı dört kısa kırmızı çizgiyle minik mamutu daha görünür kılmış.</span></p>
<p class="calibre3"><span class="font">Üzerine resim yapılmaya müsait birçok duvar dokunulmadan bırakılmış. Mağarada çizilmiş olan 400 küsur hayvan tıpkı doğadaki gibi göze batmayacak şekilde dağılmış. Lascaux ya da Altamira'daki gibi resim sergileri yok burada. Daha fazla boşluk, daha fazla gizlilik, belki karanlıkla daha fazla suç ortaklığı var. Yine de, daha sonrakilerden 15000 yıl kadar eski olan bu resimlerin çoğu, onlar kadar hünerli, gözlemci ve zarif. Anlaşılan sanat hemen ayakları üzerine dikilebilen bir tay gibi doğuyor. Sanat yapma yeteneği sanat ihtiyacına eşlik ediyor ikisi birlikte gelişiyor.</span></p>
<p class="calibre3"><span class="font">Alçak, fincan şeklinde -dört metre kadar çapında- bir küçük mağaracığa emekleyerek giriyorum; ve mağaracığın düzensiz kıvrımlı kenarlarında kırmızıyla çizilmiş üç ayı buluyorum: erkek, dişi ve yavruları, binlerce yıl sonra anlatılacak masalda olduğu gibi. Çömelip seyretmeye koyuluyorum. Üç ayı, arkalarında da iki küçük dağ keçisi. Ressam kömür meşalesinin kıpırdayan ışığında kaya ile konuşmuş. Duvardaki bir çıkıntı, sallanarak yürüyen ayının ön pençesinin müthiş bir ağırlıkla dışarıya doğru savrulmasına yol açmış. Bir çatlak, dağ keçisinin sırtını mükemmelen izlemiş. Sanatçı bu hayvanları mutlak ve yakın bir bilgiyle tanıyormuş; </span><span class="font1">elleri</span><span class="font"> karanlıkta görebiliyormuş onları. Taşın sanatçıya söylediği, hayvanların -varolan her şey gibi- taşın içinde oldukları ve sanatçının, parmağındaki</span></p>
<p class="calibre3"><span class="font">kırmızı boyasıyla, hayvanları taşın yüzeyine, zarımsı yüzeyine çıkmaya, bu yüzeye sürünüp kokularıyla onu lekelemeye ikna edebileceğiymiş.</span></p>
<p class="calibre3"><span class="font">Bugün, havadaki nem yüzünden resim yapılan yüzeylerin çoğu zar kadar hassas bir hale gelmiş, bir bezle kolayca silinebilirler. Hürmetin nedeni bu.</span></p>
<p class="calibre3"><span class="font">Mağaradan çık ve akan zamanın rüzgâr gibi acelesine katıl. Yeniden adlar takın. Mağaranın içinde her şey anlık ve adsız. Mağaranın içinde korku var, ama korku bir korunma duygusuyla mükemmelen dengelenmiş.</span></p>
<p class="calibre3"><span class="font">Cro-Magnonlar mağaranın içinde yaşamıyorlardı. Hakkında pek az şey bildiğimiz bazı törenlere katılmak için giriyorlardı mağaraya. Bir şekilde şamanist oldukları varsayımı akla uygun geliyor. Her defasında mağarada bulunan insan sayısı muhtemelen otuzu geçmiyordu.</span></p>
<p class="calibre3"><span class="font">Hangi sıklıkta geliyorlardı? Burada sanatçılar nesiller boyu çalışmış mıydı? Yanıtsız sorular. Belki de buraya tehlike ile kurtuluş, korku ile korunma duygusu arasında mükemmel bir dengeye vardıkları özel anlar yaşamak için, bu anları hafızalarına kaydedip gitmek için geldiklerini varsaymakla yetinmeliyiz. insan bundan fazlasını umabilir mi bir andan?</span></p>
<p class="calibre3"><span class="font">Chauvet'de resmedilen hayvanların çoğu gerçek hayatta korkutucu hayvanlardı; ancak resmediliş tarzlarında korkudan hiç iz yok. Saygı var, evet, kardeşçe, yakın bir saygı. Bu yüzden de her hayvan imgesinde bir insan varlığı mevcut. Hazla kendini gösteren bir varlık. Buradaki her</span></p>
<p class="calibre3"><span class="font">varlık insanda kendini rahat hissediyor - tuhaf bir ifade bu, ama su götürmez.</span></p>
<p class="calibre3"><span class="font">En dipteki odada - siyah kömürle çizilmiş iki aslan. Neredeyse gerçek boyutlarda. Yan yana profilden görünüyorlar, erkek arkada, dişi olan erkeğe paralel, ona boylu boyunca dokunuyor ve bana daha yakın.</span></p>
<p class="calibre3"><span class="font">Tek, tamamlanmamış (ön ayaklarıyla arka pençeleri eksik, sanırım hiç çizilmemiş) ama bütünlüklü bir varoluş olarak buradalar. Doğal olarak aslan renginde olan etraflarındaki taş yüzey, aslana dönüşmüş.</span></p>
<p class="calibre3"><span class="font">Bu iki aslanı çizmeye çalışıyorum. Dişi aslan hem erkeğin yanında, ona sürtünüyor, hem de onun içinde. Bu ikili-lik son derece kurnazca bir eksiltme sonucu ortaya çıkmış, iki hayvan aynı dış hat çizgisini paylaşıyor. Beli, karnı ve göğüs çizgisini gösteren hat iki hayvana birden ait - onlar da bu hattı hayvani bir zarafetle paylaşıyorlar.</span></p>
<p class="calibre3"><span class="font">Vücutlarının kalan kısmında hatlar ayrılıyor. Kuyruklarını, sırtlarını, enselerini, alınlarını ve burunlarını belirten çizgiler ayrı çizilmiş, ara ara birbirlerine yaklaşıyor, ayrılıyor, birleşip sonra farklı noktalarda sonlanıyorlar, ne de olsa erkek aslan dişiden çok daha uzun.</span></p>
<p class="calibre3"><span class="font">Ayakta duran iki hayvan, erkek ve dişi, karınlarından, en hassas oldukları ve tüylerinin en az olduğu noktadan tek bir hatla birleşmişler.</span></p>
<p class="calibre3"><span class="font">Emici Japon kâğıdı üzerine çiziyorum; bu kâğıdı seçtim çünkü siyah mürekkeple üzerine çizim yapmanın zorluğunun, beni sert kaya yüzeyine kömürle (mağarada yakılıp elde edilmiş olan kömürle) çizmenin zorluğuna biraz yaklaştıracağını umuyorum. Her iki durumda da çizgi söz dinlemiyor. Biraz zorlayıp boyun eğdirmeniz gerekiyor.</span></p>
<p class="calibre3"><span class="font">iki ren geyiği ters yönlere doğru adım atıyorlar - doğuya ve batıya doğru. Ortak bir hat paylaşmıyorlar, daha ziyade üst üste çizilmişler yukarıdakinin ön ayakları alttakinin gövdesi üzerinde iri kaburgalar gibi duruyor. Ve birbirlerinden ayrılmaları mümkün değil, iki gövde aynı sekizgende birbirine kilitlenmiş, yukarıdakinin küçük kuyruğu aşa-ğıdakinin boynuzlarıyla kafiye yapıyor, yukarıdakinin hakkâk kalemi profilli uzun başı alttakinin arka bacağındaki ayak tarağına ıslık çalıyor. Tek bir işaret oluşturuyorlar ve çember şeklinde dans ediyorlar.</span></p>
<p class="calibre3"><span class="font">Resim tamamlanmak üzereyken sanatçı kömür parçasını bırakmış, parmağıyla alttaki hayvanın karnı ve gerdanı boyunca koyu bir siyahlık (yüzdükten sonra saçın aldığı renk gibi) boyayıp yaymış. Sonra üstteki hayvanı da aynı şekilde boyamış, boyayı kayadaki beyazımsı tortuyla birleştirip biraz yumuşatmış.</span></p>
<p class="calibre3"><span class="font">Çizerken, kendi kendime, geyiğin dansının gözle görünür ritmine boyun eğen elim belki de bu hayvanları ilk çizen elle birlikte dans ediyordur, diyorum.</span></p>
<p class="calibre3"><span class="font">Bir çizgi çekilirken kırılıp yere düşmüş bir kömür parçasına rastgelmek hâlâ mümkün burada.</span></p>
<p class="calibre3"><span class="font">Chauvet'yi benzersiz kılan mağaranın bir tarihte dış dünyaya kapanmış olması. Esas giriş odasının tepesi -ki burası genişmiş ve güneş ışığı alıyormuş- 20000 yıl önce çökmüş. O günden 1994'e kadar sanatçıların, ulaşabilecekleri en uç noktada olduğu için seslendikleri karanlık, </span><span class="font1">arkadan </span><span class="font">girip yaptıkları her şeyi gömmüş ve korumuş.</span></p>
<p class="calibre3"><span class="font">Sarkıt ve dikitler büyümeyi sürdürmüş. Yer yer kalkit tabakaları bazı ayrıntıları katarakt gibi kapatmış. Ancak çi-zilenlerin olağandışı tazeliği büyük ölçüde korunmuş. Bu tazelik de her türlü çizgisel zaman anlayışını sabote ediyor.</span></p>
<p class="calibre3"><span class="font">Pankreas ucuna benzeyen küçük bir kaya sarkıtına rastge-liyorum; üzerinde iki kırmızı resim var, büyük ihtimalle iki kelebek.</span></p>
<p class="calibre3"><span class="font">Aklıma Cambridge'de ölmekte olan Anne geliyor. Kocası, Simon'un babası arkeoloji profesörüydü. Çok eskiden her yaz arka arkaya paleolitik kazı alanlarının yanında kamp yapardı.</span></p>
<p class="calibre3"><span class="font">O halde, eğer tarihleme doğruysa, baktığın çizimler Wil-lendorf'un oyma kadınıyla aynı zamandan kalma?</span></p>
<p class="calibre3"><span class="font">Evet.</span></p>
<p class="calibre3"><span class="font">Eğer hafızam beni yanıltmıyorsa kırmızımsı kireçta-şından oyulmuş.</span></p>
<p class="calibre3"><span class="font">Yanıltmıyor.</span></p>
<p class="calibre3"><span class="font">Morfin insanın kafasını bulandırıyor. Taş balta bulmuşlar mı çok?</span></p>
<p class="calibre3"><span class="font">Tam bilmiyorum. Galiba on iki kadar.</span></p>
<p class="calibre3"><span class="font">Taş baltaları simetrik olarak yapmak sanatın başlangıcı sayılır.</span></p>
<p class="calibre3"><span class="font">Ben de onu demeye çalışıyorum.</span></p>
<p class="calibre3"><span class="font">Anne'in şu anda, tam şu anda, yatağından kırmızı kelebekleri görebilmesini istiyorum.</span></p>
<p class="calibre3"><span class="font">Batıya yönelmiş birkaç sürü. Aralarında, küçücük çizilmiş yakın hayvanlar, uzaktaki devasa hayvanlara değiyorlar.</span></p>
<p class="calibre3"><span class="font">Kuru mevsimde iyi hazırlanmış bir ateş tutuşturulduğu anda o kadar hızlı yayılır ki seyredenler havanın süpürülüp alındığını hisseder.</span></p>
<p class="calibre3"><span class="font">Cro-Magnon resimleri sınırlara önem vermiyordu. Nereye gitmesi gerekiyorsa o yana doğru akıyor, orada zaten bulunan resimleri dolduruyor, çakışıyor, içlerine giriyordu; taşıdığı şeyin boyutlarını sürekli değiştiriyordu. Cro-Magnonlar nasıl bir hayali uzamda yaşıyordu?</span></p>
<p class="calibre3"><span class="font">Göçebeler için geçmiş ve gelecek mefhumu </span><span class="font1">başka bir yer</span><span class="font"> deneyimine bağlıdır. Geçip gitmiş ya da beklenen bir şey başka bir yerde gizlidir.</span></p>
<p class="calibre3"><span class="font">Avcı için de av için de gizlenmek sağ kalmanın ön koşulu. Hayat gizlenecek yer bulmaya bağlı. Her şey saklanıyor. Ortadan kaybolan gizlenmiş demektir. Bir yokluk -ölülerin çekip gitmesinde olduğu gibi- kayıp olarak yaşanıyor ama terk olarak değil. Ölüler başka bir yerde gizleniyor.</span></p>
<p class="calibre3"><span class="font">Gövdesi uzunluğunda kıvrımlı boynuzları olan bir erkek dağ keçisi beyazımsı bir kayaya kömürle çizilmiş. Çizgilerinin siyahlığını nasıl tanımlamalı? Karanlığı güven verici kılan bir siyahlık bu, ezelden ebede hat çeken bir siyahlık. Hafif bir yokuş tırmanıyor, adımları nazik, gövdesi yuvarlak, yüzü düz. Her çizgi iyi atılmış bir halat kadar gergin, resmin mükemmelen paylaşılan çifte bir enerjisi var: mevcut olmuş bir hayvanın enerjisi ile koluyla gözü hayvanı meşale ışığında çizen insanın enerjisi.</span></p>
<p class="calibre3"><span class="font">Bu kaya resimlerinin burada yapılmalarının nedeni, karanlıkta varolsunlar diyeydi. Karanlık </span><span class="font1">için</span><span class="font"> yapılmışlardı. Karanlıkta gizlenmişlerdi ki içerdikleri şey görünür her şeyden uzun yaşasın, hatta sağ kalma vaadi taşısın.</span></p>
<p class="calibre3"><span class="font">Resmettikleri şey bir harita gibi, diyor Anne. Ne haritası?</span></p>
<p class="calibre3"><span class="font">Karanlıktaki ahbaplık.</span></p>
<p class="calibre3"><span class="font">Neredeler?</span></p>
<p class="calibre3"><span class="font">Burada, başka bir yerden gelerek...</span></p>
</body>
</html>
