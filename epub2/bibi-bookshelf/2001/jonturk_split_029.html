<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>jonturk</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:a003e498-fb28-4c30-bc71-7780e5eb847a"/></head>
  <body class="calibre">
<h2 class="h2baslik1" id="calibre_toc_27">II. Meşrutiyet’in Yerel Düzlemde Yansımalarına Bir Örnek: Bursa</h2>
				<p class="sagnormal">Mine Akkuş</p>
				<p class="normal1">Giriş</p>
				<p class="normal">MÖ 2. yüzyıldan itibaren önemli bir yerleşim merkezi olan Bursa doğudan gelen ticaret yollarının üzerinde bulunması, verimli toprakları, önemli ticaret limanları ve İstanbul’a olan yakınlığı ile her dönemde ön planda yer almış bir kenttir. Bursa Osmanlı Beyliği’nin hâkimiyeti altına girdikten sonra politik bir merkez olmakla kalmayarak sosyo-ekonomik ve kültürel düzlemde de gelişmiştir. Kuruluş evresinden itibaren taşıdığı değeri ilerleyen süreçte devam ettirecek olan Bursa’da, 23 Temmuz 1908 tarihinde Meşrutiyet’in ikinci kez ilanından sonra, imparatorluk sınırları içinde yaşanacak olan siyasal, sosyo-kültürel ve ekonomik alanda önemli gelişmelerin izdüşümleri hissedilmiştir.</p>
				<p class="normal1">Meşrutiyet’in İlanı ve Bursa</p>
				<p class="normal">22 Mart 1906-15 Kanunusani 1909 arasında Hüdavendigâr valisi olan Mehmed Tevfik (Biren) Bey anılarında, II. Meşrutiyet’in ilanının Bursa’ya 24 Temmuz 1908 Cuma günü meşrutiyetin ilk sadrazamı Said Paşa’nın telgrafıyla bildirildiğini ifade etmektedir. Mehmed Tevfik telgrafı yetkililere tebliğ ve merkezde ilandan sonra Bursa’daki ilk tepkileri şu sözlerle anlatmaktadır: </p>
				<p class="indentmetin">[…] Önceleri hiçbir taraftan ne bir hareket zuhur etti ne de bir ses işitildi… Ertesi gün Hükümet Dairesine gittiğim zaman herkesin yüzünde sakin lakin mütereddid bir ifade olduğunu gördüm. Bir ara İttihat Terakki Cemiyet Merkez-i Umumisi’nin imzasını taşıyan ve Bursa İttihat Terakki Cemiyet Merkezi adresine gönderilmiş bir telgraf zuhûr etti, lakin Bursa’da böyle bir teşekkülün mevcudiyetinden haberdar olmayan telgrafhane bu telgrafı kime vereceğini bilmiyordu. […] Aynı gün Bursa İttihat ve Terakki Cemiyeti’nden bir heyet gelip beni gördü ve bu ziyaretçilerin hepsi de tanıdık çıktı. […] İttihat ve Terakki Cemiyeti’nin meydana çıktığı o gün bir bayrama dönüştü. Herkes birbirini tebrik ediyor ve Hünkâr’a dua ve bana da tebriklerini beyan ediyordu…</p>
				<p class="normal">Mehmed Tevfik halk tarafından sokaklarda da kendisine büyük sevgi gösterileri yapıldığını ve bir otelde Kanun-ı Esasi şerefine büyük bir ziyafetin düzenlendiğini belirterek “[…] Memleketin Müslim ve gayrimüslim bütün ileri gelenleri ve memurları tarafından hazırlanan bu ziyafet esnasında hürriyeti tebcil yolunda nutukların irad olunduğu ve sarıklı hocalarla papaz ve hahamların birbirleri ile kucaklaşıp öpüştükleri […]” sözleriyle Bursa’daki bütün toplulukların birlikte büyük bir sevinç içinde hareket ettiklerini vurgulamaktadır.</p>
				<p class="normal">Mehmed Tevfik, Meşrutiyet’in ilanını haber veren ve kente cuma günü ulaşan telgrafı izleyen pazar günü Bursa’da “büyük nümayişlerin”, meşrutiyet yanlısı büyük bir coşkunun yaşandığını; fakat “mutlakıyet devrinin en azılı ve ahlaksızlarından bir takım kimselerin” gösterilerde ön safları tuttuklarını belirterek, yeni durumdan yararlanmak isteyen birçok çıkar grubunun Bursa’da belirdiğini ifade etmektedir. Debbağ Mustafa öncülüğünde bir grup Duhuliye Vergisi aleyhinde bir hareket başlatmış ve meşrutiyet –“özgürlük”– ortamında vergi alınmaması gerektiği yönündeki kışkırtmaları sonucu Bursa’da olaylar çıkmıştır. Aynı yaklaşımı Tevfik Bey’in eşinin anılarında da görmek mümkündür. Naciye Neyyal “İstibdat sona erdi, artık vergi ödememize ne lüzum var” gibi sloganlarla ortaya çıkanların olduğunu belirtmektedir. Neyyal; </p>
				<p class="indentmetin">Bursa’da Meşrutiyetten sonra husule gelen aşırı heyecan ve burada bulunan ecnebilere hissedilen nefret, Reji idaresine duyulan istikrah ahali-<br class="chapter"/>nin, şehirde bir tedhiş havası yaratmasına, bazı iş yerlerine baskın verip, sahiplerini tartaklamaya ve bir takım dükkânları yağmalamaya teşebbüs edileceğine dair rivayetler, bazı zenginlerin müesseselerini kapatmalarına, Türkler tarafından hakarete uğrayan Hıristiyanların aileleri ile beraber şehirden uzaklaşmalarına sebebiyet verdi. Hele Şükrü adında bir serserinin, şehrin muhtelif yerlerinde yangınlar çıkartarak, yağmaya kalkışacağı rivayeti, herkesin ödünü patlattı. </p>
				<p class="normal">sözleriyle olayların büyüdüğünü yansıtmaktadır. </p>
				<p class="normal">1908 Meşrutiyet’in ilanından sonra bir geziye çıkan ve ilk yansımaları anlatan Tanin gazetesi yazarı Ahmed Şerif 6 Temmuz 1909’da geldiği Bursa ile ilgili izlenimlerini şu sözlerle anlatmaktadır; </p>
				<p class="indentmetin">[…] Evvelce Bursa’da geceleri emniyetle 
				sokaklarda, çarşılarda gezmek pek mümkün değilmiş, şimdi ise 
				herkesin, özellikle Hıristiyan vatandaşların istedikleri gibi 
				dolaşmak, istedikleri yerlere gitmek hakları kendilerine geri 
				verilmiş, tam bir emniyet içinde geziyorlar ve bunu hürriyet 
				yaptı diyorlar. Çeşitli dinlere bağlı kimseler birbirleri ile 
				çok güzel geçiniyorlar…</p>
				<p class="normal">Böylece dinsel farklılıklardan kaynaklanan özgürlükler ve hakları sınırlandıran ayrıcalıkların meşrutiyetin getirdiği anayasal çerçeve ile çözümlenmeye başladığı ortaya çıkmaktadır. Ancak Ahmed Şerif de Bursa ile ilgili saptamalarında aynı sorunları şu şekilde ifade etmektedir: </p>
				<p class="indentmetin">[…] Kamuoyu Meşrutiyet’in değerini kabul 
				etmekle birlikte, onun bu yüzyılda yaşamak için bir yol 
				olduğunu, varlığın devamı için bir araçtan başka bir şey 
				olmadığını anlayamamış. Bunun için halk, Mebuslar Meclisi’nin 
				açılmasıyla, hemen beklenen şeylerin görülmemesinden hayret ve 
				tereddüt içinde; köylü istiyor ki, vergisini daha kolay bir 
				biçimde ödesin, tarlasını daha emin bir durumda sürsün, malı 
				canı emniyet altında bulunsun… Bu olduktan sonra o, her türlü 
				fedakârlığa, vatan için hizmete hazırdır. Özetle, Bursa, bir 
				şey, bir rüzgâr bekliyor ki, ona gençlik, kuvvet, dolayısıyla 
				hayat versin; o da ancak maariftir…</p>
				<p class="normal">Bu anılarda; özellikle halk arasında, “hürriyetin” içeriğinin bilinmediği ve Meşrutiyet’in ikinci kez ilan edilmesiyle ortaya çıkan politik dönüşümün kodlarının çok fazla toplumsal tabanının olmadığı ifade edilmektedir. Meşrutiyet’in ilanından sonra ilk anda Bursa’daki gelişmeleri yansıtan anılardaki izlenimlerde gözlemlenen hava ve ilk tepkiler, zaman içinde dönüşmeye başlayacak ve Bursa’da II. Meşrutiyet’in siyasal, sosyo-kültürel ve ekonomik etkileri yaşanacaktır.</p>
				<p class="normal1">Siyasal Etkiler</p>
				<p class="normal">Başkent İstanbul’a coğrafi konumu dolayısıyla yakın olan Bursa kenti, II. Meşrutiyet sonrası ortaya çıkan yeni siyasal dinamiklerden fazlasıyla etkilenmiştir. İstibdat karşıtlarının iktidara egemen olması ile birlikte eski kadroların tasfiye edilmesi, yeni siyasal örgütlenmelerin ortaya çıkması, devletin siyasal varlığının devam ettirilmesi için Osmanlıcılıktan milliyetçiliğe (Türkçülüğe) uzanan düşüncelerin etkileri Bursa’da II. Meşrutiyet sonrası dikkati çeken siyasal yansımalar olacaktır. Özellikle Bursa yerel basınında II. Meşrutiyet yanlıları ile karşıtları arasında gazeteler üzerinden yapılan tartışmalar, eleştiriler özgün niteliğe sahiptir.</p>
				<p class="normal">Meşrutiyet ilan edildikten sonra II. Abdülhamid, padişah sıfatıyla varlığını sürdürmesine rağmen başkentte iktidarın aktörleri değişmiş ve İttihat ve Terakki Cemiyeti’nin önde gelen isimleri yönetimde söz sahibi olmuşlardı. İstibdat döneminin en önemli simaları siyasal arenadan uzaklaştırılmışlar, bir kısmı çeşitli illere sürgün edilmişlerdi. Bu bağlamda ilandan kısa bir süre sonra Sultan Abdülhamid’in özel yaveri Çerkez Sakallı (Kabasakal) Mehmed 
				Paşa, Bursa’ya sürgüne gönderilerek burada gözaltına alınmış ve 
				bir süre sonra idam hükmü gerçekleştirilmiş, II. Abdülhamid’in hafiyelerinden Fehim Paşa Bursa’ya sürülmüştür. İstibdat devri önemli simalarının merkezden uzaklaştırılırken –aynı zamanda gözetimlerini kolaylaştırmak için– başkente yakın olan Bursa’ya gönderilmeleri, kentte hareketli bir siyasal ortamın yaşanmasına neden olmuş ve bir bakıma Bursa, meşrutiyet sonrası siyasal sürgünler için bir mekân haline gelmiştir.</p>
				<p class="normal">Bursa’ya Meşrutiyet’in ilanı haberinin ulaşmasının ardından bir kısmı açığa çıkan İttihatçı örgütlenme içinde yer alan kişilerle birlikte, toplumun diğer kesimlerinden de meşrutiyete farklı nedenlerle sahip çıkanlar olacak; ancak meşrutiyet karşıtları da bulunacaktır. Bekir Hoca’nın öncülüğünde Bursa’da kurulan İttihad-ı Muhammedi Cemiyeti, 31 Mart İsyanı’nın ertesi günü isyanı destekleyici nitelikte bir gösteri yapmıştır. Aynı karakterde Bursa’da başka gösteriler yapılmış ve bunların hepsi kan dökülmeden bastırılmıştır. Bursa’da 31 Mart Olayı’nı da destekleyici eylemler gerçekleşmektedir. Diğer taraftan isyanı bastırmak amacıyla ortaya çıkan gelişmeleri Bayar şu ifadelerle anlatmaktadır: </p>
				<p class="indentmetin">Meclis asi askerlerin baskısı altında… Kabine Sultan Hamid’in emrinde… Silahlı bir gönüllü kuvveti vücuda getirmeye karar verdik. Ancak bu suret-le İstibdat İdaresi’ne karşı kati ve fiili protestomuzu yapmış olur, böylece bölgemizde kardeşkanı dökülmesini önleyebilirdik. İttihat ve Terakki teşki-latı içinde geniş bir propagandaya giriştik. Bursa’nın ileri gelenleriyle, aydın gençlerinin ve gerçek din ve ilim adamlarının bir kısmı bizimle bera-berdi. Genç subaylar hizmete hazırdı. Harekate geçebilirdik…</p>
				<p class="normal">31 Mart İsyanı’nın bastırılması ve II. Abdülhamid’in tahttan indirilmesinin sonrasında meşrutiyet taraftarları daha güçlü hale gelmiş ve bir siyasal parti olarak örgütlenen İttihat ve Terakki siyasaya egemen olmaya başlamıştır.</p>
				<p class="normal">Türk siyasal hayatının ilk siyasal partisi İttihat ve Terakki’yi diğer partiler takip etmiştir. Başkentte gözlemlediğimiz Jön Türk Devrimi’nin getirdiği siyasal örgütlenme modelleri Bursa’da da ortaya çıkacaktır. Örneğin, özellikle Ertuğrul gazetesinin yazılarıyla desteklediği İttihat ve Terakki Cemiyeti, Mücahade ve Hukuk-u Abad 
				gazetesi ile Hüdavendigâr gazetesinin desteklediği Hürriyet ve İtilaf Fırkası, Sulh ve Selameti Osmaniye Cemiyeti, 1910 yılında Bursa’da şubesini açan Demokrat Parti, İttihad-ı Muhammedi Cemiyeti, Osmanlı Ahrar Fırkası, Radikal Avam Fırkası.</p>
				<p class="normal">Yeni siyasal örgütler kurulmuştu fakat göz ardı edilmemesi gereken bir realite, meşrutiyet yıllarında siyasal sistemi bütünsel bir şekilde dönüştürme, Osmanlı hanedanlığına son verme düşüncesinin ortaya çıkmamış olmasıdır. Bursa’da meşrutiyetin en önemli taraftarlarından Ertuğrul gazetesine yansıyan ve dönemin iktidar gücü haline gelmeye başlayan İttihat ve Terakki’nin yapacağı bir program, bu bağlamda dikkat çekici bir örnektir. “İttihat ve Terakki Cemiyeti’nin Bursa Kulüpleri’nin Bir Teşebbüs-ü Fevkaladesi” başlıklı yazıda; </p>
				<p class="indentmetin">Padişah-ı Osmaniyan ve halife-i mümin efendimiz hazretlerinin Kosova’da bulunan mübarek Hüdavendigâr’da bir büyük toplulukla namaz kılacakları güne rastlayan haziranın üçüncü cuma günü cemiyet-i muhtereme adına Acemler’de büyük bir ziyafet düzenlenecektir. […] O günkü cuma namazı Bursa Hüdavendigâr cami-i şerifinde kılınacaktır. […] tasarlanan bu ibadet sonrasında herkes topluca Acemlere doğru hareket edecektir…</p>
				<p class="normal">Bu arada Jön Türk Devrimi ile söylemlerde bir özgürlük rüzgârı esmeye ve iktidar erklerine yönelik eleştiriler yapılmaya başlanmıştır. 1909 yılında padişahın Bursa’ya yaptığı gezi nedeniyle tamir edilen Kasr-ı Hümayun’a ait inşaat bedelinin ayrıntılarla açıklanmaması ve yalnızca Bursa Sergisi nedeniyle çıkartılan Sergi Mecmuası’nda onarım masrafının 200 bin kuruş olduğuna dair bilgilerin yer alması Ertuğrul gazetesinin dikkatini çekmiştir. Gazetenin söz konusu onarım işindeki yolsuzluk şüphesine dikkat çekerek Komisyon-ı Mahsusa’nın konuyla ilgilenmesini istemesi; yöneticilerin icraatlarının takip edildiğini, eleştiriler getirildiğini göstermektedir. Bu siyasal dönüşüme bir örnektir.</p>
				<p class="normal">Ancak meşrutiyet karşıtlarının örneğin Bursa’nın Ahmed Paşa Mahallesi’nden Hafız Nurioğlu Rasim’in Mihalıç’tayken meşrutiyet yönetimi aleyhindeki sözlerinden (teveffüatta bulunduğundan) dolayı Divan-ı Harb-i Örfi’de yargılanması yeni iktidar güçlerinin eleştirilere zaman zaman çok da sıcak bakmadıklarını yansıtmaktadır. Buna başka bir örnek muhalif Bursa gazetelerinden Hukuk-u Abad gazetesinin kapatılmasıdır. 13 Temmuz 1912 tarihinde Dahiliye Nezareti’nden Hüdavendigâr Vilayeti’ne gönderilen telgrafta gazetenin basımına tekrar izin verildiği bildirilecektir. Diğer taraftan tekrar basımına başlanan gazetenin 19 Temmuz 1912 tarihli nüshasındaki </p>
				<p class="indentmetin">Kabinenin idaresizlik ve politikasızlığı haricen kötü gidişatı artırdı. Dahili emniyetsizliği uyandırdı vatan çocuklarını birbirine düşürerek mevcut siyasi, mali ve iktisadi durumumuzu berbat etti. […] Siyah bulutlarla kararan ve vatan çocuklarının dökülen kanlarıyla siyasi istiklalimize gayrimuntazam düşüncelerle çalışan İttihat ve Terakki hükümeti ne yazıktır ki bugünkü siyasi durumumuzdan tamamıyla habersiz bulunuyor […]</p>
				<p class="normal">sözleriyle hükümet politikalarının eleştirisine devam edilmesi, muhalefetin varlığı ile tüm zorluk ve baskılara karşın eleştirilerin ifade edilebilmesi açısından ilginçtir.</p>
				<p class="normal">1912 seçimleri hakkında eleştiride bulunan Ertuğrul gazetesinin 4 Nisan 1912 tarihli sayısında “Seyyar Muhabirimizden” başlığıyla yayımlanan haber II. Meşrutiyet dönemi aydınları ve halkın siyasal kültürünü yansıtmaktadır. Haberde </p>
				<p class="indentmetin">Seçim sırasında Bursa’ya bağlı bazı nahiye merkezlerini dolaştım. İtilafçıların yalan dolanları sonucu olan birçok yolsuzluklarını gördüm… Minareli Çavuş merkezine bağlı İnesi köyü sandık başına çağrılmış idi. İsimleri bi-rer birer okunup pusulaları ellerine verildi. Pusulaları yazmak üzere iki yazıcı ortaya atıldı. Bildiklerini yazmaya başladılar. Teftiş heyetinin dikkatini çektim. Birine reyini kime vereceksin diye soruldu. Ben bilmem ki kime atayım? İmam efendi bilir cevabını verdi. Nihayet köylüsünden yahut diğer köylülerden kimi isterse yazdırması lazım geldiği güçhal ile anlatıldı. O da oyunu oğluna verdi. Bunun gibi neler oldu. Katiyen temin ederim ki köylülerin çoğu kime oy verdiklerinden bihaberdirler. İtilafçılar yalnız imam ve muhtasarları elde etmişler, onlar da köylüyü avutup kendi istedikleri üzerine oyları toplamışlardır. Gördüğüm, tahkik ettiğim köylerde hemen böyle oldu…”</p>
				<p class="normal">değerlendirmesi yapılmaktadır.</p>
				<p class="normal">Bursa’da siyasal dönüşümü yansıtan bir başka örnek; Fransız Devrimi’nin yıldönümü dolayısıyla Osmanlı İttihat ve Terakki Cemiyeti Bursa Heyet-i Merkeziyesi’nin 
				Bursa’daki Fransız konsolosuna bir kutlama ziyaretinde 
				bulunmasıdır. Fransız Devrimi’ne Bursa’daki İttihat ve Terakki Cemiyeti’nin ilgisini vurgulayan ziyaret, Jön Türk hareketinin merkezinde yer alan düşüncelerin kaynağını oluşturan Fransız Devrimi’ne Bursalı aydınların uzak olmadığını göstermektedir.</p>
				<p class="normal">Meşrutiyet’in ilanıyla devletin siyasal varlığının devam ettirilmesi ve yeniden iç-dış siyasada güçlendirilmesi amacı bulunmaktadır. Meşrutiyet kadrolarının bu bağlamda ilk etapta izlediği Osmanlı birliği düşüncesi, etkisi daha fazla artan milliyetçilik akımı ve buna bağlı olarak genişleyen milliyetçi isyanlar/örgütlenmeler, özellikle Balkan Savaşları ile yerini Türkçülük (milliyetçilik) düşüncesine ve politikalarına bırakacaktır. İstanbul’da yaşanan gelişmeler Bursa’da da izlenebilecektir. Daha çok dönemin yerel basınında rastladığımız değerlendirmeler, merkezde takip edilen siyasanın yerel düzlemde örneklerini yansıtması bakımından önemlidir. Basında rastladığımız birkaç ilginç değerlendirme şu şekildedir:</p>
				<p class="indentmetin">Arap da, Arnavut da, Rum da, Ermeni de vatandaşındır. Fakat yalnız vatandaşındır. Sen bu vatandaşlarını sahibi olduğu şu toprak üzerinde yaşatmaya, onlarla beraber çalışarak taarruzu a’daya [düşman taarruzu] karşı gelmeye, onları kendinden ziyade rahat ettirmeye mecbursun, fakat unutma!.. Unutma ki; senin aleyhine kalkan vatandaşının kafasını da ezmeye mecbursun, bu senin varlığın noktasında elzemdir. Birkaç menfaatperest ile harici tesirlerin uyandırdıkları Arnavutluk ateşi, eğer sen uyursan seni de yakacak, babalarının kemiklerini de… Gözünü aç!.. Vatandaşım dediğin kimselere hürmet ve riayet ile beraber isyan ettirmemeye çalış!.. Onlar senin sözlerini dinlemezlerse varlığını temin için babanın yaptığını yap!.. Şimdi senin vazifen hakiki kardeşlerini tanımaktır. Git gücendirdiğin komitenin gönlünü al!.. Ellerini sık, sarmaş, öpüş, koklaş!..</p>
				<p class="normal">Ertuğrul gazetesinde Mehmed Şerif imzasıyla “Donanma İşi” başlığıyla yayımlanan bir makalede “Bugün öz vatandan ayrılan parçaların yüreğimizi sızlattığını bir ağızdan söylüyoruz… Hangi Müslümana sorarsanız anavatandan kirli ve düşman ellerin koparıp aldığı Manastır, Selanik, Siroz, İskeçe, Dedeağaç, Gümülcine için yüreği burkularak gözleri yaşardığını… Bizi düşündüren donanma işi bütün İslamları de his şekline gelsin…” sözleri dikkat çekicidir.</p>
				<p class="normal">Balkan Savaşları esnasında Ertuğrul gazetesinde Mehmed Şerif imzalı “Hüdavendigâr Vilayeti Ahalisine” başlıklı bir makalede ise, Bursa’nın Osmanlı tarihi içindeki rolüne dikkat çekilerek, ülkeyi ve milleti kurtarmak için uyanık olmak gereği üzerinde durulduktan sonra Bursa’nın Batı’ya olan yakınlığına dikkat çekilmiş ve </p>
				<p class="indentmetin">[…]Bursa ahalisinin ilk adımda birinci vazifesi memleketin bütün menbağı servet ve iktisadını ele almaktır. Kıpırdayıcı, atılıcı bir gençlik ortaya çıkarmak ve memleketin her tarafına yayılmış ecnebi unsurları ticareten ezmek çarelerini aramaktır. Artık itiraf edelim ki 20. asır bir milliye asrıdır. Daha dün hemen hayvanlar kadar cahil ve bihaber yaşayan Bulgarlar bu milliyet hissini, Bulgarlık duygusunu aralarına sokarak kalbten kalbe nakletmek sayesinde bugünkü mevkie eriştiler. […] Ötede bir Yunanistan var. Bütün emeli İstanbul’a Bursa’ya; Konya’ya, Trabzon’a girmektir. Vilayetinizin içine dalınız […] bütün Müslüman köylerde birer bakkal görürsünüz. […] Tarlayı sürmeyiz, mahsulümüzü mutlaka bakkal Nikolaki’ye taşırız ve sonra bu Türklerin elinden bu suretle alınan bu paralar ile bir “AVEROF” alınıyor ve biz Selanik’i, Siroz’u, Kosova’yı, Girit’i kaybediyoruz. […] 80.000 kilomet-rekarelik bir araziye sahip olan Hüdavendigâr Vilayeti’nde Müslümanlar % 82 nüfusa sahip iken ticareti düşününce % 95 Müslümanların elinde değildir. […] Otuz senedir yan yana komşuluk eden Bakkal Mehmet Ağa ile Abacı Yanni’nin haline bakınız. Öğleüstü Abacı Yanni karnı acıkınca çırağını ekmek almaya gönderir ve katiyen yanındaki Müslüman bakkaldan almaz. Yüz adım ötedeki Bakkal Nikolaki’den tedarik eder. İşte bu milliyet duygusudur ve bu duyguyu taşımayan bir millet bu asırda yaşayamaz. […] Koca Türk! Kalk, yürü ve bir zaman kılıcına baş eğdirdiğin dünyaya yayıl. Şimdi seni atik, silahın kadar bir ticarethanenin kapısı bekliyor. Bu işlerde Hüdevandigâr ahalisi ön ayak olmalıdır ve büyük ciddiyetle Türk illerini uyandırmalıdır…”</p>
				<p class="normal">ifadeleri kullanılmıştır.</p>
				<p class="normal">Türkçülük politikasının kültürel bağlamdaki oluşumlarının desteklenmesi, özellikle dil konusunda değerlendirmelerin yapıldığını veren gazete haberleri de Bursa basınına yansımıştır. Nafıa Ser Mühendisliği’nin resmi mühründe Türkçe yazıların üzerinde Fransızca yazıların bulunması Ertuğrul gazetesi tarafından üzüntü ile karşılanmıştır. Resmi işlemler Türkçe gerçekleştiğinden resmi mührün de Türkçe olması gereği vurgulanmıştır. Gemlik Belediyesi’nin çeşitli vergileri toplamak için bastırdığı makbuzların üzerindeki Rumca yazılar ve harflerle ilgili Ertuğrul’un tepkisi yine ilgi çekici bir örnektir. Gazete, Gemlik Kaymakamı Talat Bey’i eleştirirken belediyenin Yunanistan’a bağlanma hevesi güttüğünü ileri sürmektedir. “Gemlik’te Türklük aleyhinde pek çok tezahürat haber almakta idik; lakin bunu tasavvur bile edemiyorduk. Artık yetişir. Türklük bu kadar hakarete dayanamaz. Bunları görmemek gaflet değil iltizamî körlük olur…” şeklinde gazetede yer alan değerlendirmeler siyasal anlamda Türkçülük politikasının desteklenmesi açısından önemlidir.</p>
				<p class="normal1">Sosyo-kültürel Etkiler</p>
				<p class="normal">Merkezde Jön Türk Devrimi’nin getirdiği yeni politik ortamda genel olarak özgürlüklerin vurgulanması ve buna yönelik ilk verilerin ortaya çıkması, meşruiyetin taşımak istediği sosyo-kültürel değerlerin derinleştirilmesi için ortaya çıkan sivil örgütler, eğitsel ve kültürel etkinlikler ile özgürlük konusu içinde kadın haklarından söz edilmesi ile kadınların sosyal yaşama katılmalarının getirdiği olumlu ve olumsuz tepkilerin örnekleri yine Bursa’da dikkatimizi çekmektedir.</p>
				<p class="normal">Meşrutiyet sonrasında Bursa’da ortaya çıkan sivil örgütler; Bursa Türk Ocağı, Bursa İlmiye Cemiyeti (Mahfel-i Maarif), İlmiye ve İttihat Cemiyeti, Bursa Ermeni Mayarhedor Cemiyeti, Müdafaa-i Milliye Cemiyeti, Bursa Fukaraperver Cemiyeti, Orhaniye İdman Yurdu, İhtiyat-ı Zabitan-ı Teavün Cemiyeti, Hilal-i Ahmer (Kızılay) Cemiyeti, Kızılay Kadınlar Cemiyeti, Bursa Muallimler Yurdu, Terakki Maarif ve İttihad-ı Muallimin Cemiyeti, Osmanlı Milli Olimpiyat Cemiyeti, Talebe-i Ziraat Cemiyeti, Bursa Hayrat-ı Şerife-i Hademe Cemiyeti, Bursa Çiftçiler Derneği, Lisan-ı Osmani-i Cemiyet-i Hayriyesi, Tarih-i Osmani Encümeni Şubesi, Cemiyet-i Tedrisiye-i İslamiye, Bursa Turanspor Kulübü, Cemiyet-i Hayriye, Himaye-i Etfal Cemiyeti, Talebe-i Cemiyet-i Hayvan ve Ziraat Cemiyeti, Bursa Mebusları Cemiyeti, Arnavut Teavün Cemiyeti, Bursa Gazeteciler Cemiyeti, Şimali Kafkas Cemiyeti, Bursa İnas Terakki Cemiyeti, Cemiyet-i Sanaatkâran, Avcılar Kulübü’dür.</p>
				<p class="normal">II. Meşrutiyet’in sosyo-kültürel yaşama getirdiği yeni açılımların tabanının bulunmaması en önemli problemlerden birisidir. Eğitim ile toplumsal dönüşümün sağlanabileceği anlayışı dönemin aydınları tarafından yazılarında sıklıkla vurgulanmış ve bu İttihat ve Terakki kadrosunun uygulamalarında dikkate alınmıştır. Bursa’daki İttihat ve Terakki Cemiyeti’nin bu bağlamdaki çalışmalarıyla dikkati çeken iki kulübü bulunmaktadır. Bursa’daki İttihat ve Terakki kulüplerinde her cuma ve pazartesi günü halka yönelik olarak çeşitli konularda konferans ve söyleşiler düzenlenmektedir. Ayrıca İttihat ve Terakki Cemiyet-i Heyet-i İdaresi bu derneğe ait kulüplerde Fransızca gece dersleri vermektedir. İttihat ve Terakki İkinci Kulübü Heyet-i İdaresi, 1912 yılında Hoca Celaleddin Efendi tarafından verilecek “teşvik-i sanayi, terk-i atalet” hakkında umumi bir konferans-la Bursalıları milli iktisat konusunda bilgilendirmeye çalışacaktır.</p>
				<p class="normal">Bursa’da milli iktisat siyasetinin toplumsal dinamiklerini meydana getirmek için İttihat ve Terakki Mektebi’nde bir “Ticaret Sınıf-ı Mahsus” açılmıştır. “[…] Her tarafta ticari müesseseler, mektepler açılır da, pek durgun ve pek sönük kalmış. Fakat tarih-i milliyemizde eski iftihar nişaneleri bırakmış olan Türk-Osmanlı ilm-i ticari yeniden canlanıyor…” Gazete haberine göre bu özel sınıftaki dersler şöyle sıralanmıştır: “Tatbikat-ı Ticariye, Usul Defteri, Hesab-ı Ticari, İlm-i İktisat, Coğrafya-i Ticari, Malumat ve Mekatibat-ı Ticariye, Fransızca”. Sınıfta sabahtan öğlene kadar teorik dersler görülürken öğleden sonra öğrencilerin kentteki çeşitli ticarethanelerde uygulamalarda (staj) bulunması öngörülmektedir.</p>
				<p class="normal">II. Meşrutiyet döneminin baskın düşünce akımı olan Türkçülük, İttihat ve Terakki’nin sosyo-ekonomik ve politik uygulamalarının odak noktası haline gelmiştir. Bu bağlamda Türk gençlerini bir dernek çatısı altında toplayarak onlara Türkçülük duygusu kazandırma düşünceleri, Türk Ocakları’nın kurulmasına yol açmıştır. İttihat ve Terakki’nin kültür şubesi görünümüne sahip olan Türk Ocakları’nın Bursa şubesi eğitsel çalışmalarının yanı sıra sosyo-kültürel 
				yaşama yönelik etkinlikleriyle de dikkati çekmektedir. Bursa 
				Türk Ocağı tarafından sinema gösterileri, müzik dinletileri yapılmakta, temsiller sahnelenmektedir. Örneğin, Hüdavendigâr gazetesindeki bir ilanda Türk Ocağı’nın bir müsamere düzenleyeceği belirtilmektedir. Darülmuallemat kongre salonunda İslam ve Türk dünyası üzerine her perşembe öğleden sonra konferanslar, çeşitli günlerde Türk Ocağı binasında herkese açık dersler verilmektedir. </p>
				<p class="normal">Bursa’da toplumu yönlendirme amacıyla kurulan bir başka örgüt “Osmanlı Genç Dernekleri” olmuş ve merkezce bu oluşum tarafından ders verilmesi kararlaştırılmıştır. 1914 Temmuz’unda Harbiye Nezareti’nin resmi bir duyurusu ile ülkede “Osmanlı Genç Dernekleri” adı altında bir örgütlenmeye ilişkin bir nizamname ve talimat ve bir de program düzenlendiği ve nizamnamenin yürürlüğe girmesi için Meclis-i Vükela kararıyla irade-i seniyye-i cenab-ı padişahi şeref-i sadır olduğu belirtilmiştir. Bu nizamname uyarınca umumi ve resmi mekteplerle medreseler ve sair millet için her yerde isteğe bağlı (ihtiyari) olarak Genç Dernekleri oluşturulacağı açıklanmıştır. Resmi duyurunun girişinde savaşların artık orduların yanı sıra bütün milletin asker gibi düşünüldüğü topluluklar tarafından kazanıldığı; ancak bu şekilde bir milletin, vatanın ırz ve namusunun korunabileceği vurgulandıktan sonra yeni “Mükellefiyet-i Askeriye” kanununun düzenlenmesinde bu fikrin gözetildiği, bu bağlamda eskisi gibi birçok efrad-ı milleti askerlik şerefinden, vatana hizmetten mahrum eden kayıtlar, şartların kaldırılmış olduğu, bundan sonra herkesin asker olduğu, savaş zamanında her erkeğin silah altına alınacağı belirtilmiştir. Bu amaca uygun olarak ülke gençlerini daima orduya katılacakmış gibi hazır bulundurmak için Genç Dernekleri oluşturulmaya çalışılmıştır. Bu örgütlenme için Harbiye Nezareti bütçesinden para ayrıldığı bildiriliyor.</p>
				<p class="normal">Genç Dernekleri Müfettiş-i Umumisi Miralay Fon Hof Bey’in çeşitli illerdeki Genç Dernekleri’ne uğrayarak ders ve talimat vereceği, merkez ve çevresinde birer rehber seçilerek belirtilen günde hazır bulundurulmaları ve masraflarının karşılanması ile ilgili Dahiliye Nezareti’nden çıkan 1 Şubat 1917 tarihli yazışmalardan anlaşıldığı üzere Bursa vilayetinde; Bursa, Mudanya ve Gemlik’te şubeleri mevcuttur. Dahiliye Nezareti’nin isteği üzerine Genç Dernekleri kursu için Bursa’dan İttihat ve Terakki Mekteb-i Sultanisi terbiye-i bedeniye öğretmeni Ali Sakıp Efendi, Konya Mekteb-i Sultani ve Darülmuallimin terbiye-i bedeniye muallimi Burhaneddin Bey’in seçilerek gönderilmesi kararlaştırılır.</p>
				<p class="normal">II. Meşrutiyet’in en hararetli tartışmalarından kadın hakları, kadınların sosyal ve ekonomik konumlarıyla ilgili Bursa’da da görüşler, gelişmeler ortaya çıkacaktır. Meşrutiyet’in ilanından sonra kurulan örgütlerden İlmiye ve İttihat Cemiyeti’nin Bursa’daki şubesi halka hitaben yazıp, Hüdavendigâr gazetesinde yayımlanan bir demecinde “Kadınların açık saçık kıyafetlerle erkeklerin arasında gezinmeleri, oyun ve çalgı mahallerine gitmeleri mezahirden salim olmadığı ve efkâr-ı İslâmiye nokta-ı nazarından bir takım kötü yorumlara uğramakta bulunduğu cihetle, bunların men’i hakkında merciinin nazar-ı dikkatini celb ederiz…” tarzındaki ifadeleri dikkat çekicidir. Mehmed Tevfik’in yanı sıra Naciye Neyyal de özellikle Jön Türk Devrimi karşıtlarının Bursa’da kadınlara yönelik hareketlerinden söz etmektedirler. Neyyal Hanım, “[…] Gene bu günlerde, vilayetteki bazı örümcek kafalılar, hanımların, meşrutiyetten sonra, daha rahat hareket ettiklerini ağızlarına dolayarak, sokakta, çarşıda, kadınlara lafla hücuma giriştiler…” sözleriyle bu olguyu yansıtmaktadır. </p>
				<p class="normal">Eleştirilere rağmen Bursa’da ekonomik yaşamda bir yere sahip olan kadınların bu konumlarını daha güçlü hale getirmeye çalıştıkları izlenebilmektedir. “İslam Hanımları Terzi Mekteb-i Heyet-i İdaresinden” başlıklı bir duyuruda kentteki Müslümanlara (ailelere) biçki, dikiş, ütücülük, kolacılık ve örücülük sanatlarının öğretilmesi amacıyla bir terzi mektebinin tesis edildiği, okulda en son modellere göre elbiseler dikildiği, okulun kadınlara hazır bir meslek edindirmenin yanı sıra, toplumda kadınların ilerlemesini de amaçlayan bir programı olduğu belirtilmektedir. Daha sonra bu kurumun tesisinden beklenen yararlar maddeler halinde sıralanmıştır. 5. Madde’de “Mektebimizde en ziyade yerli dokuma ve kumaşlarının sürümüne ve revacına çalışılıp iplik ve nesciye fabrikaları ve esnaf ve amelesi sanatlarının terakkisi ve istikballerinin temini gibi hayırlı fikirler ve emeller beslenmektedir.” Ve 6. Madde’de “Her vechile sağlam ve dayanıklı olduklarından şüphe olmayan yerli kumaşlarımızın çok ucuz ve zevkli bir dikiş ile elbiselere, giysilere dönüştürüldüğünden bahisle Avrupa’nın bir takım çürük kumaşlarından yapılmış” ve insanlar üzerinde hiç de hoş durmayan kalitesiz elbiselerin kullanılmaması gereği vurgulanmaktadır.</p>
				<p class="normal1">Ekonomik Etkiler</p>
				<p class="normal">Osmanlı Devleti’nin ilk kuruluşundan itibaren ticaret yollarının bağlantı noktasında bulunması, verimli toprakları, ticaret limanları ve başkente yakınlığı ile ekonomik anlamda önemli bir kent olan Bursa’da II. Meşrutiyet’in ilan edildiği günlerde, hükümetin de teşvikiyle 1908 yılında kurulan şirketler: yüz elli hisseden oluşan Bursa Tasarrufat-ı Mütekabile Şirketi, yüz elli hisseden oluşan Bursa Ermeni Şirketi Tasarrufiyesi, Kıraathane işletmek ve diğer ticaretle meşgul olmak üzere 1 Kanunusani 1324 tarihinden üç yıl devam etmek ve elli hisseden oluşmak üzere Bursa Ermeni Numune-i Terakki Şirketi, Tüccardan Kasap Hacı Ahmed Ağa ile Aktar Necib Efendi’nin Hüdavendigâr Osmanlı Tahvilat Kolektif Şirketi, Bursa dikici (ayakkabıcı) esnafı ustalarının kurdukları Osman Fevzi ve Hacı Mustafa ve Şürekâsı Kolektif Şirketi ve yirmi beş hisseden oluşan Bursa Gençleri Ticaret ve Kolektif Şirketi’dir.</p>
				<p class="normal">Meşrutiyet’in ilanından bir yıl sonra Bursa’da sanayide özellikle ipek fabrikaları ön plandadır. Bu fabrikalarda kadın işçiler günde 14 saatten fazla çalıştırılmakta ve üç kuruş gündelik verilmektedir. Durum, Ticaret ve Nafıa Bakanlığı’na aksedince bakanlık 20 Eylül 1909 tarih ve 19 sayılı yazısı ile odadan bilgi istemiştir. Ayrıca inceleme için İstanbul Sanayi Müdürü Haydar Bey Bursa’ya gönderilir. Haydar Bey önce vilayet sonra Ticaret ve Sanayi Odası ile temasa geçer, 22 Eylül 1909 tarihinde bir toplantı yapılır. İpek fabrikalarını da gezen Haydar Bey, vali ve fabrikatörlerle görüşerek işçilerin fazla çalıştırılmaması, sağlıklarının korunması ve gerekli önlemlerin alınması konusunda bazı tavsiyelerde bulunmuştur. Vilayet ve Ziraat Müdürlüğü ipek fabrikalarının iyileştirilmesi ve işçi ücretlerinin ayarlanması konusunda bir talimat hazırlamış, fakat bu talimat uygulanmamıştır. Fabrika ve işletmelerin gelişmeye başlaması ve emekçilerin çalışma koşullarının iyileştirilmesi için –olumlu bir sonuç çıkmasa da– bir eylemin gerçekleşmesi dikkat çekicidir.</p>
				<p class="normal">II. Meşrutiyet döneminde ekonomik bağlamda en 
				önemli oluşum hiç kuşkusuz Milli İktisat politikasıdır. Bu, 
				Türkçülük siyasasının doğal bir sonucudur ve Bursa’da da 
				yansımaları görülmüştür. Milli İktisat siyasası paralelinde 
				Bursa’da milli sermaye ile açılan şirketler: Bursa Numune-i 
				Terakki Komandit İpek Şirketi, Bursa Mensucat-ı Osmani Anonim Şirketi, Bursa Konservecilik Komandit Şirketi, Bursa Osmanlı Sanayi Şirketi, Osmanlı Seyri Semain Anonim Şirketi, merkezi İstanbul’da olan Manifatura Ticareti Osmanlı Anonim Şirketi’dir. Bunlardan İnegöllüzade Hacı Saffet Bey öncülüğünde kurulan Osmanlı Seyri Semain Anonim Şirketi ile Bursa Mensucat-ı Osmani Anonim Şirketi özellikle dikkati çekmektedir.</p>
				<p class="normal">Ertuğrul gazetesinin 15 Nisan 1910 tarihli sayısında “Mensucat-ı Osmanî Anonim Şirketi; Saye-i feyyaz meşrutiyette tesisine muvafık olduğumuz Mensucat-ı Osmaniye Şirketi talimatnamesini tanzim etmiş ve tasdik amacıyla makam-ı âli-i Osmaniye takdim etmiştir. Bu haftadan itibaren imalat-ı nesciyeye başlanmıştır. Avrupa kumaşlarıyla rekabet edebilecek kumaşlar imal edilmektedir. Halka açık bir şirkettir” ifadeleri şirketin milli iktisat bağlamında taşıdığı önemi vurgulamaktadır.</p>
				<p class="normal">Seyr-i Sefain Anonim Şirket-i Osmaniye tarafından “İttihad” adı altında bir Osmanlı Seyri Sefain Anonim Şirketi kurulmuştur. Şirketin sermayesi 250 bin Osmanlı lirası olarak belirlenirken, her hisse 1 lira üzerinden satışa çıkarılmıştır. Böylece bütün Osmanlıların hisse senetleri elde edebilmesi olanaklı hale getirilmeye çalışılmıştır. Bunlardan 150 bini ada yazılı ve yalnız Osmanlı Devleti tebaasından olanlara mahsustur. Geri kalan 100 bini de hamiline yazılı ise de yabancı eline geçmemesi için araçlar hazırlanması dikkate alındığında bütün sermayedarlar Osmanlı olacaktır.</p>
				<p class="normal">23 Temmuz 1909’da meşrutiyetin birinci yıldönümünde zamanın padişahı Mehmed Reşat’ın himayesinde Bursa sergisi açılmıştır. Ticaret Odası’nın verdiği 40 lira borç Belediye Reisi İstepan Efendi’ye teslim edilmiş, açılış günü Hükümet Dairesi’nde resmi kabul yapılmıştır. Askeri daire, İttihat ve Terakki Kulübü ile diğer kurumlar ziyaret edilmiş, belediye binası önünde toplanan halka önce Vali Azmi Bey, ardından sergiyi açmayla görevlendirilen Orman ve Maadin ve Ziraat Bakanı Aristidi Paşa hitap etmiştir. Sergi dolayısıyla Mudanya ve İstanbul arasında İnebolu ve Kozlu isimli iki vapur tahsis edilir. Yerli ürünlerin tanıtımı ve pazarlanmasını sağlamak ereğiyle gerçekleşen girişim, ekonomiye bakış açısının dönüşümü ve amacı dolayısıyla son derece önemli olduğu kadar, gayrimüslimlerin ön plandaki isimler olması, meşrutiyetin ilk dönemlerinde daha öncelikli olan Osmanlıcılık siyasasını vermesi nedeniyle de önemlidir. </p>
				<p class="normal">Çelişkiler bulunsa da Bosna-Hersek olayı ve 
				Girit’in Yunanistan’a ilhakının tanınması nedenleriyle gerçekleşen boykot, milliyetçilik düşüncesinin ivme kazanmasına ve milli iktisat bağlamında Bursa’da da bir hareketin ortaya çıkmasına sebep olacaktır. Ertuğrul gazetesinde yer alan </p>
				<p class="indentmetin">Yunan Hükümeti’nin ecza-i memalik-i Osmaniye’den olan ve ecdadımızdan birçok şehit kanlar mukabilinde alınan Girit Adası’ndaki vahşi zalime gizlice yardım etmek ve adanın Yunanistan’a ilhakına teşebbüs eylemek gibi harekât-ı malumesi ahali-i Osmaniyeyi galeyana getirmekte olmasından doğan mayıs ayının 31. günü Bursa’da Yunan vapurlarıyla eşya ve emtiasına karşı boykotaj ilân olunmuştur. Muhterem Osmanlıların kemal-i sükûnla izhar-ı hamiyet etmelerini temenni ederiz.</p>
				<p class="normal">sözleriyle Bursa’nın katılımı görülmektedir.</p>
				<p class="normal">Osmanlı Devleti’nin I. Dünya Savaşı’na girmesi ile birlikte Bursa’da temel tüketim mallarında büyük artışlar olmuştur. Savaş öncesi ve savaş yıllarında milli iktisat siyasası güçlenmiştir. Nafıa Nazırı’nın başkanlığında Harbiye, Maliye ve Nafıa Nezaretleri ile Hicaz Demiryolu Genel Müdürü Hulusi Bey’den oluşan bir komisyon kurularak İzmir ve çevresinde bulunan demiryolları ile Mudanya, Bursa ve Şark demiryollarının ve İzmir rıhtımının millileştirilmesi girişiminde bulunulur (2 Nisan 1916).</p>
				<p class="normal">Milli İktisat siyasası ile ilgili, Avrupa mallarına karşı yerli üretimin sadece devlet değil, halk tarafından da desteklenmesi yönünde özellikle Bursa basınında ilginç yaklaşımlar yer alacaktır. Örneğin, Bursa civarında bulunan İsviçre şirketi Nestle’de, sütlerin bir kimyager tarafından yapılan analizinin olumsuz çıkması üzerine konuyla ilgili olarak Ertuğrul gazetesinde “Nestle Sütü Derdi ve Çiftliklerin Başına Bir Bela Daha” başlıklı bir makale yayımlanacaktır. Burada, “[…] Vatanımızın menba’ı servetini kurutmakta gaddarane hareket eden Avrupa nihayet sütlerimizi, sütçülüğümüzü mahvetmek […] yetişecek evladının geçimini, hayat-ı temin edecek olan milli sanatımız, ziraatımız, sütçülüğümüz mahvedilmeye çalışılacak da buna kimse mani olmayacak mı?..” sözleriyle yabancı sermaye karşıtı bir söylem kullanılarak Milli İktisat politikası desteklenecektir. Ertuğrul’un bir başka sayısında “Türk Sanatkârlarına Hidmet Herkese Borçtur” başlıklı makalede “[…] Ey Bursalılar, size müjdeler. Senelerden beri Yunanistan’dan getirdiğiniz size ekmek hazırlayan pulluk sabanları yapacak İslam fabrikası meydana geldi. Sizin için gayet ucuz ve sağlam pulluklar yapıyor. Siz de paranızın Avrupa’ya, Yunanistan’a gitmemesi için bu demirhaneye her halde koşunuz! Size tavsiye ettiğimiz pulluklarda ayrıca tecrübe etmenize hacet yoktur…” ifadesi yeni ekonomik yapılanmayı desteklemek yönünde bir başka örnek olacaktır.</p>
				<p class="normal">Hüdavendigâr gazetesinde “Teşebbüsat-ı İktisadiye ve Muhtaç Olduğumuz Şirketler” başlıklı yazıda, Bursa’da son dönemlerde iktisadi bir uyanışın gözlendiği belirtilerek, “Şu yoldaki tezahürat-ı intibahiye ve tayakkuzdan memnun olmayacak bir Türk, bir Osmanlı evladı tasvir edilemez” cümlesi ile bu durumdan Osmanlı-Türk unsurun duyduğu memnuniyet vurgulanmaktadır. Daha sonra millet efradının çoğunun eskiden bir devlet memurluğuna kapılanma emeli beslediği vurgulanarak, sonraları ticaret mesleğine olan eğilim ve yerli mallara olan ilginin artmasından bahsedilmektedir. Yazının ilerleyen bölümlerinde Bursa’daki girişimci gençlerin oluşturduğu “Osmanlı Terzihanesi”nin açıldığı övgüyle anlatılmaktadır. Bursa’nın sebze ve meyve yetiştiriciliğindeki yerine dayanılarak bir konserve fabrikası için yapılan girişimin başarıyla sonuçlanmasından, vali sayesinde yeniden hayat bulan bir mensucat şirketinin gösterdiği gelişmeden, Hüdavendigâr Seyr-i Sefain Şirketi’nin zamanla verimli bir işletme haline dönüşerek yeni bir vapurun alınması ve ortaklarının temettü dağıtmasından gururla söz edilmektedir. Yazıda tekrar dikiş-nakış mektebi ve işletmesinin sağladığı istihdam ve işlerden övgüyle bahsedildikten sonra, Bursa’da kurulması gerekli olduğu düşünülen iki şirketin adı verilmiştir. “Hüdavendigâr Bakkaliye Şirketi” ve “Hüdavendigâr Bezzaziye Şirketi” adlarıyla kurulması düşünülen şirketlerin ülkenin yararı için düşünüldüğü ve hisselerinin halk tarafından alınacağının varsayıldığı görülmektedir.</p>
				<p class="normal">Milli İktisat politikasının vurgulanmasına rağmen, henüz milliyetçiliğin tam anlamıyla billurlaşmadığını ifade etmek gerekmektedir. Ülke dışından gelen mamul mallara, hammaddenin ülke dışına çıkartılmasına tepkiler ve de yurtiçinde Müslim-gayrimüslim ayrımının derinleşmesine dair örnekler gözlemlenecektir. Fakat söylemlerde ve uygulamalarda Osmanlıcığı ve İslamcılığı (ümmetçiliği) çağrıştıran veriler dikkati çekecektir. Örneğin, Ertuğrul gazetesinde yer alan bir reklamda “İttihad ve ittifak zamanı geldi” başlığı altında Aydın’da bulunan bir sabun fabrikasının (İslam) Bursa’daki satışı için reklam yapılırken söz konusu sabunların sadece İslam bakkallarından alınabileceği ifade edilmektedir. Ertuğrul’un bir başka sayısında “İttihad-ı Milliyeye Teşebbüs” isimli makalede; </p>
				<p class="indentmetin">Biz ki Osmanlılarız, Osmanlıları Osmanlı’dan başka kimse himaye etmez… Biz vatanımıza, vatanımız da bize ebde-i rabıta ile bağlıdır. Zekâyı fıtriyemizi ilm-i terakkiyatta saha-i kemalata çıkarmağa gayret etmeliyiz. Uyanalım nasıl bir gaflettir ki mülkümüzde maişetini ticarette arayan mutlak Avrupa emtiasını alıp satmaktan başka bir şey göremiyorlar. Erbab-ı zeka iştigalatını sanayi-i Dâhiliyemizin revaç ve telakkisine medar olacak ihtiraat ve imalata hasr içun teşvik ve tergib istiyor. Ey evlad-ı vatan! Avrupa’nın tesufan 
				[?] marifeti bizi gark ediyor. Osmanlı vatanında ticaretini 
				tevsi’ edemeyen noksanını kendinde aramalıdır. Bu bapta bir 
				misal olarak kendimden bahsedeceğim...</p>
				<p class="normal">sözleri bu ikilemi yansıtmaktadır.</p>
				<p class="normal1">Sonuç</p>
				<p class="normal">Meşrutiyet’in ilanından sonra Bursa’da; siyasal, sosyo-kültürel ve ekonomik yaşamda ortaya çıkan gelişmeler, Jön Türk Devrimi’nin getirdiği yeni ortamda, genel olarak özgürlüklerin vurgulanması, örgütlerin ortaya çıkması ve özelikle “Milli İktisat”, “Milli Kültür” siyasasının olgunlaştırılmasına yerel bazda örnekler olması açısından önem taşıyacaktır.</p>
				<p class="normal">Jön Türk Devrimi’nin ilk günlerinde Bursa valisi olan Mehmed Tevfik ve eşi Naciye Neyyal ile Meşrutiyet’in ilanından kısa bir süre sonra Bursa’ya gelen Tanin gazetesi yazarı Ahmed Şerif’in anılarında Bursa’da ilk tepki olarak büyük bir coşkunun yaşandığı belirtilmektedir. Bu anılarda özellikle halk arasında, “hürriyet”in içeriğinin bilinmediği ve Meşrutiyet’in ikinci kez ilan edilmesiyle ortaya çıkan politik dönüşümün kodlarının çok fazla toplumsal bir tabanının olmadığı da ifade edilmektedir. Bursa’ya Meşrutiyet’in ilanı haberinin ulaşmasının ardından meşrutiyete farklı nedenlerle sahip çıkanlar olduğu gibi karşıtlar da bulunacaktır. Başkentte gözlemlediğimiz Jön Türk Devrimi’nin getirdiği siyasal örgütlenme modelleri Bursa’da da görülecek, fakat meşrutiyet yıllarında hiçbir zaman siyasal sistemi bütünsel bir şekilde dönüştürme amacı taşınmayacaktır. Meşrutiyet’in ilanıyla devletin siyasal varlığının devamı ve yeniden iç-dış siyasada güçlendirilmesi ereğiyle ilk etapta izlenen Osmanlı birliği düşüncesi, süreç içinde yerini Türkçülük (milliyetçilik) düşüncesine ve politikalarına bırakacaktır ve İstanbul’da yaşanan gelişmelerin örnekleri Bursa’da izlenebilecektir. Meşrutiyet sonrasında Bursa’da birçok sivil örgüt kurulacaktır.</p>
				<p class="normal">Meşrutiyetin taşımak istediği sosyo-kültürel değerleri geliştirmek için ortaya çıkan sivil örgütler, eğitsel ve kültürel etkinlikler ile özgürlük konusu içinde kadın haklarıyla ilgili oluşumların örneklemleri yine Bursa’da dikkatimizi çekmektedir. Özellikle toplumsal altyapı meydana getirmenin yolunun eğitim olduğu kanısı dönemin aydınları ile İttihat ve Terakki tarafından Bursa’daki uygulamalarda göz önünde tutulmaktadır. Bursa’daki İttihat ve Terakki Cemiyeti’nin bu bağlamdaki çalışmalarıyla dikkati çeken iki tane kulübü bulunmakta, Türk Ocakları’nın Bursa şubesi eğitsel çalışmalarıyla ön planda yer almakta, bu erekle çalışan Bursa’daki bir başka örgüt Osmanlı Genç Dernekleri olmaktadır.</p>
				<p class="normal">II. Meşrutiyet döneminin Bursa’daki yansımalarından bir başkası, hiç kuşku yok ki ekonomik yaşamda olmuştur. Milli İktisat siyasası paralelinde Bursa’da milli sermaye ile şirketler kurulacaktır. Milli İktisat siyasası ile ilgili, Avrupa mallarına karşı yerli üretimin sadece devlet değil, halk tarafından da desteklenmesi gerektiği yönünde özellikle Bursa basınında ilginç yaklaşımlar yer alacaktır. Milli İktisat politikası vurgulanmasına rağmen henüz milliyetçiliğin tam anlamıyla billurlaşmadığını ifade etmek gerekmektedir. Bursa’da ülke dışından gelen mamul mallara, hammaddenin ülke dışına çıkartılmasına tepkiler ve de Müslim-gayrimüslim ayrımının derinleşmesine dair örnekler yaşanacaktır. Ancak Osmanlıcılığı ve İslamcılığı (ümmetçiliği) çağrıştıran veriler eylem ve söylemlerde dikkati çekecektir.</p>
				</body>
</html>