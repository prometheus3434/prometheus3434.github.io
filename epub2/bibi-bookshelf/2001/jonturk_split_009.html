<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>jonturk</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:a003e498-fb28-4c30-bc71-7780e5eb847a"/></head>
  <body class="calibre">
<h2 class="h2baslik1" id="calibre_toc_15">Uluslaşma Süreci, İttihatçılık ve Devrim</h2>
				<p class="sagnormal">Taner Timur</p>
				<p class="normal">İttihat ve Terakki Fırkası ve İttihatçı doktrin günümüzde daha çok ulusal kurtuluş savaşımız ve Kemalist hareketle ilişkisi bağlamında zihinlerimizi işgal ediyor. Türk Devrimi’nin, İttihatçılığın ve II. Meşrutiyet’in devamı olup olmadığı, yakın tarihimizle ilgili yorumlarda sık sık karşılaştığımız sorunlardan biridir. Gerçekten de bu konuda araştırma yapmış Türk ve yabancı tarihçiler günümüzde ikiye ayrılmış bulunuyor ve bir kısım tarihçi II. Meşrutiyet ile Cumhuriyet arasında devrimci bir kesintinin olduğunu düşünürken, diğer bir kısmı da çağdaş Türkiye’yi yaratan tarihi dönemin 1908’de “hürriyetin ilanı” ile başladığını ileri sürüyorlar.</p>
				<p class="normal">Bu ayrım nereden kaynaklanıyor?</p>
				<p class="normal">Sanıyorum ki bu ayrım “devrim” kavramını farklı yorumlamaktan ve “devrim” olgusuna atfedilen farklı anlamlardan doğuyor. Öyle ki, “devamlılık” tezini benimseyenler iki dönem arasında köklü bir değişiklik olmadığını, II. Meşrutiyet’i ilan eden kadrolarla Cumhuriyet’i kuran kadroların geniş ölçüde örtüştüğünü ileri sürerken, “kopuş”u savunanlar 1923’te kurulan rejimin köklü bir sosyo-politik dönüşümün ürünü olduğunu ve cumhuriyetin kuruluşu ile yakın tarihte yeni bir dönemin başladığını savunuyorlar.</p>
				<p class="normal">Devrim sözcüğü günlük hayatımızda, bilimsel (epistemolojik) bir iddia taşımadan, herhangi bir etkinlik alanında gerçekleştirilen köklü değişiklik anlamında kullanılır. Genel olarak sosyal ve siyasal devrimlerden söz ettiğimiz gibi, yerine göre bilimde, sanatta, sporda ya da giyim kuşam gibi gündelik edimlerde ortaya çıkan önemli değişiklikleri de “devrim” olarak niteleyebiliyoruz. Buna karşılık, düşünce tarihinde “devrim” sözcüğüne bilimsel bir içerik kazandırma çabası tarihi maddeci kuramın kurucularından gelmiştir.</p>
				<p class="normal">Marx, Engels ve tarihi maddeci kurama göre 
				“devrim” kavramı sosyal ve siyasal planda olmak üzere iki 
				düzeyde düşünülür ve “sosyal devrim” üretim biçimindeki 
				değişikliği ifade ederken “siyasal devrim” de bu sınıfsal 
				dönüşümün iktidar açısından ifade ettiği anlamı ortaya koyar. Bu 
				çerçevede, “devrim”den asıl kastedilen şey de, üretim biçiminde 
				geniş bir zaman dilimine yayılan dönüşümden çok, yeni bir üretim 
				biçimi yaratan sosyal bir sınıfın aniden iktidara el koyması 
				olgusudur. Klasik örneğini Fransız Devrimi’nde bulan bu model, 
				genellikle zorla gerçekleştirilen, hatta terörist yöntemleri de 
				kullanmaktan çekinmeyen bir yol olarak algılanmıştır. Oysa, 
				günümüzde ideolojik planda daha çok devrim karşıtlığı yönünde 
				kullanılan “Jakoben terör”ü bir yana bırakırsak, siyasal 
				demokrasinin mevcut olmadığı bir dönemde devrimlerin demokratik 
				yollarla gerçekleşmesi zaten mümkün değildi. Buna karşılık 20. 
				yüzyılın ikinci yarısında, yani demokrasinin genel bir meşruiyet 
				tabanı oluşturduğu bir dönemde Şili örneğinin (1970-1973) 
				gösterdiği gibi, bu değişiklik özgür seçim yoluyla gerçekleşme 
				koşulları da bulmuştur. Şili tecrübesinin sona erdiriliş biçimi, 
				günümüzde “terör”ün kimler tarafından ve nasıl kullanıldığını 
				bütün çıplaklığıyla gözler önüne sermiyor mu?</p>
				<p class="normal">Yukarıdaki şematik açıklamamız bize yakın çağda gündeme gelen ya da yaşanan devrimlerin, toplumların gelişme aşamalarına göre, artık ancak burjuva veya sosyalist devrimler olabileceğini de gösteriyor. Şimdi, konumuza girerek, bu çerçevede, yüz yıl önce II. Meşrutiyet’i ilan eden Jön Türk hareketinin bir devrim olup olmadığını tartışalım. </p>
				<p class="normal">Önce şunu söylemeliyiz: Bir temel varsayım çerçevesinde “devrim” olgusu, özellikle de Osmanlı toplumu bağlamında sorguladığımız “burjuva devrimleri”, esas olarak, 19. yüzyılda biçimlenmiş olan ulus-devlet formasyonu çerçevesinde gündeme gelmiştir. Oysa, 19. yüzyılda hâlâ ortaçağ özellikleri taşıyan ve bünyesinde “ulusal bir burjuvazi” geliştirememiş bir imparatorluk olan Osmanlı toplumunda bir burjuva devrimini nasıl gerçekleşebilirdi? Ancak burada belirtelim ki, Osmanlı Devleti için sözünü ettiğimiz “ulusallık” kavramı bugün anladığımız anlamda bir “ulusallık bilinci” değildi. Burjuvazisi geniş ölçüde gayrimüslimlerden, yönetici zümresi de Müslümanlardan oluşan bir imparatorlukta “tebaa”nın bütünüyle ulusal bir nitelik kazanması nesnel güçlüklerle karşı karşıyaydı. Üç kıtaya yayılmış bir imparatorluk bünyesinde farklı din, mezhep, etnisite ve dil cemaatlerinden oluşan bir yapıda ulusal ve seküler uyanış akımlarının önce kilise ya da sinagoglarını etki altına alan gayrimüslim burjuvaziler tarafından başlatıldığını görüyoruz: Fenerli Rumların İstanbul Rum Patrikhanesi’nde, Ermeni Amira Sınıfı’nın Ermeni Patrikhanesi’nde, Kamondo’lar gibi güçlü Yahudi ailelerinin de Yahudi sinagogunda etkili olarak ulusalcı bir çizgi izlemeleri gibi. Batı Avrupa’da, Napoléon savaşlarının bitmesi ve sermaye birikiminin hızlanması ile gelişen bu hareket, kuşkusuz, Osmanlı yönetici zümresinde de bir tepki doğuracaktı. </p>
				<p class="normal">Bu tepki nasıl ve hangi biçimlerde ortaya çıktı?</p>
				<p class="normal">Biliyoruz ki bu tepki önce bir bütünleşme ve o dönemin koşullarına uygun “türdeş bir ulus” yaratma arayışı şeklinde ortaya çıktı. Öyle ki, bu arayış, hem Tanzimat (1839) ve Islahat (1856) Fermanlarında, hem de –bir ölçüde Islahat Fermanı’nın yarattığı bir muhalefet sayılabilecek– Yeni Osmanlılar’da, “ittihad-ı anasır”, “ittihad-ı akvam”, “imtizac-ı akvam” gibi kavramlarda ifadesini bulmuştur. İlginçtir ki bu hareket, Osmanlı politikasına, aslında emperyal ve kolonyal bir politika izleyen ve Kırım Savaşı’ndan sonra Osmanlı Devleti’nde de ayrıcalıklı bir yer edinen Fransız İmparatoru III. Napoléon tarafından empoze edilmişti. Gerçekten de III. Napoléon’un Osmanlı politikası üzerinde milliyetçilikleri kamçılayıcı, fakat sonuçları bugün bile sağlıklı bir biçimde çözümlenmemiş etkileri olmuştur. Bu bakımdan Osmanlı kolektif bilincindeki gelişmelerin son halkası olan İttihatçı milliyetçiliğe geçmeden bu konuda biraz durmamız gerekiyor.</p>
				<p class="normal1">III. Napoléon, Ulusallık İlkesi ve Osmanlı Toplumu</p>
				<p class="normal">Ahmed Cevdet Paşa, Marûzat’ında, “Fransız İmparatoru III. Napoléon İtalya meselesinden dolayı kavga ettiği sırada bir ‘nationalité=kavmiyet’ meselesi meydana koydu; bu ise bunca yıllardan beri mer’i olan hukuku hükümete dokundu” diye yazar. Namık Kemal de aynı fikirdedir ve bunun yol açtığı müdahalelerin Osmanlı iç politikasında “şahsi bir takım rekabetler” yaratarak dış güçlerin düşmanlığından daha kötü bir tesir yaptığını ileri sürmüştür. Şaire –ve şairin aynı makalede gönderme yaptığı dönemi yakından tanımış “hakayik-şinaslara”(gerçekseverlere)– göre, yabancı güçleri iç politikada kullanmak ve “Avrupa nazarında daha ziyade makbuliyet kazanmak” için rekabet etme çığırını Mustafa Reşid Paşa açmış, fakat daha sonra kendisi de bu politikanın kurbanı olmuştu. Savunduğu İngiliz yanlısı politikanın, yerini, kendi yetiştirmeleri olan Ali ve Fuad Paşalar zamanında Fransız yanlısı politikaya terk etmiş olması bu dönüşümün somut ifadesiydi. Yeni Osmanlılar’ın, aslında Mısır hıdivliği kavgası veren Mustafa Fazıl Paşa’yla beraber Ali Paşa düşmanı olmalarının da belki en önemli nedeni buydu.</p>
				<p class="normal">Namık Kemal’in kişisel rekabete dönüşen dış güçler yardakçılığını teşhis eden ve eleştiren görüşü son derece önemlidir ve bizlere yönetici zümrede o dönemin özgürlük ve ulusallık arayışlarının sınırlarını da gösteriyor. Bu sınırları, Mustafa Reşid Paşa’nın davranışındaki dalgalanmaları izlemek mümkündür. Gerçekten de, İngiliz yanlısı bir diplomasi izleyen Mustafa Reşid Paşa, Tanzimat Fermanı ile gayrimüslimleri de tam hisseli vatandaşlar haline getirme yönünde cesur bir adım attıktan on yedi yıl sonra, bu adımı pekiştiren Islahat Fermanı’na şiddetle karşı çıkmıştı. </p>
				<p class="normal">Bu muhalefetin nedeni nasıl açıklanabilir? </p>
				<p class="normal">Bu muhalefetin nedenini, aslında, Mustafa Reşid Paşa Islahat Fermanı dolayısıyla padişaha sunduğu bir “tezkire”de anlatmıştı. O halde dönemin zihniyetini ve temel tartışmasını ortaya koyan bu belge üzerinde burada biraz durmamız gerekiyor.</p>
				<p class="normal">Reşid Paşa’ya göre aslında gayrimüslim Osmanlıların haklarının genişletilmesi doğaldı ve “Hristiyan tebaanın bundan yüz sene evvelki değil, yirmi sene mukaddemki [önceki] halde bile kullanılması mümkün olamayacağı” açıktı. Zaten bu konuda “tedrici” bir şekilde, yani evrimci yolla bazı adımlar da atılmıştı. Ne var ki, bu kez verilen haklar uluslararası bir anlaşmaya sokularak “saltanat-ı seniyyenin istiklâli âlisi ihlal edilmiş” oluyordu. Oysa, bu yöndeki adımlar “tedrici ve hususiyle düvel-i ecnebiyyenin müdaheleyi resmiyyesi karışmaksızın yapılıp hem ehl-i İslam’ın ezhanı [zihinlerinin] alıştırılmasına ve hem de Hıristiyan takımının havsalayı tahayyüllerine sığmayacak surette def’aten [birden] bir çok imtiyazat verilip de şımartılmamasına” dikkat edilmeliydi. Kısaca devrimci değil, evrimci yollar benimsenmeliydi.</p>
				<p class="normal">Reşid Paşa’nın “tezkire”sinden yaptığımız alıntılar gösteriyor ki, o günlerde siyasal felsefe açısından iki ayrı sistem çatışma halindeydi. Fransız Devrimi’nden 68 yıl sonra bile “siyasal hukuk” kavramına sıcak bakamayan bir yönetici zümre, aslında kendisinin uzlaşma yoluyla gerçekleştirmesi gereken “çağdaş vatandaş” statüsünü “düvel-i muazzama”nın zorlaması ile gündeme getirmişti. Gerçekten de, Reşid Paşa’nın tezkiresinin nasıl oluştuğunu anlatan Ahmed Cevdet Paşa, “elhasıl, mücadele Hıristiyan teba’anın hukuk-u mezhebiyye ve adliyesi üzerine cereyan edegelmişken hukuk-u politikiyye dahi ilave ile def’i husumet olunmuştur” diyordu. Oysa Reşid Paşa’ya göre bu durum, dış güçlerin “husumet”ini ortadan kaldırıcı nitelikte olsa bile, iç husumet daha da artma eğilimine girmişti. Ali ve Fuad Paşaların yöntemini, kavram kullanılmamış olsa da “devrimci” bir yöntem olarak gören Reşid Paşa, tezkiresinde, daha 1850’lerde bu husumetin giderek bir “Mukatele-i Azime”ye 
				dönüşeceğini yazmıştı.</p>
				<p class="normal">Mustafa Reşid Paşa elbette “dış güçlerin müdahalesi”ni eleştirirken haklıydı. Fakat bu eleştiriyi, Saltanat-ı Seniyye’nin mutlak haklarını savunma yönünde yaparken, şairimiz, samimiyetinden kuşku duyacağımız bir konuma düşüyordu. Kendisi de sadrazamlık yıllarında Sultan’ın otoritesini sık sık hiçe saymış, adeta, Şinasi’nin ünlü kasidesindeki “bildirir haddini sultana, senin kanunun!” dizesine uygun otoriter bir davranış içinde olmuştu. Aslında Reşid Paşa’nın savunduğu şey, yükselen gayrimüslim burjuvazi karşısında “Millet-i Hâkime”nin, yani yönetici zümrenin feodal çıkarlarını korumaktı ve bu konuda Ali ve Fuad Paşalarla aralarında temelde büyük bir fark da bulunmuyordu. Reşid Paşa’ya göre, Islahat Fermanı’nın gerçek anlamı gizlenmiş olsa da “asl-ı sahihi, Avrupa’ya bildirildiği üzere, (émancipation complète [tam özgürlük]) ve (égalité parfaite [tam eşitlik]) kazayası [önerileri] olarak millet-i hâkime ile millet-i mahkûme beyninde [arasında] hiçbir şekilde fark” kalmıyordu. Bu ise devletin sonu olabilirdi. </p>
				<p class="normal">Ünlü Osmanlı reformistinin 19. yüzyılın ikinci yarısında kendi vatandaşlarının önemli bir kısmını “mahkûm millet” statüsünde tutmaya çalışması düşündürücüdür. Daha sonraki açıklamalarımızda bu zihniyetin en önemli İttihatçı liderler arasında da egemen olduğunu göstereceğiz. Fakat öyle anlaşılıyor ki bu tarz bir ayrımcılık, dinci bir aşağılama eğiliminden çok, iktidarı yükselen gayrimüslim burjuvaziye kaptırma korkusundan kaynaklanıyordu. Yeni Osmanlılar’ın 
				teslimiyetçilikle suçladıkları Ali Paşa, 1867’de Sultan 
				Abdülaziz’in Avrupa gezisi sırasında, bu korkuyu bir “adamının” 
				bir Fransız gazetesine yolladığı mektupta dolaylı olarak ifade 
				etmişti. “Tüm ümitler sadrazamdadır” diye biten bu mektupta 
				Osmanlı Hıristiyanlarının eğitim düzeyi Müslümanlardan çok 
				ilerde olduğu için bunlara verilecek eşitliğin Müslümanlığın 
				sonu olacağı belirtiliyordu.</p>
				<p class="normal">İlginçtir ki Reşid Paşa’nın itirazları bir kısım gayrimüslim tebaa arasında da taraftarlar bulmuştur. Örneğin, Cevdet Paşa’nın aktardığına göre, Rum cemaatinden İstefanaki Bey de bu gelişmenin evrimci yollarla yapılmasını ve kuşaktan kuşağa geçerek bir “tabi’at-ı saniye [ilahi doğa] hükmüne giren îtikadat ve zehabat ve âdat ve îtibaratın def’aten ittihaz olunacak [birdenbire benimsenecek] tanzimat-ı cedidenin [yeni hükümlerin] tatbikat-ı fi’liyye ve icraât-ı ameliyesine [uygulanmasına] muhalif ve mûteriz [itirazcı] olacakları der-kârdır [açıktır]” diyordu. Ayrıca, herkesin eşit olmasıyla, Osmanlı kast düzeninin “itibar” sıralamasında Rumların Yahudilerle aynı plana konulmasından rahatsız olan ve “Devlet bizi Yahudilerle beraber etti; biz İslamın 
				tefevvukuna [önde gelmesine] razı idik” diyerek şikayet eden 
				Rumlar da olmuştu.</p>
				<p class="normal">İlginçtir ki Ahmed Cevdet Paşa tezkire ile ilgili yorumunda “millet-i hâkime-millet-i mahkûme” ayrımını başka bir nedenle daha savunmuştur. Bu nedeni açıklarken, fermanın maddeleri arasında “en ağır olanı”, diyordu Cevdet Paşa, “teba’a-i gayri müslimenin hukuk-ı politikıyyede müsavatları maddesi idi ki vezaif-i teba’iyyetin [tebaanın görevlerinin] en ağırı olan vazife-i askeriyeyi icra etmedikleri halde hukuk-ı politikıyyede müsavatları bir emri garibdir.” Bu nokta son derece önemlidir; çünkü “ittihad-ı anasır”dan söz edildiği o yıllarda asıl birleştirici nitelikteki girişimler de ancak devlet aygıtı, özellikle ordu ve okul kurumları sayesinde mümkün olabilirdi. Gerçekten de ulusal hareketlerin yaygınlaştığı ve sanayi devrimine taban oluşturan ulus-devletlerin kurulduğu bir çağda ordu ve okul bu oluşumun en önemli iki aracını teşkil etmişlerdir. Oysa bu iki alanda Osmanlı hükümetleri 19. yüzyılda gerekli kurumsal adımları atmamış ve çağdaş, yani hukuken eşit ve laik zihniyetli bir vatandaş bilinci yaratamamışlardır. Başka bir deyişle Weber’in sözünü ettiği “rasyonelleşme” ve “büyülerin bozulması” süreci Osmanlı toplumunda kitlesel boyutlarda yaşanmamıştır. Bu yüzden de Osmanlı cemaatlerindeki evrim giderek karşılıklı dini ve ulusal düşmanlıklar yönünde olmuş ve sonunda da, ne yazık ki, Mustafa Reşid Paşa’nın sözünü ettiği “mukateleyi azime” gündeme gelmiştir. Şimdi bu konulara biraz daha yakından bakmaya çalışalım.</p>
				<p class="normal1">İttihad-ı Anasır, Ordu ve Okul…</p>
				<p class="normal">Çağdaş ulus-devletlerin oluştuğu ve sanayi devrimini ilk gerçekleştiren ülkelerin “sömürge imparatorlukları” kurduğu bir dönemde Osmanlı Devleti “eski tip bir imparatorluk” olma niteliğini koruyordu. J. Habermas’ın işaret ettiği gibi, Osmanlı Devleti de, Roma-Germen ve Rus İmparatorluklarının yanı sıra, “çeşitli halkları bir araya getiren modernizm öncesi bir imparatorluk” örneği oluşturuyordu. Bu tip imparatorluklar bir ulusal pazar çerçevesinde gerçekleşen sanayi devrimleri için elverişli bir taban teşkil etmiyordu. Prof. M. Duverger, benzer bir teşhisten hareket ederek, “imparatorluk” konulu bir kolokyuma sunulan tebliğlerle ilgili değerlendirmesinde, “belki de hiçbir zaman gerçek bir ‘imparatorluk’ kavramını geliştirme (işlevsel-opératoire bir kavram olarak geliştirme) mümkün olmayacak” demişti. Bu gözlemlerin sonuçlarının bugün dahi çıkarılmış olduğunu sanmıyorum. </p>
				<p class="normal">Daha önce anlattıklarımızın da gösterdiği gibi, Osmanlı yönetici zümresi Fransız Devrimi ile oluşmaya başlayan ve halk egemenliği gibi demokratik bir ilkeye dayanan modern ulus olgusunu bir tehlike olarak görmüş ve ona direnmiştir. Bu direnme, Batı Avrupa’da halkın içinden çıkan ve halkı “Devlet”e karşı kolayca seferber edebilen burjuvaziye karşılık, Osmanlı yönetici zümresinin, proleterleşmemiş ve askerlik görevini tek başına yüklenmiş olan Müslüman halkla kolayca özdeşleşebilmesi sayesinde mümkün olmuştu. Bir çeşit “kan vergisi” şeklini almış askerlik görevinden kurtuldukları ölçüde iktisadi güçleri artan gayrimüslim cemaatler de bu duruma hiç itiraz etmemişlerdi. Bu durum ise yönetici zümrede ilkesiz bölünmelere ve Namık Kemal’in sözünü ettiği, yabancı elçiliklerde dayanak arayan hizipleşmelere yol açmıştı. İlginçtir ki Namık Kemal’in kendisi de, “askerliğin sadece İslam’a, hatta Türklere inhisarı”nın, “Hilafet-i Seniyyenin 
				asabiyet-i asliyesi olan fırkaya”, yani Türklere, gerek nüfus 
				gerekse ekonomi açısından çok pahalıya mal olduğunu açıkça 
				gördüğü halde bu konuda dışlayıcı bir tavır almaktan da 
				kaçınmamıştır. Bu dışlayıcı tavrın başlıca nedeni, “Hıristiyanların daha askerliğe alışmamış iken ötede beride gösterdikleri temayülat-ı istiklal [bağımsızlık eğilimi]” idi ve özgürlük şairimize göre gayrimüslimleri, sadece, “Rusya Devleti bize karşı nasıl Kazan Tatarlarını sevk ediyorsa”, bizim de “Balkan Bulgarlarını ona karşı göndermeye muktedir olabileceğimiz” durumda askere alabilirdik. </p>
				<p class="normal">Görüldüğü gibi gerek iktidar mensupları, gerekse Yeni Osmanlılar muhalefeti, askerlik konusunda, artık sosyo-ekonomik 
				gerçeklere de ters düşen “millet-i hâkime” fikrini aşan, 
				“ittihad-ı anasır”ı sağlayabilecek, çağdaş bir askerlik sistemi 
				getirememişlerdir. Bunun en önemli istisnası, kuşkusuz, Midhat Paşa idi. Dinle devleti ayıran siyaset felsefesiyle 1877 Rus Savaşı öncesinde medrese öğrencilerini de peşinden sürüklemeyi başaran bu lider, ilk kez Müslümanlarla gayrimüslim askerleri bir araya getiren bir tabur kurmayı da başarmıştı. O dönem hakkında en nüfuz edici analizlerden birini yapmış olan bir Fransız yazarı savaşa giden günlerde “ittihad-ı anasır” potansiyelini şu çarpıcı satırlarla betimlemiştir: </p>
				<p class="indentmetin">Jön-Türk hayalleriyle beslenen Midhat Paşa ve dostları, dinle devleti ayırmak şeklindeki amaçlarına şaşırtıcı bir şekilde yaklaştılarsa da, mümkün olsun ya da olmasın bu ayrımın ülkeleri için son kurtuluş çaresi olduğunu ve başarı umudu olmasa bile bunu denemek için hiçbir engel karşısında gerilememeleri gerektiğini yeterince anlamamışlardı. İslam’ın neferi, Halife’nin uydusu, Muhammed’in süvarisi, tek kelimeyle Türk’ün yerine yeni bir varlık, Müslüman ya da Hıristiyan olan, Allah’a ya da İsa’ya tapan, fakat her şeyden önce bir yurtsever ve büyük bir devletin vatandaşı olan bir Osmanlı koymak suretiyle Doğu tarihinin en derin devrimlerinden birini deniyorlardı. Kuşkusuz başarısız, tamamen başarısız kaldılar; fakat, bu, girişimlerinin büyük ve anlamlı olduğunu söylememek için bir neden olamaz. Birkaç ay boyunca İstanbul’un ruhanî otoritelerinin İslamiyeti en basit ilkelerine indirgediği bir manzaraya tanık olundu. </p>
				<p class="normal">Bu atmosfer içinde Meşrutiyet’in İlanı’nı, yenilgi ile biten savaşı ve Midhat Paşa’nın sürülmesini (daha sonra da feci bir şekilde öldürülmesini) bugün yeterince biliyoruz. Bir devri kapatan ve İslam’ı siyasallaştırarak tekrar ve daha güçlü bir biçimde devlet doktrini yapan Abdülhamid rejimi üzerinde fazla durmayacağız. Bu dönemde “ittihad-ı anasır” politikası, “ittihad-ı İslam” biçimine dönüşmüş ve sultanın Panislamizm’i, Hamidiye alaylarının kırımcı uygulamasıyla örtüşerek yöneticilerin “millet-i sadıka” dedikleri Ermeni cemaatini bile bir ayrılıkçı bir çizgi içine sokmuştur.</p>
				<p class="normal1">Okul ve Çağdaş Vatandaş</p>
				<p class="normal">Tanzimat dönemi çağdaş bir vatandaş yaratma misyonunda başarısız kalırken bunun aynı derecede önemli başka bir nedeni de, farklı kültürel özellikler taşıyan halk çocuklarını bir melting pot içinde eritecek ve ortak bir dil, ortak bir bellek ve ortak bir bilinç yaratacak “okul”ların kurulamaması idi. 19. ve 20. yüzyıllardaki “uluslaşma süreci” konusunda ilginç bir eser veren Batılı bir yazar, “Tüm ulus kuramcıları –Rousseau, Kant, Fichte, Mauss– okul üzerinde ısrar ettilerse,” der, “bu, okulun teknik bilgiler vermesinden ziyade vatandaş yetiştirme özelliğindendir.” 1880’lerde, Fransa’da “herkes için zorunlu, laik ve parasız ilkokul öğretimi”ni yerleştiren devlet adamı Jules Ferry’nin bu radikal reformu dolayısıyla “Fransız ulusunu ilkokul öğretmenleri yarattı” şeklindeki genel kanıya yol açtığı bilinen bir husustur. Osmanlı Devleti’nde ise dinle eğitimin ayrılması, eğitime temel teşkil edecek yöntem ve öğretilerin Hıristiyan ülkelerden gelmiş olması ve bu ülkelerden gelen her şeyin –tamamen laik bir esprinin ürünü olsalar da– “Hıristiyanlığa bulaşmış olma” kuşkusu altında bulunması dolayısıyla çok daha uzun ve ıstıraplı bir süreç içinde yaşanmıştır. İlköğretimi zorunlu kılan bir kanunun (Tedrisat-ı İptidaiye Kanun-ı Muvakkatı), ancak 1913’te, İttihatçı yönetimin ülkeyi savaşa ve imparatorluğu da yıkıma götüren girişiminden bir yıl önce çıkarılabilmiş olması da bu saptamayı destekliyor. Türkiye’de eğitimde laik ve tutarlı bir devrimi gerçekleştirmek ancak Tevhid-i Tedrisat Kanunu ile cumhuriyet rejimine nasip olacaktır.</p>
				<p class="normal">Tanzimatçılar reform politikalarını ikilikler içinde, dış baskılara boyun eğerek; dahası, (Namık Kemal’in işaret ettiği gibi) yabancı elçiliklerde destek bulma rekabetine girişerek yürütüyorlardı. Bu politikayı en özlü şekilde dönemin ünlü tarihçisi Ahmed Cevdet Paşa özetlemiştir. Cevdet Paşa’ya göre bazı reform vesikaları kasten “müphem [belirsiz] bir şekilde yazılarak Avrupalılara bir veçhile ve ehli İslam’a diğer bir veçhile tefsir ediliyordu.” Ne var ki, bu ikilik ve belirsizlik her şeye rağmen gerçek anlamda modernist bir potansiyele de kapıları tamamen kapamıyor, örneğin Midhat Paşa’nın devrimci çizgisine ortam hazırlayabiliyordu. Bu politika Abdülhamid’in 
				Kanun-ı Esasi’nin rafa kaldırılmasında ifadesini bulan 
				karşı-devrimci darbesiyle ve savaşta yenilgiyle son bulmuş ve Abdülhamid “istibdat”ında –dış güçler arasında destek arama alışkanlığı terk edilmeden– “ittihad-ı anasır” politikası bir “ittihad-ı İslam” politikasına dönüştürülmüştür. </p>
				<p class="normal">Osmanlı yönetici zümresinin gayrimüslim tebaaya rezervli ve mesafeli duruşu, onun iktisadi planda yerel burjuvaziden çok yabancı sermayeye dayanmasında da rol oynamıştır. Kuşkusuz yerel burjuvazi savaş masrafları çok artan ve Rusya’ya her yenilgiden sonra büyük tazminatlar ödemek zorunda kalan Osmanlı yönetici zümresini ve devlet aygıtını finanse edemez hale gelmişti. Fakat Kırım Savaşı’ndan sonra girilen borçlanma dönemi Osmanlı yöneticilerinin sarraflığını tekelinde bulunduran Ermeni Amira sınıfını da giderek etkisizleştirmiş ve Abdülhamid’in dinci ideolojisi de onları “ittihad-ı anasır” politikası dışına itmiştir. Osmanlı Ermeni sarrafları konusunda dikkate değer bir araştırma yapan tarihçi Onnick Jamgocyan, 1732-1853 yılları arasındaki dönemi Ermeni sarrafların altın çağı olarak niteler. 1732’de Eğinli Amira Serpos’un Babıâli’nin sarrafbaşısı ve bezirgânbaşısı olmasıyla başlayan bu dönem, tarihçiye göre, 1853’te dış borçlanmalarla başlayan yabancı sermaye egemenliğine kadar sürmüştü. Bu dönemde Ermeni sarraf hegemonyası iniş sürecine giriyor ve Ermeni sarraflar da yerlerini Avrupalı bankerlere bırakıyordu. Çok geçmeden Osmanlı Bankası da İngiliz ve Fransız bankerleri tarafından kurularak bir merkez bankası yetkileriyle donatılacaktır. Bu süreç, Osmanlı toplumunu, küreselleşme potansiyeli taşıyan ilk üretim biçimi olan kapitalist sisteme yarı-sömürge koşulları içinde entegre edecektir. Bu eşitsiz bütünleşme de, akılcı, üretici ve özgüvenli bir burjuvaziden yoksun olan Osmanlı Devleti’ni diplomasinin ya da o zamanki ismiyle “Şark Meselesi”nin konusu ve çekişme alanı haline getirecektir. </p>
				<p class="normal">Abdülhamid döneminden Jön Türk iktidarına nasıl geçilmiştir? Ve yakın tarihimizde gerçek kesintiyi oluşturan Türk Devrimi’ne hangi sosyo-ekonomik ve enternasyonal koşullar zemin hazırlamıştır?</p>
				<p class="normal1">Sultan Abdülhamid, II. Wilhelm ve Jön Türk Devrimi</p>
				<p class="normal">Abdülhamid rejimi, yakın tarihimize “Şark Meselesi” açısından bakan bir dönemlemede, ülkede Alman nüfuzunun yerleştiği zaman dilimini teşkil eder. Bu dönemi de önce Bismarck, daha sonra da II. Wilhelm politikalarının farklı şekillerde etkili olduğu iki alt-döneme ayırabiliriz. 1908’de “Hürriyetin İlanı”, çürümüş ve boğucu bir hal almış Abdülhamid istibdadına son vererek Osmanlı halklarına rahat bir nefes aldırmış ve çok yönlü bir düşünce mayalanmasına yol açmıştı. Fakat aynı dönemde Alman nüfuzu da artmış ve L. Rathmann’ın sözünü etmiş olduğu “Prusya militarizminin yarattığı komplocu çekirdek” sonunda dizginleri ele alarak ülkeyi savaşa ve yıkıma götürmüştür. Uluslararası diplomasi ve Şark Sorunu açısından Abdülhamid devri, Tanzimat döneminin devamıdır; üstelik dinci istibdat, önceki dönemin laik ve çağdaş vatandaş yaratma potansiyelini de ortadan kaldırarak halklar arası düşmanlıkları kızıştırmış, “mukatele-yi azime”ye zemin hazırlamıştır. </p>
				<p class="normal">1878 Berlin Kongresi’nden sonra orta Avrupa’da hegemonyacı bir güç haline gelen Almanya, 1882’de Osmanlı Devleti’ne gönderdiği askeri heyet sayesinde İstanbul’da da ağırlığını hissettirmeye başlamıştı. Ne var ki tüm diplomasisini 1870’de Alsace-Lorraine’i kaybetmiş olan Fransa’nın intikamcı duygularından kaynaklanan bir Fransız-Rus Antlaşması’nı önlemeye yöneltmiş olan Şansölye Bismarck, Osmanlı Devleti’yle bir ittifak antlaşmasından yana değildi. Böyle bir ittifakın, önlemeye çalıştığı Fransız-Rus Antlaşması’nı kolaylaştıracağı kuşkusuzdu. Ayrıca, Almanya ile yapılacak bir ittifakın uluslararası politikada manevra marjını daraltacağına inanan Sultan Hamid de bu konuda fazla gönüllü değildi. 1890’da Bismarck’ı görevden affeden genç İmparator II. Wilhelm de, Ortadoğu’da çok daha atak bir politikadan yana olmasına rağmen böyle bir ittifakı gündeme getirmedi.</p>
				<p class="normal">Abdülhamid dönemindeki temel değişiklik, Tanzimat’tan beri tereddütler ve çelişkiler içinde yürütülen, fakat seküler bir dürtüden de yoksun olmayan “ittihad-ı anasır” politikasının bir “ittihad-ı İslam” politikasına dönüştürülmesidir. Böyle bir program, kuşkusuz büyük ölçüde Tanzimatçı politikaya ve onunla özdeşleştirilen dış baskılara bir tepki niteliği taşıyordu. Fakat Abdülhamid rejimi bu dış baskılardan kurtulmuş mudur? 1898’de II. Wilhelm’in İstanbul’u (ve sonra da Kudüs’ü) ziyaretinde kendisini İslam dünyasının “koruyucusu” ilan etmesi ve Dersaadet’ten Alman emperyalizminin en etkili aracı olan Bağdat demiryolu imtiyazını koparması bu baskıların sona ermediğini, aksine güçlenen kapitalizme paralel olarak daha da arttığını gösteriyor. Aynı yıllarda Hintli Müslümanların “koruyucusu” olan Büyük Britanya emperyalizmi de Panislamizm’i kendi amaçları doğrultusunda kullanıyor ve Abdülhamid’in dinci politikası daha çok Osmanlı gayrimüslimlerini, “millet-i mahkûme”yi hizaya getirmeye çalışan bir ideolojik silah mertebesine düşüyordu. Bu politika Osmanlı “anasır”ı ya da “akvam”ı arasındaki düşmanlıkları artırmış ve 1890’larda Ermeni terörist eylemlerine ve Hamidiye alaylarının kırımlarına yol açmıştır.</p>
				<p class="normal">Giderek her türlü ahlaki ilkeden sıyrılan ve bir zulüm makinesine dönüşen Abdülhamid rejiminin 1908’de askeri baskı sonucu düşürülmesi ve “Hürriyetin İlanı”nın tüm ülke çapında yarattığı bayram havası, kuşkusuz, bu hareketin içerdiği köklü dönüşüm özlemini yansıtıyordu. Fakat 1908 hareketini, yazımızın başında işaret ettiğimiz sosyo-politik anlamda, geçmişle bir kopuşu ifade eden bir devrim olarak niteleyebilir miyiz? Sanıyorum ki bu soruya 1908 hareketine diplomatik, toplumsal ve ideolojik olmak üzere üç boyutlu bir irdeleme çerçevesinde yanıt aramalıyız.</p>
				<p class="normal1">1908 Hareketi ve Üç Boyutu</p>
				<p class="normal">1) Diplomatik boyut: 1908 darbesine uluslararası planda zemin hazırlayan biri yapısal ve dolaylı, ikincisi ise doğrudan olmak üzere iki etkiden söz edebiliriz. Yapısal etkiyi Abdülhamid döneminde Almanya ile kurulan ilişkiler ve İmparator II. Wilhelm’in Osmanlı siyasal rejimiyle ilgili telkin ve baskıları teşkil ediyor. </p>
				<p class="normal">Abdülhamid dönemi otuz iki yıllık tarihinde yönetici seçkinler arasında Alman yanlısı subay zümresi ile Fransa ve İngiltere’nin kültürel etkisi altındaki sivil seçkinler arasında bir ikilik yaratmıştı. Uluslararası plandaki kutuplaşmalar ve gerginlikler arttıkça II. Wilhelm de Goltz Paşa ve Prusya ekolünün damgasını taşıyan Osmanlı ordusunun devlet yönetiminde hegemonyası konusunda sabırsızlanıyordu. Oysa ordu ancak bir darbeyle iktidara gelebilirdi ve paradoksal olarak bu darbe de ancak “Hürriyetin İlanı” ile meşruiyet kazanabilirdi. Öyle görünüyor ki 1908’de başlayan süreç de bu şemaya uygun cereyan etmiştir ve bunun bir çeşit itirafını Talat Paşa’nın Gurbet Hatıraları’nda buluyoruz. </p>
				<p class="normal">Gerçekten de Talat Paşa’nın “gurbet”te kaleme aldığı anılara göre Alman imparatoru Osmanlı sultanına Kanun-ı Esasi’yi yürürlüğe koymasını ve meşrutiyet rejimine dönmesini öneriyordu. Ne var ki böyle bir durumda Talat Paşa da kendi ülkesinde katı bir monarşi uygulayan II. Wilhelm’in bu önerisini anlamakta güçlük çekiyordu. Bununla beraber ortada anlaşılmayacak bir durum yoktu ve Kayzer, idarede, Fransız hayranı sivil Osmanlılar yerine, Almancı askerleri etkin kılmak istiyordu. Nitekim daha sonra Enver Paşa, Talat Paşa’ya II. Wilhelm’in şu sözlerini nakletmişti: “Telkin ettiğim fikri, büyük tecrübe ve maharetine rağmen Sultan Hamid benimsedi ve kan dökmeden de çok çekindiği için, kendi ordu ve milletinin büyük kısmından gelen arzuya karşı koymadı.” Böylece Talat Paşa, aslında toplumsal bir analiz yoluyla açıklayabileceği sorunu bir istihbarat bilgisiyle aydınlatmış ve kafasındaki düğüm de çözülmüştü. </p>
				<p class="normal">Alman imparatorunun telkinleri elbette önemliydi; fakat bunların Osmanlı Devleti’nde Abdülhamid’in tahtına mal olacak bir rejim değişikliğine yol açmaları da beklenemezdi. “Hürriyetin İlanı” için daha güncel, daha zorlayıcı, adeta “bardağı taşırıcı” bir gelişme gerekiyordu ki bunu da 1908 Haziran’ında Reval’de (bugünkü Tallinn’de) yapılan görüşmeler sağladı. </p>
				<p class="normal">Tarihçi E. Laloy, II. Wilhelm’in diplomasisini anlatan eserinde, Rus çarı ile İngiltere kralı arasındaki görüşmelerle ilgili şu bilgiyi veriyor: </p>
				<p class="indentmetin">Kral VII. Edward ile Çar’ın (II. Nikola) 8-9 Haziran 1908’de görüşmeleri sırasında, kendilerine refakat eden Charles Harding ve M. İsvolski –söylentilere göre– Makedonya’ya bir genel valinin tayinini içeren bir program konusunda anlaştılar… Avusturya-Macaristan İmparatorluğu ve Almanya’nın Germen-Yahudi basını bu görüşmeyi statükoya karşı bir suikast ve Sultanın egemenliğine karşı bu ülkelerin direnmesi gereken bir hücum olarak değerlendi. Reval görüşmesinin Avusturya-Alman versiyonu Jön-Türk komplocuların toplandığı Makedonya ve Selanik’in tüm Yahudi mason localarında dağıtıldı. Onlara Osmanlı Devleti’ni tehdit eden tehlikeye karşı bir an önce eyleme geçmeleri telkin edildi.</p>
				<p class="normal">Aslında Makedonya sorunu daha önce de, özellikle İngiltere’nin 1907 yılı sonlarında yayımladığı bildiriyle gündeme gelmiş ve tüm Jön Türk kadrolarda büyük bir kaygı uyandırmıştı. Yine İngiltere’nin 3 Mart 1908 tarihli genelgesi ise Büyük Devletler’e hukuken kurgulanan genel valiyi azletme yetkisi de vererek Makedonya’yı tam bir protektora statüsüne sokuyordu. Bu gelişmeleri, oldukça pasif ve uzlaşmacı bir duruş sergileyen Abdülhamid’e bağlı bazı komutanlara yapılan suikastlar izledi ve diplomatik kriz giderek daha da büyük bir rejim krizine dönüştü. Ne var ki, Osmanlı Devleti’nde, Batı’da olduğu gibi bir burjuvazi-proletarya-köylü ittifakı koşulları oluşmadığı için, Abdülhamid despotizminin yarattığı genel hoşnutsuzluğa tepki, ancak en organize güç olan ordudan gelebilirdi. İşte 1908’de ortaya çıkan devrimci konjonktürü darbeye dönüştüren somut durum da buydu. 3 Temmuz 1908’de Resne’de kolağası Niyazi Bey’in 200 kadar asker ve bir o kadar da siville dağa çıkması ve bu durumda Abdülhamid’in sarayın basılmasını beklemeden Kanun-ı Esasi’yi yeniden yürürlüğe koyması bu kaotik ortamda gerçekleşti. Sina Akşin’in ifade ettiği gibi, “Hürriyeti getirenler, her şeyden önce mektepli subaylardı ve kurdukları Osmanlı Hürriyet Cemiyeti’nin yıllardır Avrupa’da çalışmakta olan İttihat ve Terakki ya da Terakki ve İttihat ya da başka bir Jön Türk örgütüyle ilk başta herhangi bir ilişkisi olmamıştır.”</p>
				<p class="normal">Kısaca 1908 hareketi bir halk devrimi şeklinde değil, “Doğu Sorunu” diplomasisinin son halkası olarak ortaya çıktı ve bir darbe ile gerçekleşti. “1908 darbesi devrimci bir hareket olarak nitelenemez,” diyor Feroz Ahmad, 
				“çünkü değildi.” </p>
				<p class="normal">2) Sosyal ve sınıfsal boyut: Günümüzde, İttihatçıların sınıfsal kökenlerini aydınlatan sosyolojik araştırmaların yeterince yapılmış olduğunu söyleyemeyiz. Bununla beraber, Jön Türk akımını inceleyen yazarların bu konuda verdikleri yön gösterici bazı bilgileri de göz ardı edemeyiz. Bu bağlamda genel olarak diyebiliriz ki, 1908 hareketi sınıfsal tabanını ve yönetici kadrolarını daha çok okumuş orta sınıf mensupları arasında bulmuştu. Bu kadrolar içinde de ordu mensupları önemli bir yer işgal ediyordu. Bu son noktada daha kategorik bir görüş ileri süren Prof. Tarık Zafer Tunaya, “İkinci Meşrutiyeti ordu (zamanın silahlı kuvvetleri) ilan etmiştir,” der, “İttihat ve Terakki’nin pek az sivil üyesine karşılık subay üyesi çoktu. İlk on üyesinden sekizi askerdi. ‘Tahlif’ (and içme töreni) askeri usullere göre yapılıyordu. Örgütlenme askerce bir disipline bağlıydı.” Gerçekten de İttihatçı subaylar, 1908’den sonra, henüz idareyi doğrudan ele almadıkları dönemde bile ağırlıklarını hissettirmişler, yönetim üzerinde mesafeli bir vesayet uygulamışlardı. “İttihatçılar,” diyor yine Tarık Zafer Tunaya, “sürekli bir idare-i örfiye (sıkıyönetim) rejimi içinde kendilerini daha serbest hissetmişlerdir. Kısaca, İkinci Meşrutiyet, aslında yarı askeri bir siyasal rejim kurmuştur.”</p>
				<p class="normal">Aynı dönemi inceleyen başka tarihçilerin İttihat ve Terakki’yi daha geniş bir tabanda değerlendirdiklerini görüyoruz. Örneğin, bunlardan Feroz Ahmad şu betimlemeyi yapmıştır: “Genç Osmanlıların devlet müessesesinin mensupları ve ürünleri olmalarına karşılık, Jön-Türkler yeni kurulan devlet okullarındaki müderrisler, Batı hukuku okumuş avukatlar, gazeteciler, küçük memurlar, bürokratlar ve Batılı anlayışa uygun Harp okullarındaki ikinci derecedeki görevliler gibi yeni doğmakta olan meslek sınıflarına mensuptular. Bunlardan çoğu devlet okullarında okumuş ve tahsilini tamamlamamıştı. İyi tahsil görmüş olanların ise devlet idaresi konusunda tecrübeleri yoktu.” </p>
				<p class="normal">Nihayet, yukarıdaki gözlemlere Paris’te Jön Türk hareketiyle karışık (ve epeyce de karanlık) ilişkiler içinde olan, fakat yazdığı kitapta İttihatçı yönetime sosyolojik perspektiften bakmaya çalışan Yusuf Fehmi’nin gözlemlerini de ekleyebiliriz. Bu aykırı Jön Türk’e göre İttihat ve Terakki’nin 400 bin kadar üyesi bulunuyordu. Oysa partiyi gerçekte 30 kadar tanınmış Osmanlı şahsiyet ve birkaç tane de yabancı dinsiz ve mason yönetmekteydi. Bunların hemen arkasında ise 300 kadar nüfuzlu üye grubu bulunuyordu. Bunların da temel görevi, yönetici grubun aldığı temel kararları ulusallaştırmak ve büyük İttihatçılar ordusunun zihin yapısına uydurmak idi. Bu 300 kadar lider pek de anayasa, kanun, nizam tanımayan, gerek gördükçe her türlü yöntemi kullanan bir kadro idi. Nihayet hiyerarşide, daha sonra “taşradaki şefler, şef yardımcıları, komite ve kulüp sekreterlerinden oluşan” 10 bin kişilik bir grup geliyordu. Ve bunları da aidat ödeyerek güvenliklerini sağlamak, “her türlü şüphenin üstünde” kalmak isteyen üyeler izliyordu. Bütün bu halkalara bir sürü oportünist ve muhbiri de eklersek, Y. Fehmi’nin tablosunu tamamlamış oluruz.</p>
				<p class="normal">Jön Türk hareketinin sınıfsal temeli ve bu temelin belirlediği siyasal sistem Osmanlı Devleti’nin son döneminde bürokratik kadrolara geç kalmış bir burjuva devrimi programını gerçekleştirme gibi bir “misyon” yüklemiştir. Bu “misyon” orta sınıf kökenli kadroların (“zinde kuvvetler”in) tutucu oligarşiye karşı yürüttüğü kavgaya bir “sınıf kavgası” görünümü veriyordu. Askeri vesayet ya da doğrudan askeri diktatörlük almaşığıyla özdeşleşen gelişmeler sadece Türkiye’ye özgü değildir ve bu hareketler 19. yüzyıl sonları ile 20. yüzyılda, kapitalizmin uluslararası planda eşitsiz gelişme koşulları içinde, Latin Amerika’dan Uzakdoğu’ya kadar uzanan bir coğrafyada sık sık karşılaşılan bir “model” oluşturmuştur. Bu “model”in ülkelerin kapitalist sistemdeki gelişme derecelerine, hammadde kaynaklarına, jeo-stratejik konumlarına ve de kültürel geleneklerine göre “ilerici” ya da “gerici” niteliklere büründüğünü görüyoruz.</p>
				<p class="normal">3) İdeolojik boyut: II. Meşrutiyet’le girilen dönem, kökleri Yeni Osmanlılar’a kadar uzanan Türk milliyetçiliğinin dinci ideolojinin yerini aldığı ve yeni bir kolektif kimliğin duyarlılık ve tepkilerini belirlediği bir dönemdir. Elbette ki Balkan Savaşlarına kadar, hürriyetin ilanının yarattığı kardeşlik havası içinde Osmanlıcılık ve “ittihad-ı anasır” arayışı terk edilmemişti. Bununla beraber bu atmosfer içinde bile İttihatçı liderler arasında “millet-i hâkime” ayrıcalığını sürdürme kararlılığı ortadan kalkmamıştı. Nitekim emperyalist ülkeler arasındaki rekabetin kızıştığı, gizli paylaşım anlaşmalarının imzalandığı bu dönemde Türkçülük de Osmanlıcılığın yerini almakta gecikmedi.</p>
				<p class="normal">Osmanlı son döneminde Türk milliyetçiliği Batılı ideologların “Balkanizasyon” adını verdikleri politikanın ürünü olan parçalanma, korku ve husumet duyguları içinde biçimlendi. Bu bağlamda bir yandan Balkan milliyetçiliğinin bir parçasını oluştururken, öte yandan da ona bir tepki özellikleri taşıyordu. Türk milliyetçiliğinin Balkan milliyetçiliğini (ve bu bağlamda Balkan “komitacılığını”) taklit etmesi gerektiğini söyleyen ve “ezmeyen ezilir” sloganını benimseyen Ömer Seyfeddin meşrutiyetin ülkeyi tamamen parçalayacağı inancındaydı ve bu nedenle meşrutiyete de karşı çıkmış ve Efruz Bey tiplemesiyle dönemin riyakârlıklarını sergilemiştir. Bununla beraber biliyoruz ki edebiyatçı ve hikâyeci kimliğiyle kitlelere nüfuz eden Ömer Seyfeddin kuramsal yazıları itibarıyla arka planda kalmış ve görüşleri “resmi tez” statüsüne hiçbir zaman yükselememiştir. Buna karşılık milliyetçilik konusunda resmi tezler emperyal, Turancı ve “millet-i hâkime” boyutlarıyla Ziya Gökalp’in tezleri olmuştur. Türk Devrimi bu konuda yeni bir milliyetçilik anlayışı getirecek ve Ziya Gökalp de, Türkçülüğün Esasları’nı yazarak buna katkıda bulunmaya çalışacaktır.</p>
				<p class="normal">II. Meşrutiyet, topu topu on, eğer İttihatçıların Alman Askeri Heyeti komutası altında savaşa girdikleri 1914 yılı esas alınırsa altı yıl sürmüştür. Bu dönemde otuz yıl boyunca bastırılmış yayın hayatının gizliden gizliye birikimi sayılabilecek bir fikir mayalanmasına ve İttihatçıların çeşitli alanlarda (eğitim, askerlik, ekonomi) başlattıkları reform girişimlerine tanık oluyorsak da, sonuç felaket olmaktan kurtulamamıştır. Kuşkusuz bu sonuçta 19. yüzyılın son çeyreğinde keskinleşen uluslararası emperyalist rekabetin ve bunun körüklediği milliyetçilik akımlarının rolü büyük olmuştur. Ne var ki bütün bunları ve İttihatçı dönemin yukarıdaki satırlarda özetlemeye çalıştığımız üç boyutunu göz önünde bulundurarak, hürriyetin ilanı ile girilen son dönemi, Osmanlı Devleti’nde “devrimci” bir kesinti olarak değil, Doğu Sorunu’nun son ve en ıstıraplı halkası olarak nitelemek daha doğru görünüyor.</p>
				<p class="normal">Türkiye’de devrimci hareket artık emperyalist güçlerin ülkeyi doğrudan işgal ettiği ve Osmanlı iktidarının da onlara yalvararak, direnenlere idam hükümleri çıkararak bir şeyler koparmaya çalıştıkları bir dönemde ulusal bir direniş hareketi olarak ortaya çıkacaktır.</p>
				</body>
</html>