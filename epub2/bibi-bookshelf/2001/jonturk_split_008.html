<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>jonturk</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:a003e498-fb28-4c30-bc71-7780e5eb847a"/></head>
  <body class="calibre">
<h2 class="h2baslik1" id="calibre_toc_14">Jön Türk Dönemi (1908-1918) İle İlgili Değerlendirmeler</h2>
				<p class="sagnormal">Feroz Ahmad</p>
				<p class="normal">1908-1918 dönemini araştırmaya başlayalı neredeyse elli yıl oluyor. Araştırma konularımız üzerinde sürekli kafa yoruyoruz; ama her zaman böylesine bilgili bir topluluk önünde yüksek sesle düşünme olanağımız olmuyor. Profesör Sina Akşin beni bu toplantıya davet ettiğinde, böylesine geniş ve genel bir başlık üzerine söz almayı kabul etmemin nedeni budur.</p>
				<p class="normal">1965-66 yıllarında tezimi yazarken, Anadolu’daki ayaklanma ve huzursuzlukların 1908 Temmuz’undaki anayasal devrimin nedeni olarak tartışıldığı bir örneğe rastlamamıştım. İnsanlar bu iddiayı, ancak Kaynak Yayınları’nın, 1997’de, Zafer Kars’ın 1908 Devriminin Halk Dinamiği adlı çalışmasını yayımlamasından sonra ciddiye aldılar. Aykut Kansu, 1908 Devrimi üzerine yaptığı, daha sonra İngilizce ve Türkçe olarak yayımlanan incelemesiyle, bu iddianın yaygınlaşmasına ve geçerlilik kazanmasına neden oldu. Yaygın hoşnutsuzluğun devrime yol açan bir etken olduğu yaklaşımı benim de ilgimi çekmişti. İncelemeye başladım. Ama insanların, ayaklanma ile devrimi karıştırmakta oldukları sonucuna vardım. Ayaklanmalar genellikle toplumun bir kesiminde hoşnutsuzluk olması; örneğin köylülerin ödeyemeyecekleri ölçüde yüksek vergilere tabi kılınmaları ya da bir toprak sahibinin zorbaca baskılarına maruz kalmaları durumunda ortaya çıkar. Böylesi hoşnutsuzluklar, onlara yol açan etkenin (aşırı vergiler ya da zorba toprak sahibi) ortadan kalkmasıyla giderilir ve böylece ayaklanma sona erer. Devrimci mücadelelerin daha köklü nedenleri vardır ve başarılı bir devrim, genellikle hüküm süren sistemin yıkılmasını gerektirir ve yıkılmasıyla sonuçlanır. 1908 Devrimi böyledir. Köylünün 1908’den önceki hoşnutsuzluğunun devrimci odaklı olup olmadığını, onun 1908 Temmuz’undan sonra anayasa yenilenirken oynadığı role bakarak anlayabiliriz. Köylü sınıfı eğer devrimci idiyse, taleplerinin yeni rejim tarafından karşılanması için, baskı yapmayı sürdürmüş olmalıydı. Köylülerin sistemle ilgili birçok şikâyeti ve yeni rejimden beklentileri olduğunu biliyoruz. İttihat ve Terakki Cemiyeti, bu beklentilerin bir bölümünü karşılamaya niyetlenmiş; ancak, çeşitli nedenlerle, bunu gerçekleştirememiştir. Anadolu’nun çeşitli yörelerindeki bazı köylüler, beklentileri karşılanmadığında pasif ve hareketsiz kalmadılar; Eric Hobsbawm’ın deyişiyle, “toplumsal eşkıyalar”a dönüştüler. Eşkıyalık, anayasal rejimin karşılaştığı temel sorunlardan biri haline geldi. Bu sorun, Cumhuriyet döneminde de devam etti. Bu dönemle ilgili bir konuyu çalışacak zaman ve enerjiye sahip olsaydım, bir tez çalışması ya da bir kitap için olağanüstü bir konu olan eşkıyalığı seçerdim. Eşkıyalık, 1908 Devrimi’nden önce, Anadolu’da yaygındı; devrimden sonra da temel bir sorun olmaya devam etti. Devletin ne onu bastırabilecek gücü vardı, ne de köylülerin –karşılanmaması eşkıyalığa kaynaklık eden– taleplerini yerine getirecek reformları gerçekleştirme olanağı. Harbiye’den 1899’da mezun olan, 1906’da Düzce’ye gönderilen ve 1910 yılına kadar orada kalmış olan Miralay Rüştü, karşılaştığı durumu çarpıcı bir dille anlatmaktadır. 1909’da Anadolu’yu gezen ve kendisiyle yapılan röportaj Tanin’de yayımlanmış olan Ahmed Şerif, haydutluğun ve sığır hırsızlığının o dönemde yaygın olduğunu anlatmaktadır. 1908 öncesindeki eşkıyalığın çeşitli nedenleri vardı. Frank Gates, anılarında, 1908’deki rejim değişikliğinden sonra, merkezileşme politikasının ve beylerin/ağaların yerel güçlerinin, taşradaki feodal unsurların yok edilmesinin yasal boşluğa neden olduğunu ileri sürüyor. Beyler, geçmişte, hâkim oldukları bölgede yasayı koymuşlar, düzeni sağlamışlardı; merkezileşmekte olan devlet, bunu yapamayacak ölçüde güçsüzdü. Şöyle diyor, Frank Gates: “Dağlık bölgelerin köylerinde görülen bu kan davaları, çeşitli nedenlere dayanmaktadır. [Ancak] genel bir nedenin varlığından söz edilebilir. Önceleri, aşiretlerdeki düzeni, bütün aile ve aşiret meselelerini katı bir adalet sistemiyle ele alan, ‘bey’ diye anılan aşiret reisleri sağlıyordu. Kimi beyler, devletin vergi toplamasını engelleyecek ölçüde güçlenmişlerdi. Osmanlı sultanları, önce onların gücünü kırmaya, sonra da onları yok etmeye karar verdiler. Onlar ortadan kaldırıldıktan sonra, çok az insan böylesi bir güç aranışına girdi. Aşiretler, birbiriyle çekişen büyük ailelere bölündü; bunlar, aile üyeleri arasındaki her türlü anlaşmazlığa karışır oldular.” Aydın gibi çok uzun bir süre eşkıya tacizine uğrayan pek az vilayeti vardı imparatorluğun. 1907’de bölge öylesine güvenlikten yoksundu ki; tüccarlar ve toprak sahipleri, iç bölgeleri ziyaret ederken, müşteri ve temsilcileriyle kişisel iletişim kurarken büyük güçlüklerle karşılaşıyorlardı. Sosyal bilimci Behice Boran, eşkıyalığın, Cumhuriyet döneminde düzen sağlanana kadar Manisa’nın köylerini taciz etmeye devam ettiğini söylüyordu; eşkıyalar, köyleri, daha güvenlikli bölgelere gitmeye zorlamışlardı. 1908’den sonra, önceleri –muhtemelen, köylülerin, yeni rejimin taleplerini karşılamasını sabırla beklemekte olmaları nedeniyle– Aydın’ın bazı bölgelerinde eşkıyalığın kökünün kazındığına ilişkin haberler ortaya çıktı. Çetelerin tükenmeye yüz tutmasının ardından, yeni rejim de, haydutluğun ve çetelerin kökünün kazınması için ciddi bir çaba göstermişti. Ancak, 1911’in sonlarında yeniden canlanır gibi oldu. Ünlü eşkıya Çakırcalı Mehmed Efe, uzun bir süre gizlendikten sonra, bir tüccarı dağa kaldırıp 3.000 lira fidye isteyerek yeniden işe koyulmuştu. 1911’in sonunda, çok sayıda insan öldürdüğü söyleniyordu; İzmir, Aydın ve çevresi için bela kesilmiş; özellikle tüccar ve toprak sahiplerinin korkulu rüyası haline gelmişti. Taşralı yetkililerden gelen Çakırcalı’nın 
				20 Kasım’da öldüğüne ilişkin haberler ortalığı biraz rahatlattı. 
				Yine de, cesedinin kafasız ve kolsuz olduğu söylendiği için, 
				ölümü ile ilgili bir belirsizlik söz konusuydu. Yetkililer, 
				öldüğüne, ancak karısı vücudundaki doğuştan gelen lekeye bakarak 
				onu teşhis edince inandılar. Çakırcalı’nın ölümünden sonra, yeni çeteler peydahlandı. Pire’den gelip Bodrum yakınlarına yerleşmiş olan Karabacak diye anılan eşkıya, o bölgede faaliyetlerini sürdürmekteydi. Bergama’daki iki çetenin jandarma tarafından izlendiği söyleniyordu. 1912 Şubat’ında, Sami adındaki eşkıyanın Çakırcalı’nın yerini aldığına ilişkin haberler geliyordu. Eski çete yok edildikten sonra, daha önce jandarmayla bağlantısı olduğu söylenen Sami, dokuz kişilik bir çeteyle dağları tutmuştu. Sığır hırsızlığıyla İzmir bölgesindeki çiftçi ve mal sahiplerini bezdiriyor; onun eylemlerinden küçük çiftçiler de mağdur oluyorlardı. 1911-13 yıllarında İtalya ve Balkanlar’da yapılan savaşlar büyük bir istikrarsızlığa yol açmıştı. Zırhlı birliklerin eşkıyalarla mücadelede kullanılamaması, eşkıyalığın yaygınlaşmasına neden olmuştu. Orduya katılmak istemeyen köylüler ve asker kaçakları, dağların yolunu tutuyorlardı. Eşkıyaların arasında, Anadolu’da yaşayan Rumlar ve Yunanistan göçmenleri bile vardı. İmparatorluktaki huzursuzluk, eşkıyaların düzenledikleri baskınlarda gitgide daha cüretli olmalarına yol açıyordu. Hollandalı bir yurttaş olan Mock, İzmir’e 19 kilometre uzaklıkta olan Sevdiköy’de öldürülmüştü. Varlıklı bir Müslüman, Aydın yakınlarındaki bir camiden kaçırılarak dağa kaldırılmış; ailesi, 400 lira gibi o dönem için hatırı sayılır bir fidyeyi ödedikten sonra serbest bırakılmıştı. İzmir’den gelen 28 Ocak-4 Şubat 1913 tarihli bir rapor, Çakırcalı Efe’nin yerine geçen Hacı Mustafa’nın, Ödemiş bölgesinde zengin Müslümanları kaçırmakta olduğunu belirtiyordu. Yine İzmir’den gelen 17 Mart ve 5 Nisan tarihli raporlarda, Çakırcalı’nın ölümünden sonra kendi çetesini kurmuş olan Deli Mehmed’in tutuklanmış olduğu bilgisi vardı. Eşkıyalık, bir aile teşebbüsüne dönüşmüştü: Hacı Mehmed’in, Çakırcalı Efe’nin yeğeni olduğu söyleniyordu. 1914 yılının Ağustos ayında genel seferberliğin ilan edilmesinin ardından, Balkan Savaşları sırasında olduğu gibi, askere gitmek istemeyenlerin ya da asker kaçaklarının dağı tercih etmeleri nedeniyle, eşkıyalık yeniden yaygınlaştı. Türkiye köyleriyle ilgili ilk çalışmaları yapmış olan Behice Boran, “Savaş yıllarında, ovalardaki köylerin yanı sıra, dağlık bölgelerdeki köylerde de bir başıbozukluk hâkimdi; bu dönemde, çeteler katlanarak büyüdü” diyordu. Yerleştirilemeyen aşiretler de çeteleşme eğilimindeydi. Muhtemelen, seferberlikten sonra basına uygulanan sansür ve daha sonraki istila nedeniyle, eşkıyalığa ilişkin pek az haber yayımlanmıştı; yayımlananlar da, genellikle eşkıyalarla mücadeledeki başarıya değiniyordu. Yine de, bazı haberler dolaşıyordu. 19 Ağustos 1914 tarihli Stamboul’da, Aydın yakınlarındaki Karahid nahiyesinde, İzmirli bir tüccar ve iki arkadaşının, akşam namazından sonra camiden çıkarken beş kişinin saldırısına uğradıkları ve soyuldukları belirtiliyordu. Kötülüğüyle ün salmış olan eşkıya Hacı Mustafa ve dokuz kişilik çetesi, Salihli’deki kaplıcaya saldırarak bekçiyi öldürmüşlerdi. Hacı Mustafa, imamın onun adına kaymakama yazdığı bir mektupta, kendisine 150 lira tutarındaki haracı ödememiş olan kaplıca sahibi Hamid Ağa’yı şikâyet ediyordu. 12 Eylül 1914 tarihli Stamboul’da, Karesili eşkıya Kâzım’ın ölümü bildiriliyordu; onun ölümü üzerine, maiyetindeki Menemenli Mehmed görevi devralmış, yardımcısı olarak da Şevki’yi seçmişti. Kâzım’ın çetesi Karesi’ye dehşet saçıyordu. Süleymanlı köyünün ileri gelen zenginlerinden Mustafa ve Şerif kardeşlere saldırmışlar, onlardan 80 lira almışlardı. İzlerini sürmekte olan jandarma onları kıstırmış, dört saat süren bir çatışmanın sonunda, Kâzım ciddi bir biçimde yaralanmıştı. Ama dağlara kaçmayı başardı; daha sonra cesedi bulundu ve Bandırma’ya getirildi. Yetkililer zaman zaman başarılı sonuçlar alıyorlardı. 15 Ekim 1914 tarihli İkdam, Köylü’den (İzmir) alıntı yaparak, dağa çıkmış olan ve soygunculukla geçinen kimi Zeybeklerin (Güneybatı Anadolu’da yaşayan Türkler) Aydın’daki yetkililere teslim olduklarını belirtiyordu. The Orient (v/42, 21 Ekim 1914, 419), 14 Ekim’de Trabzon’a ulaşması beklenen postanın Erzurum-Trabzon yolunda soyulduğunu; soyguncuların binlerce liraya el koyduğunu bildiriyordu. Soyguncuların Laz asker kaçakları olduğu söyleniyordu. Yıllardır İzmir yakınlarında terör estirmekte olan Kâzım adındaki Çerkez eşkıya, 1915 Şubat’ında öldürülmüş; çetesi ise dağıtılmıştı [The Orient, Vi/9, 3 Mart 1915, 66]. 1917’de, basında –köylülerde, süregelen savaşın hayatı gitgide zorlaştırması nedeniyle beliren hoşnutsuzluğun bir göstergesi olarak– taşradaki eşkıyalığa ilişkin düzenli haberler görülmeye başladı. Rusya’daki Bolşevikler gibi köylülerin örgütlenmesine önderlik edecek siyasal bir hareket olmadığı için (İttihatçı yönetimin lehine olan bir durum), çetecilik kendiliğinden gelişmişti. 14 Temmuz 1918 tarihli Tasvir-i Efkâr’da, Sadrazam Talat Paşa’nın yakın dostu olan, eski gıda arzı yöneticisi İsmail Canbulat’ın, Anadolu’daki eşkıyalık sorunuyla daha yakından ilgilenilmesi amacıyla, dahiliye nazırı olarak atandığı belirtiliyordu. 1918 Haziran’ında, basında, bütün Anadolu ve özellikle başkente çok yakın olan Bursa vilayetinde, eşkıyalığın ciddi bir biçimde arttığına ilişkin haberler yer alıyordu. Hayli büyük kasabalar güvenlikten yoksundu; kamu hayatı tehdit altındaydı. Yönetim, harekete geçme zorunluluğu hisseti. Sansürden kurtulmuş olan basın, 1918 yılının Temmuz ve Ağustos ayları boyunca, düzenli olarak eşkıyalığa ilişkin haberler yayımladı. Üreticilerin hayatının ve mülkünün yağmacı çetelerin tehdidi altında olması, hayati önemi olan hasadı engelliyordu. İsmail Canbulat, 
				hükümetin gitgide kötüleşen bu durumu düzeltebilecek güçten 
				yoksun olduğundan yakınarak istifa etti. Çetelerin Bandırma’daki 
				trene ikinci kez saldırmalarının ardından, 30 Eylül’de istifa 
				etmişti. Ahmed Rıza, savaştan sonra, “ülkede hüküm süren kargaşanın, normal yaşantıya dönme olanağı olmayan asker kaçakları ve askerden salıverilenlerin hırsızlık ve soygunculukla geçinmeye çalışıyor olmalarından kaynaklandığı”nı dile getirmişti. Eşkıyalığı, incelenmeyi bekleyen bu zengin kaynağı, umarım yakında birileri ele alır.</p>
				<p class="normal">Zamanında daha ciddi bir biçimde eğilmiş olmam gerektiğini, bugün de öyle olması gerektiğini düşündüğüm başka bir olay, 9 Haziran 1908’de Kral Edward ile Rus Çarı arasında gerçekleşen Reval 
				görüşmesidir. Diplomatik kaynaklar ve Avrupa basını, bu 
				görüşmeyi, hırçın Almanya’nın gitgide artan tehdidi karşısında, 
				İngiltere ve Rusya’nın yakınlaşması olarak değerlendirdi. Bu iki 
				hükümdar, en önemlisi Makedonya’daki reform olan bazı önemli 
				sorunların dostluk çerçevesinde yönlendirilmesini sağlamaya 
				çalıştılar. Yazılı herhangi bir antlaşma imzalamadılar; 
				yalnızca, İngiltere’nin, Yakındoğu’daki çıkarlarıyla ilgili 
				olarak Rusya’ya yardımcı olması konusunda genel olarak 
				mutabakata vardılar. Almanya’nın yükselişiyle birlikte değişen güç dengeleri çerçevesinde, İngiltere ve Rusya, arzu etmiş oldukları reform tasarılarını dayatamayacaklardı. Sir Charles Hardinge, 1908 Ağustos’unda, anayasanın yenilenmesinden sonra, notlarında şöyle diyordu: “O [Alman İmparatoru], Anglo-Rus reform tasarısı devre dışı kaldığı için çok mutluydu; çünkü hükümeti, sultanın egemenlik haklarıyla bağdaşmayan bazı hükümleri nedeniyle, onu tam anlamıyla destekleyemeyecekti.” Ama görüşme, anayasayı değiştirmek için daha sonraki bir tarihte müdahale etmeyi planlayan Jön Türkleri harekete geçirmiş; müdahale öne alınmıştı. “O dönemdeki pek çok insan gibi, o da [Yusuf Akçura], Reval görüşmesini, imparatorluğun meselelerine karışılmasının eli kulağında olduğunun işareti olarak değerlendirmişti. Akçura’ya göre, Abdülhamid yönetiminin direnebilecek gücü yoktu. Orduyu, vatanın korunması ve milli hakların savunulması için göreve çağırıyordu. Böylece, Reval görüşmesi 1908 devrimini tetiklemiştir.” Daha sonra, Büyükelçi Lowther şöyle yazıyordu: “O güne kadar, devrimin ne zaman yapılacağına ilişkin bir kesinlik yoktu. O gün yapılacağı, kesinlikle tahmin edilmiyordu; 27 Eylül’de, sultana bir yaş günü armağanı olarak verileceği yolunda yaygın bir kanı vardı. Öyleyse, birdenbire patlak vermesinin nedeni neydi? Bunun yanıtı, Reval’de bulunabilir. Reval görüşmesinden yayılan haberler, ateşli devrim yanlılarında, eğer Anglo-Rus planı hayata geçirilirse, Makedonya ile ve belki de bütün Avrupa ile vedalaşacakları düşüncesinin oluşmasına neden oldu. Sultanın buna direneceği düşünülemezdi; eğer vesayet altına girilirse, bu, Avrupa’nın, Türkiye’nin kendi meselelerini çözümlemeye muktedir olmadığını kabul etmesine yol açacaktı. Haklı ve övgüye değer bir hassasiyet söz konusuydu.” 1966’da, Reval’le ilgili diplomatik belgelere, bu görüşmenin Osmanlı İmparatorluğu’nda –özellikle Jön Türkler tarafından– nasıl algılandığı konusundan daha fazla önem vermiştim. Oysa başı çeken eylemde, algılamalar gerçeklikten daha önemliydi. Bugünkü yaklaşımım olsa, onlara daha fazla önem verirdim.</p>
				<p class="normal">Yeniden incelenmesi gereken başka ilişki ve varsayımlar da var. Osmanlı ordusunun monolitik bir yapısı olduğunu ve sultanın anayasayı değiştirmeye zorlanmasında temel etken olduğunu varsaymıştım. Yüzeysel olarak böyle görünüyordu; ordu, sivil önderliğin arkasında, önemli bir rol üstlenmişti. 1908 Haziran’ındaki anayasayı değiştirme hareketinin, Makedonya’daki askeri ayaklanma ile başlamış olduğu doğrudur. Ama ayaklanmanın arkasında, gizli bir örgütlenme olan İttihat ve Terakki Cemiyeti vardı. Bolşevik kuramcı ve devrimci Leon Troçki, daha 3 Ocak 1909’da şöyle söylüyordu: “Devrim, objektif anlamıyla, devlet iktidarı için yapılan mücadeledir. Bu ise, doğrudan orduya dayanır. Tarihteki her devrimin ‘ordu kimin yanında’ sorusunu açıkça ortaya koymasının nedeni budur. Bu durum Türk devrimine özel bir çehre kazandırmış; ordu, özgürleştirici düşüncelerin taşıyıcısı olarak öne çıkmıştır. Eski rejimin silâhlı direncini kırmak zorunda kalmayan yeni bir toplumsal sınıf olmanın yanı sıra; yapması gereken şey, sadece, sultanın yönetimine karşı mücadelede adamlarına önderlik eden subayların sevimli korosu rolünü oynamaktı.” Troçki, “asker ve bürokratların Osmanlı tarihinde öncü bir rol üstlendikleri”ni; “sanayi ve kent kültürünün gelişmemiş olmasının, Türk aydınlarına resmi görevliler olarak yapabileceklerinin dışında fazlaca bir fırsat sunmadığı”nı söyler. “Böylece devlet, kendi içerisinde, oluşum hâlindeki burjuva toplumunun militan öncü gücünü örgütlemiştir: düşünen, eleştiren, hoşnutsuz aydınlar.” Ordunun, Osmanlı toplumunun –aralarında “tüccarlar, zanaatkârlar, bürokrat ve memurların bir bölümü ile köylü topluluğunda cisimleşen taşra”nın bulunduğu– “ilerici sınıflar” tarafından desteklendiğini söyler. Yeni rejimin, destekleyicilerinin beklentilerini karşılamak zorunda olduğunu; aksi halde bu desteği kaybedeceğini ekler. Bu, özellikle köylüler açısından geçerlidir: “Taşranın ortaya çıkan durumla ilgili hoşnutsuzluğu da, kaçınılmaz olarak, köylülerden oluşan orduda yansımasını bulacaktır. Son aylarda, askerlerin bilinçliliği hatırı sayılır ölçüde pekişmiş olmalı. Askerlere dayanan bir parti [İttihat ve Terakki Cemiyeti] ordudaki disiplini sıkılaştırmaya başlarsa, askerler –tıpkı daha önce subayların Abdülhamid’e karşı yaptıkları gibi– subaylarına karşı ayaklanabilirler.” Troçki bunları, devrimin devam etmekte olduğu 1909 Ocak’ında yazmıştı. 1909 Nisan’ındaki karşıdevrimin önemli bir unsurunu –taşradaki köylü hoşnutsuzluğunu yansıtan, ayaklanmanın köylü dayanağını– önceden sezinlemiş olabilir miydi?</p>
				<p class="normal">Orduyla ilgili olarak ortaya atmak istediğim soru, ordunun Jön Türk kanadının genel olarak sanıldığı gibi (böyle düşünenlerin arasında Troçki de vardır) monolitik bir yapıya sahip olup olmadığıdır. Hamid’in ordusunun hiçbir anlamda monolitik olmadığını biliyoruz. Askeri okullarda eğitilenler ile rütbe alarak yükselen ve devletin geleneksel kurumlarına tam bir bağlılık içerisinde olanlar arasında keskin bir mektepli/alaylı ayrımı vardı. Eski paşalarla genç subaylar arasında, kuşağa dayalı bir ayırım da vardı. 31 Mart 1325 karşıdevrimini bastırmak üzere oluşturulan Hareket Ordusu, karmaşık güdülere sahipti. Alt kademedeki subaylardan Enver, Mustafa Kemal ve Fethi Bey, anayasayı ve İttihat ve Terakki Cemiyeti’ni destekleyenler arasında öne çıkanlardı. Ama üst kademedeki subaylar farklı bir yönelim içerisindeydiler. Konsolos Lamb, Hareket Ordusu Kumandanı Mahmud 
				Şevket Paşa’nın, “asla İttihat ve Terakki Cemiyeti’nin kumandası 
				altında olmadığını, bozulan disiplininin yeniden sağlanması için 
				ordu namına ve tehdit altındaki anayasal özgürlüklerin korunması 
				için millet adına çalıştığını” açıkladığını kaydediyordu. “Onun 
				eylemleri, çeşitli ayrıntılarına bakıldığında, bu açıklamaları 
				ile uyumlu gibi geliyor bana. Ama Üçüncü Ordu Birlikleri ile 
				Cemiyet’in bakışının büyük ölçüde çakıştığı da bir gerçektir.” </p>
				<p class="normal">Şevket Paşa, İngiliz gazeteci Francis McCullagh ile yaptığı görüşmenin ardından, şu açıklamayı yapmıştı: “İstanbul’a geliş amacım, sultanın tahttan indirilmesi değildi; bu, Heyet-i Mebusan ve Şeyhülislam’ın yetki alanına girer. Amacım, isyanın sorumlularının cezalandırılması ve Heyet-i Mebusan’ın serbestçe müzakere etme imkânına kavuşturulmasıydı. İstanbul’u zapt eden ordu, siyasal meselelerle ilgili herhangi bir inisiyatif kullanmaksızın, Heyet-i Mebusan’ın talimatlarına uygun olarak hareket etmek üzere bekledi.” Şevket Paşa, 27 Nisan’da Levant Herald’a yaptığı resmi açıklamada, Selanik ordusunun Cemiyet ile ya da siyasal partilerden herhangi biriyle bağlantısı olduğunu reddediyordu. Anayasayı savunmak üzere yemin etmiş olan Osmanlı ordusu, karşıdevrimci hareketle mücadele etmek üzere İstanbul’a gönderilmişti. Şevket Paşa, orduya hitaben yaptığı –2 Mayıs 1909 tarihli Takvim-i Vekâyi’de yayımlanan– resmi açıklamada, ordunun her türlü siyasal etkinin dışında olması gerektiğini söylüyordu. Silahlı kuvvetlerde aktif görev yapan herkesin siyasal partilerle ilişiğini kesmesi ya da görevinden istifa etmesi gerektiği yolunda yazılı uyarıda bulunmuştu. Üst kademedeki bütün subayların anayasal rejimin arkasında kenetlenmiş oldukları da söylenemezdi. Nazım Paşa liberallerle birlikteydi ve karşıdevrimi desteklemişti. Ordu başkente girmek üzereydi; bunu protesto ederek istifa etti. Ancak, liberal vekiller, Hareket Ordusu ile karşılaştıklarında onun itibarına bel bağladıkları için, istifasını geri aldı. İttihat ve Terakki Cemiyeti, sonraki dört yıl boyunca, Şevket Paşa’nın nüfuzuna sığınmak zorunda kaldı. Alt kademedeki subaylar arasındaki bölünmenin de araştırılması gerekir. Kısa bir süre sonra, bütün birliklerin İttihat ve Terakki’yi desteklemedikleri anlaşılmıştı. Karşıdevrim olduğunda, İttihatçılar tamamen izole edildiler; Mahmud Şevket Paşa’nın komutasındaki yüksek rütbeli subayların araya girmesiyle kurtuldular. İttihatçılar, 1912 Temmuz’unda, kendilerine Halaskâr Zabitan Grubu diyen alt kademedeki subaylar tarafından ikinci kez iktidardan uzaklaştırıldı. 1912 Ekim’inde patlak veren Balkan Savaşları, yeni liberal rejimin başarısızlığının göstergesi oldu; bu olmasaydı, İttihatçılar topluca yok edilebilirlerdi. İttihat ve Terakki Cemiyeti’ni destekleyen subaylarla ilgili epeyce bilgi var elimizde. Ama İttihatçılara karşı yürütülen askeri muhalefetin niteliğini bilmiyoruz. O dönemde askerlerle siviller arasında ne tür ilişkiler vardı? Mehmet Naim Turfan, daha sonra Rise of the Young Turks: Politics, the Military and Ottoman Collapse (Jön Türkler’in Yükselişi: Siyaset, Askeriye ve Osmanlı’nın Çöküşü) başlığıyla yayımlanan (I. B. Taurus: Londra ve New York, 2000) doktora tezinde bu ilişkiyi inceliyor. Naim Turfan, bu konuda ayrıntılı bir araştırma yapmış. Ancak onun vurgusu askeri hâkimiyet üzerine olduğu için; muhalefetteki subayların yanı sıra, İttihatçıların ideolojisine de yeterince önem vermemiş. Okuyucuda, askeri birliklerin monolitik bir yapıda olduğu izlenimi bırakıyor. Bunun, özellikle asker-sivil ilişkilerinin, yeniden incelenmesi gerekiyor. </p>
				<p class="normal">Yeniden incelenmesi gereken diğer bir konu, İttihat ve Terakki’nin Heyet-i Mebusan’daki uyumu ve gücüdür. İttihatçı sıfatına sahip olan adayların 1908 seçimlerini kazandıkları ve bu nedenle çok güçlü göründükleri doğrudur. 1909 Şubat’ında Kâmil Paşa kabinesini düşürmeyi başarmışlardı. Karşıdevrimin 1909 Nisan’ındaki başarısızlığından sonra, kâğıt üzerinde daha da güçlüydüler; liberallerin dolaysız muhalefetinden kurtulmuşlardı artık. Ancak, İttihat ve Terakki’ye bakanlıklara kendi temsilcilerini müsteşar olarak atayıp bürokrasiyi ele geçirme olanağı verecek olan 35. Madde ile ilgili değişikliği yapmak istediklerinde, yeterli oya ulaşamadılar. </p>
				<p class="normal">Ciddi bir biçimde incelenmesi gereken konulardan biri de, İstanbul’un taşra üzerindeki denetim eksikliğidir. Yukarıda değinildiği gibi, eşkıyalığın, merkezi hükümetin güçlü olduğu düşünülen Batı Anadolu da dahil olmak üzere, imparatorlukta yaygın bir biçimde hüküm sürmesi bunun bir göstergesidir. Doğuda, Kürt aşiretlerinin hâkimiyeti söz konusudur. Elli yıl önce, bunun farkında değildim; şimdi ise, daha fazla önem verilmesi gerektiğini düşünüyorum.</p>
				<p class="normal">Devrimin ilk yıllarına saplanıp kalmak yerine, I. Balkan Savaşı yıllarına (1912-13) odaklanmak istiyorum. Bu, bir dönüm noktasıydı; İttihatçıların I. Dünya Savaşı öncesindeki siyasal tutumu, ancak bu savaş dolayımında olup bitenlerin ışığında anlaşılabilir.</p>
				<p class="normal">Birincisi, büyük güçlerin izlediği siyasetler, farklı eğilimlere sahip olan Osmanlıların hepsinde hayal kırıklığı yaratmıştı; Osmanlı çıkarlarının güvenceye bağlanması söz konusu olduğunda, Avrupa’nın tarafsızlığına güvenilemeyeceği kanısındaydılar. Balkan Savaşı çıktığında, büyük güçler, özellikle İngiltere, savaşın statükoyu değiştirmesine izin vermeyeceklerini açıklamışlardı. Osmanlılar, Balkan koalisyonunu yenmeyi umuyorlardı. Ama orduları bozguna uğrayınca, yapılan açıklama unutuldu.</p>
				<p class="normal">İkincisi, yenilgi Osmanlılarda moral çöküntüsüne yol açmıştı; imparatorluğun arta kalanını kurtarmak için, Batı’nın vesayetini kabul etmeye istekli görünüyorlardı. Büyükelçi Tevfik Paşa’nın, 1913 Haziran’ında ortaya attığı Britanya ile ittifak yapma önerisi, bunu açıkça göstermektedir. Öneri reddedilmiş olsa da, İttihatçılar, savaştan birkaç yıl önce düşünülmesi bile olanaksız olan reformlarla yollarına devam ettiler. Neydi bu reformlar?</p>
				<p class="normal">1. Arap bölgelerinde merkezsizleşme.</p>
				<p class="normal">2. Norveçli ve Hollandalı genel valilerin gözetiminde Doğu’da reform yapılmasının kabul edilmesi. Bu reform, bölgedeki Ermeni toplumu için fiili bir özerklik anlamına geliyordu.</p>
				<p class="normal">Üçüncüsü, müttefik/patron olarak büyük bir gücün desteğinden yoksun, tek başına kaldığında, imparatorluğun varlığını sürdüremeyeceği düşünülüyordu. Ama büyük güçler, yalnızca güçlü bir İstanbul’la ittifak etmek istiyorlardı. Bu ise, İttihatçıların hoşlanmadığı bir konumdu. Bu durumu, şair Mehmet Akif Ersoy veciz bir ifadeyle dile getirir: </p>
				<p class="indentmetin">Dilenci mevki’i, milletlerin içinde yerin!</p>
				<p class="indentmetin">Ne zevki var, bana anlat bu ömr-i derbederin?</p>
				<p class="indentmetin">Şimâle doğru gidersin: Soğuk bir istikbâl,</p>
				<p class="indentmetin">Cenûba niyyet edersin: Açık bir istiskàl!</p>
				<p class="indentmetin">“Aman Grey! Bize senden olur olursa meded…</p>
				<p class="indentmetin">Kuzum Puankare! Bittik… İnâyet et, kerem et!”</p>
				<p class="indentmetin">Dedikçe sen, dediler karşıdan: “İnâyet ola!”</p>
				<p class="indentmetin">Dilencilikle siyâset döner mi, hey budala?</p>
				<p class="indentmetin">Siyâsetin kanı: Servet, hayâtı: Satvettir,</p>
				<p class="indentmetin">Zebûn-küş Avrupa bir hak tanır ki: Kuvvettir.</p>
				<p class="indentmetin">Donanma, ordu yürürken muzafferen ileri,</p>
				<p class="indentmetin">Üzengi öpmeye hasretti Garb’ın elçileri!</p>
				<p class="normal">İttifak aranışına yol açan şey –Balkanlar’da ya da mitik Turan doğrultusunda– kaybedilen toprakların geri alınması ya da yayılma arzusu değil; imparatorluğun, büyük güçlerin mutabakatı çerçevesinde parçalanmasını önlemek için geliştirilen savunmaya yönelik bir yaklaşımdı. Bloklardan biriyle, tercihan İtilaf Devletleri’yle ittifaka gidilmesi, böylesi bir mutabakatın oluşturulmasını zorlaştıracaktı. İttifak arayışı sürerken, savaşa gidilmesi düşünülmüyordu. 28 Haziran 1914 krizi patlayana değin, sanki İtilaf Devletleri ile İttifak Devletleri arasındaki anlaşmazlıklar gideriliyor gibiydi. </p>
				<p class="normal">Türkiye ile yapılacak bir ittifak, Avrupa’daki ittifaklar sisteminin –büyük güçlerin kaçınmak istedikleri– istikrarsızlığına yol açacağı için; İttihatçılar hiçbir tarafla ittifaka yanaşmadılar. Sonunda, ancak bir dünya savaşının kaçınılmaz hale gelmesinden ve böylesi bir savaşta İstanbul’un mutabakatına gereksinilmesinden sonra, Almanya İttihatçılarla ittifakı imzaladı. Ancak, İttihatçıların savaşa girmelerinin kaçınılmaz olup olmadığı sorusu hâlâ ortadadır. Bu konuda yapılan suçlama doğrudan İttihatçılara yöneliktir. Yalnızca Türk kaynakları değil, resmi İngiliz kaynakları da (örneğin Joseph Heller’ın British Policy towards the Otoman Empire 1908-1914 başlıklı metni) Britanya’nın İstanbul’un tarafsız ve savaşın dışında kalmasına yönelik çabalarını doğrulamaktadır. Ancak, Britanya’nın yönetici sınıfı içerisinde, The Times’ın editörü, yerleşik sistemin sözcüsü Wickham Steed gibi, Edward Grey’in politikasını eleştiren epeyce insan vardı. “Grey, Steed’in, 
				Türkiye’nin Almanya’nın yanında savaşa katılmasıyla ilgili 
				olarak İngiliz siyasetini eleştirmesine öfkelenmişti.”</p>
				<p class="normal">Sorun, Britanya’nın, orada yapılmış olan Sultan Osman ve Reşadiye gemilerine, parası Babıâli tarafından ödenmiş olmasına rağmen, 31 Temmuz 1914’te el koyma kararı almasıyla ilgiliydi. Ulrich Trumpener, Enver ve Talat Beylerin, 1 Ağustos’ta, bu iki geminin Alman limanlarına gönderilmesini önerdiklerini, böylece İngilizlerin kararını haklı çıkardıklarını yazar; Heller, bu iddiayı sorgulamaksızın kabul eder. Yazar, İttihatçıların Berlin’e, onu çok istedikleri ittifakı imzalamaya ikna etmek için fazladan bir şey önerip önermediklerini de sorgulamaz. Onlar, isteseler bile, sözünü tutacak bir konumda değillerdi. Babıâli, muhtemelen, Britanya’nın gemileri savaş süresince alıkoyacağı ve husumet sona erdikten sonra İstanbul’a vereceği kanısındaydı. Savaşın kısa süreceği, yeni yıla girerken ya da 1915’in baharında sona ereceği sanılıyordu. Haber, Britanya’nın savaştan sonraki Berlin büyükelçisi olan Lord D’Abernon’u korkutur. Berlin’de yaygın bir biçimde benimsenen kanıyı şöyle açıklar: “1914’teki Türk savaş gemileri sorunu, Yakındoğu’da faaliyette olan güçlerle ilgili az da olsa bilgi sahibi olunarak ele alınsaydı, Türkiye’nin savaşa girişi engellenebilirdi.” Lord D’Abernon’un Londra’ya yaptığı bir ziyaret sırasında, Almanların bu kanıda olduğu, “1914’te Türk elçilik görevlileriyle yakın temasta olduğunu söyleyen ünlü bir işadamı” tarafından doğrulanmıştır. O, D’Abernon’a, İstanbul’un gemilerin tesliminin ertelenmesini önerdiğini söyleyen kişidir. Ancak, “bunun yerine, Türk hükümetinin ödemeyi cumartesi günü [1 Ağustos 1914] yaptığı; ertesi gün (pazar günü), zarar tazmin edilmeden, Türk hükümetine resmi bildirimde bile bulunulmadan, gemilere el konulduğu” kaydedilmektedir. “Bu, Türklerin asla bağışlamadığı bir davranış olmuştur.” Bütün bunların, İngiliz ve Türk kaynaklarına dayalı daha iyi bir belgelendirmeyle doğrulanması gerekmektedir. Eğer doğruysa, Trumpener-Heller yorumu, Türkiye’nin savaşa girişine ilişkin bakışı açısını değiştirecek gibi gözükmektedir. İki gemi sorunu Türkiye’nin gereksinimlerini karşılayacak biçimde çözüme bağlanmış olsaydı, Goeben ve Breslau meselesi muhtemelen dönüm noktası özelliği taşımayacaktı. Ama Londra, Balkan Savaşları’ndan sonra İstanbul’u ciddiye almadı. Winston Churchill’in biyografi yazarı Martin Gilbert’ın yorumuna bakılırsa, İngiliz belgeleri, iki Alman gemisinin sözde Türklerin hizmetine geçmesinden sonra bile, “Türklerin bu husumet belirtisinin İngiliz hükümeti üzerinde herhangi bir etkisinin olmadığı”nı göstermektedir. “İngiliz Dışişleri Bakanlığı’na göre, Türkiye’nin savaşa girerek imparatorluğun parçalanması riskini göze alması, tasavvur edilemeyecek bir şeydi.” Türkiye’nin, Almanların Rusya’nın Karadeniz kıyılarını bombalamasının ardından savaşa girmesinden sonra bile, Lloyd George, Manchester Guardian’ın editörü C. P. Scott’a, Türkiye ile savaştan bir ölçüde Churchill’in sorumlu olduğunu söylüyordu: “Goeben’in Rusya’nın Karadeniz limanlarına saldırmasından sonra bile, durum vahim değildi. Bu, bizi etkilemedi; Rusya buna aldırış etmeyebilirdi. Ama filonun Çanakkale Boğazı’ndaki tabyalara yaptığı bütünüyle yararsız bombardıman ve Akaba’nın 
				ele geçirilmesi, bizim derhal savaşa girmemize neden oldu.” </p>
				<p class="normal">Şimdiye kadar söylediklerim, inisiyatifin İttihatçılarda değil, büyük güçlerde, Britanya, Rusya ve Almanya’da olduğunu göstermektedir. İttihatçıların yapabilecekleri tek şey, diğerlerinin eylemlerine karşılık vermekti. Ama tarihçiler, kurbanı suçlamanın klasik örneğini vererek, Türkiye’yi saldırganlaştığı için sorumlu tutmaya devam ediyorlar. İttihatçılar, savaşa girerek, Babıâli’ye belli bir özerklik sağlamışlardı. Artık büyük güçlerin beşi ya da altısı yerine sadece biriyle uğraşabileceklerdi. Ayrıca, Balkan Savaşı’nda uğradıkları güven kaybını telafi etmeye başlamışlardı. 1914 yılının Eylül-Ekim aylarında, kapitülasyonun tek yanlı olarak feshedilmesi de, kazanılan güvenin ve özerkliğin bir göstergesiydi. Ama güvenin kesin olarak kazanılması, 1915’in sonlarıyla 1916’nın başlarında, İtilaf Devletleri’nin Gelibolu Yarımadası’na yaptıkları saldırı karşısındaki Osmanlı/Alman savunmasından sonra gerçekleşti. Bu zaferin Osmanlılar üzerindeki etkisini anlatmak kolay değil. 1915 Şubatı’nda Çanakkale Boğazı bombalandığında, devletin ve toplumun varlığı tehdit altındaydı. İtilaf Devletleri boğazları geçmeyi başarabilseydi, hiçbir şey İstanbul’un düşmesini önleyemezdi. İttihatçılar da, Almanlar da bunu biliyorlardı ve boğazların korunması konusunda karamsarlardı; Almanların Edirne’ye, Osmanlıların ise Eskişehir ve Konya’ya çekilerek mücadeleye devam etmeleri için hazırlık yapılmıştı. 1915 yılının Şubat ve Mart aylarındaki bombardımanların ardından İtilaf donanmasının çekilmesinden sonra da, kara çıkarması ve işgal tehlikesi söz konusuydu. İttihat ve Terakki Cemiyeti’nin etkili kişilerinden Mehmed Cavid, yaygın kanıyı dile getirerek, Halil Bey’i şöyle uyarıyordu: “Eğer düşman İstanbul’a girecek olursa, şehri ebediyen kaybederiz.” Ama Cavid, günlüğüne gizlice şu kaydı düşmüştü: “Kimsenin bunu yazıya dökebilecek gücü yok. Ne tuhaf!” İtilaf Devletleri’nin savunmayı kırabileceği korkusu, 1915 yılı boyunca hissedildi. İtilaf Devletleri, Osmanlıları ve Almanları yenerek İstanbul’u ele geçirme konusunda kararlı gözüküyordu. Aynı ölçüde endişelendiren diğer bir etken de, İttihat ve Terakki Cemiyeti’nin sürgündeki liberal muhaliflerinin İttihatçıları devirmek için kumpas kurmalarıydı. Osmanlı’ya karşı Balkan İttifakı’nı oluşturmuş olan Buxton Kardeşler, 1914 yılının Eylül ayı başlarında Sofya’ya gelerek komplocularla birlikte çalışmaya başlamışlardı. Miralay Sadık Bey, Şerif Paşa ve Prens Sabahaddin’in, İngiliz ve Fransız desteğini de arkalarına alarak, darbe hazırlığı yapmakta olduklarına ilişkin söylentiler vardı. Mark Sykes’ın, 1915’te, İstanbul’da Prens Sabahaddin ile yaptığı görüşmeye ve Sabahaddin’in darbe ve barış tasarısına değinmekte yarar var. Şöyle diyor, Sykes: “Partisinin Cemiyet ve Almanlar yüzünden büyük bir mağduriyet yaşadığını, birçok parti liderinin hapiste olduğunu, partili 29 subayın vurulduğunu ve insanların ilk fırsatta öldürülmeleri talimatıyla İstanbul’dan Atina’ya gönderildiklerini anlattı.” Ancak, partisinin İzmir garnizonunda güçlü, İstanbul’da ise çok sayıda üyeye sahip olduğunu ve halk kitleleri tarafından sevildiğini düşünüyordu; ama Gelibolu’da, subayların ve diğerlerinin arasında taraftarlarının olmadığını kabul etmek zorundaydı. Suriye’deki Araplarla ve Zeitun ya da Doğu Ermenistan’daki Ermenilerle iletişiminin olmadığını belirtiyordu. İtilaf Devletleri’nin yardımını sağlayarak İzmir’de askeri bir devrimi başlatmayı, bunu İstanbul’a sıçratarak hükümeti devirmeyi ve İtilaf Devletleri ile farklı koşullarda bir barış antlaşması yapmayı umuyordu. Ona göre, başkentteki devrim, Çanakkale Boğazı’ndaki Türk-Alman direnişinin çözülmesine yol açacaktı.</p>
				<p class="normal">“Prens hazretlerinin kafasındaki –bu tasarı gerçekleştiğinde uygulanacak olan– barış koşulları şöyleydi: Lübnan Fransa’ya, Irak İngiltere’ye verilecek; İstanbul Boğazı tarafsız bölge haline getirilecek; İstanbul Türklerin elinde kalacak; merkezsizleşmeyi ve imparatorluğun bütün bölgelerinde yerel özerkliğin sağlanmasını içeren geniş kapsamlı bir reform tasarısı ve milli hedeflerle uyumlu bölgeler tasarısı benimsenecek; Halifelik sultandan alınıp Kureyş kabilesinin bir üyesine verilecek.”</p>
				<p class="normal">“Prens, eğer İstanbul korunursa, yukarıdakine benzer barış koşullarında, Gelibolu’nun müttefiklere bırakılmasının da yer alacağını söyledi.”</p>
				<p class="normal">Onun halifelikle ilgili yaklaşımına gelince; 
				onun partisi, din ile devlet meselelerinin ayrı tutulmasını 
				istiyordu. Hilafetin korunması, Fransa ve İngiltere’nin 
				husumetine yol açıyordu. Onun devredilmesi, sultan artık dinsel 
				bir simge olmadığında, Osmanlı hükümetine, dinsel eşitlik 
				temelinde yasal düzenleme yapma kolaylığı sağlayacaktı. “Prens 
				hazretlerine, Halifeliğin kime devredilmesini düşündüğünü 
				sordum; hemen ‘Mekke Şeyhi’ne diye yanıtladı.”</p>
				<p class="normal">İtalya’nın 1915 Mayıs’ında savaşa girmesi, durumu daha da vahim bir hale getirmişti. İmparatorlukta 1915 yılı boyunca süren bir kriz söz konusuydu; Türkiyeli tarihçilerin önem vermediği bir olgu bu. Oysa, bu önemli yılı dikkate almaksızın İttihatçıların siyasetini ve tutumlarını anlamak mümkün değildir.</p>
				<p class="normal">1916’da Almanlar nezdinde güvenin yeniden sağlanmasıyla, Berlin için İttihatçılarla iş yapmak zorlaşmıştı. İtilaf Devletleri ile yapılan savaşta, Gelibolu, Kafkasya, Irak ve Mısır gibi en önemli cephelerde kendilerine düşenin üstünde bir bedel ödemiş olduklarını öne sürerek, Berlin ve Viyana ile eşit muamele görmek istiyorlardı. Saygı ve anlayışı hak ettikleri kanısındaydılar. İttihatçıları ekonomi ve toplumu dönüştürme sürecine iten şey, bu ruh halidir. Bu misyon, bir ölçüde çağdaş Türk bilim adamlarının ilgisini çekmiştir; ama daha fazlasını hak etmektedir.</p>
				<p class="normal">1917’de, özellikle Rusya’daki devrimden sonra, savaşa karamsar bir ruh haliyle girmiş olanlar, geleceğe iyimserlikle bakmaya başladılar. Hâlâ bir hata ve bir felaket olarak görülen Osmanlı’nın savaşa girişi, olayların yön değiştirmesiyle, haklı görülmeye başladı. Rusya’nın savaşın dışında kalmasıyla, zafer ya da en azından üzerinde anlaşmaya varılmış, imparatorluğun çıkarını gözeten bir barış mümkünmüş gibi gözüküyordu. Bu yalnızca Almanlar ya da Osmanlılar tarafından yapılan bir değerlendirme değildi. İngiliz kabinesine Savaş Bakanı olarak atanmış olan Lord Milner, 1918’in başlarında, Batılı güçler için yalnızca kasvetli bir gelecek öngörüyordu. Fransa cephesinde, Alman orduları, savaşın kilitlenmiş olma haline son vermek için, İtilaf kuvvetlerine karşı yoğun bir saldırıya geçtiler; Doğu’da, Bolşevik Devrimi Rusya’yı savaşın dışında bıraktı ve Brest-Litovsk Antlaşması, sınırsız bir maddi kaynak zenginliğini Alman savaş makinesinin hizmetine sundu. Lord Milner, bu kasvetli ortamda, Almanya’yı yenme konusunda gitgide daha da karamsarlığa kapılıyor; Almanların pazarlığa açık –Milner’in 
				biyografi yazarına göre, Rusya’nın zararına olacak– bir barışa 
				yanaşmaları beklentisine gitgide daha fazla kapılıyordu. Böylesi bir barış, İttihatçılar için uygundu; bekledikleri şey de buydu zaten. Savaştan, imparatorluk zarar görmeden çıkılmasını istiyorlardı. İmparatorluk, kaybedilmiş olan Arap vilayetlerinin yanı sıra, Britanya’dan geri alınan Mısır ve Kıbrıs ile Brest-Litovsk’la yeniden kazanılan Kars, Batum ve Ardahan’ın eklenmesiyle, genişlemişti. Amerika’nın savaşa girmesi, güç dengesini değiştirmiş, pazarlığa açık bir barış için beslenen bütün umutları hüsrana uğratmıştı. Ancak, İstanbul’un savaşın son yıllarındaki durumunun, 1918 Temmuz’undaki Alman saldırısının başarısızlığa uğramasına kadar, son dönemdeki tarihçilerin çizdiği ölçüde kasvetli olmadığını vurgulamak gerekir.</p>
				<p class="normal">İkinci anayasal dönemin, özellikle savaş yıllarının önemini özetleyen iki görüşe değinerek bitirmek istiyorum. İlki, savaş döneminde iki yılını Türkiye’de geçiren ve yazılarıyla savaş halindeki ülkeyi ele alan Alman gazeteci Dr. Harry Stuermer’in görüşü: “Savaş, devasa entelektüel faaliyetiyle, Türklerin bütün siyasal ve ekonomik kaynaklarını, mümkün olan en yüksek kalkınma seviyesine uygun bir hale getirmiştir. Eğer –yararlı ya da zararlı bir niteliğe bürünmüş haliyle– modern kesinlik, üstün bilimsel nitelik ve kavrayış yetkinliği ile nitelenen bu mertebeye tanık olursak, şaşırmamalıyız. Onun, şovenist 
				fazlalıklarından kurtulmuş, yeniden sağduyuya ve kendi faaliyet 
				alanına, imparatorluğun özü olan Anadolu’ya dönmüş geleceğin 
				Türkiye’sinin varoluşu için verilen mücadelede şevki olağanüstü 
				yoğunlaştıracağından kimsenin kuşkusu yoktur.”</p>
				<p class="normal">İkincisi, gazeteci ve edebiyatçı Vâlâ Nurettin’in görüşü. 1954’te, anayasanın 46. yıldönümünde, şöyle diyordu: “Bizzat eski İttihatçıların da üzerinde ısrarla durdukları gibi, eğer 23 Temmuz hâdisesi olmasaydı, geniş tabakalarımızda ‘vatan ve millet’ fikri yayılmamış bulunacaktı. Memlekete ve halka ‘Padişahın malı’ gibi bakılacaktı, ‘Zatı Şahane bildiğini yapar, hikmetinden sual olunmaz!’ tarzında düşünülecekti. Yumurta kapıdaymış gibi beklediği sonradan anlaşılan muazzam beynelmilel badireler de milletimizi manevî olarak hazırlıksız bulacağından, halkımızda Millî Mücadelede gördüğümüz celâdetler belirmeyecekti. Çok muhtemeldir ki, Türkiyemiz, bugünün Cumhuriyet Türkiyesi olamayacak, Akdeniz’in başka kıyılarında gördüğümüz bazı tabiî sultanlıkların, beyliklerin yahut anarşik teşekküllerin kabacası 
				hâlinde mozalaklaşıp kalacaktı...”</p>
				</body>
</html>