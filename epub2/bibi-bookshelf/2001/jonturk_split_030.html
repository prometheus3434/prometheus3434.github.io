<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>jonturk</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:a003e498-fb28-4c30-bc71-7780e5eb847a"/></head>
  <body class="calibre">
<h2 class="h2baslik1" id="calibre_toc_28">Ayntab’da İttihat ve Terakki Kulübü’nün Kurulması ve Ayntab’a Etkisi</h2>
				<p class="sagnormal">Celâl Pekdoğan<sup class="calibre3"><a href="jonturk_split_045.html#footnote-100-2" id="footnote-100-2-backlink" name="footnote-100-2-backlink">[2]</a></sup></p>
				<p class="normal">19. yüzyılın başlarına gelindiğinde, onlarca yıldır biriken çeşitli sorunlar, Osmanlı Devleti’ni yeni toprak kayıplarıyla yüz yüze getirmiştir. Girit’in kaybedilmesi, başta Makedonya ve Arnavutluk olmak üzere, devletin aynı şekilde toprak kaybetmeye devam edeceği kaygısını doğurmuştur. </p>
				<p class="normal">Döneme ilişkin tarih sahifeleri aralandığında, Balkan probleminin küçük evreni olan Makedonya’da, tüm farklı grupların, büyük ölçüde ardışık evrelerle, sıkı ve yoğun bir şekilde, Doğu sorununu inşa ettiğini eşzamanlı görebiliriz. Makedonya, Balkan ırklarının sadece bakiyesi değil, sadece rekabetinin mücadele alanı değil, yıllardır Avrupa büyük güçlerinin uluslararası rekabette gözde arenası olmuştur. Öte yandan Balkan devletlerinin ulusal rekabetlerinin çözümü Makedonya sorununda gözlenmiş, Büyük Güçler de Makedonya sorununun karmaşıklığına sürüklenmişlerdir. 1893 yılında Makedonya’da meydana gelen olaylar, kaçınılmaz olarak Büyük Güçler’in 
				dikkatini çekmiş ve 1902 yılı sonlarında Avrupa diplomasisi, 
				Makedonya sorununu yeniden ele almıştır. </p>
				<p class="normal">Bu bağlamda, Büyük Güçler, 2/3 Ağustos 1903 gecesi çıkan İlinden İsyanı’ndan Makedonya’daki reform politikasını yoğunlaştırmaları gerektiği sonucunu çıkarmışlardır. Rusya ve Avusturya-Macaristan hükümdarları, 1903 Eylül’ünde Mürzsteg’de bir araya gelerek, İngiltere, Fransa ve İtalya ile görüş birliği içinde aldıkları Mürzsteg Reform Programı kararlarını, 2 Ekim 1903’te İstanbul’daki Rusya ve Avusturya-Macaristan Büyükelçiliklerine göndermişlerdir. Buna göre, Makedonya, askeri, mali, idari, adli ve ekonomik bakımdan Büyük Güçler’in kontrolüne girmiştir ve II. Abdülhamid, 
				Kasım 1903’te istemeyerek de olsa bunları kabul etmiştir. Rusya 
				ve Avusturya hükümetleri birlikte, Eylül 1903’te, Babıâli’ye, 
				eyaletin yönetiminin yeniden yapılanması için çok sınırlı ve 
				muhafazakâr bir reform programı sunmuşlardır. </p>
				<p class="normal">Makedonya ile ilgili çeşitli reform önerilerinden sonra Mart 1908’de Sir Edward, Avam Kamarası’nda Makedonya reformu için önerilerini açıkladığında, İttihat ve Terakki Cemiyeti, asıl maksadın, Osmanlı Devleti’nin parçalanması, yok edilmesi ve Türklerin Avrupa’dan atılması olduğunu vurgulayarak, konunun “Doğu Sorunu”nun devamı olduğunun altını çizmişti. Osmanlı Terakki ve İttihat Cemiyeti’nin harici merkezi (Paris), Makedonya’nın bağımsızlığının, Osmanlı Devleti’nin büyük bir kısmının kaybedilmesi anlamına geldiğini, Makedonya sorununun Türk varlığı sorunu demek olduğunu, dolayısıyla Makedonya ve Rumeli’nin kaybedilmesinin mümkün olmadığını, bu uğurda savaşılması gerektiğini, Makedonya’nın anavatandan ayrılmasını kabul etmeyeceklerini Osmanlı Terakki ve İttihat Cemiyeti Dahili Merkezi Umumisi Heyeti’ne bildirmişlerdir. Dahili merkez (Selanik), harici merkezin yazısına binaen karşıt bir plan hazırlamakla birlikte, İngiltere ve Rusya arasında Haziran 1908’de Reval’de yapılan görüşmede, Makedonya’ya yeni bir Avrupa müdahalesi getireceği korkusu ve endişesiyle, dahili ve harici merkez irtibata geçerek, Reval 
				kararlarını önlemek için, anayasal bir döneme geçmek için 
				harekete geçmişler1 ve gerçekleştirecekleri eylem planı hakkında Büyük Güçler’i ve Balkan devletlerinin Makedonya’daki konsoloslarını da 1908 Temmuz başlarında bilgilendirmişlerdir. </p>
				<p class="normal">Zürcher’e göre, daha 1899 yılında kurulan İttihat ve Terakki Cemiyeti’nin amacı, “İmparatorluk, ayrılıkçı azınlık milliyetçiliğinin merkezkaç kuvvetleri tarafından tehdit edilmektedir ve bu milliyetçi hareketler, Osmanlı topraklarıyla ilgili hesapları olan yabancı güçler tarafından hem kışkırtılmakta hem de kullanılmaktadır. Jön Türk ideali, (etnik ve dinsel) ‘Unsurların Birliği’dir (ittihad-ı anasır); bu hedefe ancak tüm topluluklara parlamenter temsil olanağı tanınarak ulaşılabilirdi.”</p>
				<p class="normal">Bir yandan dış etkenler Jön Türkler’i eylem planına sürüklerken, öte yandan, iç nedenleri oluşturan, vergilendirmeye karşı Erzurum, Diyarbakır ve diğer birçok kentte başlayan isyanlar ve postanelerin işgal edilmesi, bu meyanda hükümete çekilen telgraflar, Jön Türkler’in elini güçlendirmiştir. </p>
				<p class="normal">İttihat ve Terakki Cemiyeti belgelerine göre, 1906 Kasım’ında Paris’ten Osmanlı Terakki ve İttihad Cemiyeti ‘Köstence’ Şubesi’ne gönderilen mektupta “[…] bugün Abdülhamid’in zebûn-ı pençe-i kahrı [kahreden elinde aciz] olan milletin yarın, bir şirgiryan [arslanlar] gibi müdâfa’a-i hukuk, istihsâl-i sa’âdet [hakkını ve hukukunu savunmaları sonucu elde edeceği mutluluğu] uğruna kıyam etmeyeceğini [ayaklanmayacağını] kimse red edemez. Hürriyetin kıymeti, zulm altında ezilmedikçe anlaşılamaz. İnsana kâmil olmak için, yalnız tahsîl ve rütbe kifayet etmeyip [yeterli olmayıp], felâket mektebinden geçmek lâzım olduğunu tasdik buyurursunuz. Bugün küçük, büyük ricâl [ileri gelenler] ve âhâd-i nâs [cahil halk] bütün millet rub’-ı [çeyrek] asırdan beri felâket mektebinden geçtiler. Zemin hâzırdır […]” ifadesinde Osmanlı Devleti’nde halkın büyük baskı altında olduğu, hakkına ve hukukuna zorla el konulduğu, halkın geçirmiş olduğu bu felaketten sonra, doğal olarak özgürlüğüne sahip çıkması gerektiği vurgulanmıştır. Nitekim “[…] 323 [1907] senesi sonlarına doğru vilayetlerin birçok yerlerinde kıyamlar zuhur etmekte olduğu bildiriliyordu […]” Bu bağlamda, Ayntab sancağının bağlı bulunduğu Halep vilayetinde de, “[…] ahali ayaklanmıştı. Askerlerle halk arasında kanlı müsademeler olmuştu. Şam’dan ve Ayntab’dan taburlar sevk edilmişti. Yakalanan hürriyetperverler bodrumlara tıkılmışlardı. Birçok gece sabaha kadar dayak yemişler ve ölmüşlerdi […]” Halep’teki ayaklanmanın bir başka boyutu da şöyle idi: “Ekim [1907] ayı sonlarında yiyecek maddelerinin kıtlığı yüzünden ciddi bir ayaklanma patlak verdi. Müslüman erkek ve kadından oluşan aç kalabalık, fırınlara ve tahıl depolarına saldırdı ve talana girişti. Tüm dükkânlar, hanlar, kahvehaneler ve lokantalar derhal kapandı. İki yüz kişilik bir kalabalık, Beyrut limanına tahıl taşımak üzere hareket edecek trene saldırdı. Yaklaşık üç yüz kadından oluşan başka bir kalabalık da Vali Nâzım Paşa’nın konağına yürüdü. Ne polis ne de jandarma yürüyüş yapan kadınların üzerine saldırmaya cesaret edebildi […]” Halep’teki bu durum, Beyrut’ta da yankı bulmuş, kalabalık bir halk kitlesi tahıl taşıyan bir yük trenine saldırarak talan etmiştir. Memleketin ahvalini yakından takip eden İttihat ve Terakki Cemiyeti (İTC), Paris merkezinden Beyrut İttihat ve Terakki merkezinde adı açıklanmayan bir kişiye gönderdiği mektupta, “[…] Maksadımız tekâmüle merbut [evrime bağlı] olmak değil, onu silah ile ölüm ile kan ile ta’cîl [hemen hal] etmektir. Memleketimizin tekâmül [evrim] ve inkişaf-ı dimağisini [aklının gelişmesini] beklemek yakın olan muhâtarata [tehlikeye] karşı vatanı terk etmek demektir. Şimdiye kadar çalışanlar ya tarih-i inkılabı [devrim tarihini] tetkik etmemiş veya desatir-i ihtilaliyyeyi [ihtilal kanunlarını] tetkike nefsinde kuvvet bulmamış adamlardan mürekkep [oluşmakta] idi. Biz mazinin bu çâre-i halâsını [kurtuluş çaresini] teşfiye etmekle [iyileştirmekle] uğraşıyoruz. Neşriyattan [yayından] ziyade teşkilata atf-ı ehemmiyet [önem veriyoruz] ediyoruz. […] Çare-i vatanın davası silah ve baruttur. Muhtelif milletlerin ihtilalât-ı ictimaiyyesi tedkik [toplumsal ihtilalleri incelenirse] edilirse netice hep budur, hep ölümdür, hep kandır […]” denilerek, devrimci bir vurgu yapılmış ve teşkilatın genişletilmesi gerektiği açıkça anlatılmıştır. </p>
				<p class="normal">1908 yılının başlarına gelindiğinde, Osmanlı Devleti’nin en ücra köşesinde, her şehir ve kasabasında mevcut düzene karşı başkaldırma hareketlerinin kontrol edilemeyecek boyutlara varması, Mart 1908’de Rumeli’nin çeşitli yerlerinde bütün askeri kıtalarda erlerin toptan yasal haklarını talep hususunda gerçekleştirdikleri isyan ve emre uymamanın gittikçe artması idari otoriteyi ciddi bir şekilde sarsmıştır. </p>
				<p class="normal">Özetlemek gerekirse, “Doğu Sorunu”nun bir halkası olan Makedonya sorunu, “pratik sonuçları ne kadar az olursa olsun, yabancıların sürekli Makedonya’ya müdahale etmesi, 1908 yılında büyük bir kısmı orduda görevli, oldukça önemli sayıda vatanperver Türkü dehşete ve öfkeye boğmuştu. Mısır gibi bir eyaletin fiilen kaybedilmesi tehdidiyle karşı karşıya kalan Türkler, rejimin kokuşmuşluğu ile olduğu kadar artık görünür hâle gelen zayıflığıyla da birçok kişinin nefretini kazanan sultanı devirmeye giderek daha hazır bir hâle geliyorlardı.” </p>
				<p class="normal">İTC’nin örgütlenmesi, propagandası, askerlerin ve halkın isyanı, ortamı patlamaya hazır bir bomba haline getirmiştir. Bu bağlamda Jön Türkler’in fikri yapısını oluşturan özellikle, biyolojik materyalizm, pozitivizm, sosyal Darwinizm ve Gustav Le Bon’nun seçkincilik düşüncelerinin oynadığı rolü burada önemle vurgulamak gerekir. </p>
				<p class="normal">II. Meşrutiyet yıllarında Halep’e bağlı olan 
				ve Halep’in kuzeyinde yer alan Ayntab’ın binalarının güzel ve sokaklarının oldukça geniş ve temiz olup etrafı zeytin ve bahçelerle çevrili olmakla gerek harici ve gerek dahili manzarası pek güzel olduğu belirtilmiştir. 1871 yılında 57.976 olan şehrin nüfusu, 37 yıllık zaman zarfında yüzde 56 artarak 1908 yılında 90.388’e yükselmiştir. Söz konusu nüfusun, 14.407’si Ermeni, 675’i Yahudi, 336’sı Latin, 9’u Süryani, 54’ü Rum-Ortodoks, 4.577’si Protestan ve diğer çok küçük gruplardan oluşmuştur. Bu dönemde 14.951 haneden ibaret olan kaza merkezinde, 1 hükümet konağı, 1 kal’a, 1 redif deposu, 1 cephanelik, 6 karakolhane, 40 cami-i şerif, 220 mescit, 25 medaris ve kütüphane, 16 tekke, 72 sebil ve çeşme, 1 mekteb-i rüştiye (ortaokul), 22 mekâtib-i ibtidaiye (ilkokul), 1 Amerikan Koleji, 2 hastane, 8 kilise, 1 havra, 14 hamam, 2.849 dükkân ve mağaza, 4 bedesten, 31 han, 53 fırın, 2.000 alaca, bez, aba destgâhı, 6 debbağhane, 50 boyahane, 10 ma’sara, 1 silahhane, 22 değirmen, 2 necar değirmeni, 6 müskirat fabrikası, 5 sabunhane, 30 kahvehane vardır. Ayntab’da sarı kırmızı sahtiyân, alaca, aba, döşemelik bez, kanepe, sandalye, sabun ve yünden elbiselik kumaşlar dahi imal olunmuştur. Sahtiyânlar Halep, Kilis ve bazen Mısır taraflarına; alaca, bez, aba, sabun dahi Anadolu cihetlerine sevk ve ihraç olunarak oralarda sarf edilmiştir.</p>
				<p class="normal">Ayntab’da da mevcut yönetime karşı, büyük bir tepkinin oluştuğu anlaşılmaktadır. Bu tepki, talebe-i ulûmdan Hafız Şakir’in dizelerinde şu yakarışla dile getirilmişti: “[…] Ah Yârabbi! Yeter bu kadar çektiğimiz! Artık ya bizi müthiş, kahhâr [yok edici] bir zelzelenin [depremin] batş-ı dahhaşile [zor ve şiddetle yakalayışıyla] hafâ-gâh-ı ademe doğru galtân et!.. [bulunamayan gizlenecek bir yere doğru yuvarla, yok et]. Yahut hamî, mütevelli kılıklı bu cebbarların dest-i tazallumundan, zîr-i idarelerinden [yahut cahil, özgür iradesinden yoksun bu zorbaların zulm edici elinden, yönetiminden] tezce kurtar! [...]” </p>
				<p class="normal">Ülkede oluşan bütün bu olumsuzluklar, iç ve dış baskılar sonucu Heyet-i Vükela (Bakanlar Kurulu), 10 Temmuz 1324 (23 Temmuz 1908) günü ve gecesi toplanarak Rumeli’den gelen telgrafları incelemiş ve II. Abdülhamid, “anlaşılan ahali kanun-ı esasinin ilânını arzu ediyorlarmış. Kanun-ı esasi ilânı aleyhinde değilim” tarzında kendi adamları vasıtasıyla Bakanlar Kurulu’na tebligatta bulunmuş ve onun üzerine bakanlar cesarete gelmiş, II. Meşrutiyet’i ilan eden mazbatayı imzalamışlardır. Mazbata, 
				24 Temmuz sabahı hükümetçe ilan edilmiş ve günün gazeteleri vasıtasıyla da tüm topluma duyurulmuştur. </p>
				<p class="normal">Kedourie’ye göre, diğer birçok kentte olduğu gibi Halep’te de halk, hükümetin Kanun-ı Esasi’yi ilan eden telgrafını kuşkuyla karşılamış ve adeta şaşırmıştır.8 Beyrut, Hayfa ve Kudüs’te de benzer tepkiler gözlemlenmiştir. Hitti’ye göre, 1908 Temmuz’unun aydınlık bir gününde Abdülhamid’in uzun süren despotizmi sona erdirilmiştir. Arap dünyasına yayılan bu coşkulu sevinç dalgası, Şam’da, Beyrut’ta, Halep’te, Kudüs’te ve diğer kent ve kasabalarda, havai fişeklerle, meydanlarda yakılan şenlik ateşleriyle, etkili ve güzel sözlerle söylenen nutuklarla selamlanmıştı. O gün yeni bir günün seher vaktiydi. Miller’e göre, II. Meşrutiyet’in ilanıyla, “doğu sorunu 1908 yazında ansızın yeni ve akut bir safhaya girdi.” Georgeon’a göre, Jön Türk devrimi, “[…] başkentin kozmopolitizmine taşranın tepkisi […]” olduğu gibi aynı zamanda Yıldız’daki “Arap lobisi”ne de bir tepkidir. Young’a 
				göre ise, Jön Türk Devrimi, Rus Devrimi gibi, bir sınıf devrimi 
				değil, genelde diğer devrimlerde olduğu gibi, İspanya-Amerikan 
				politikasına paralel, bir isyandan ziyade, yozlaşmış bir grubun 
				oluşturduğu bir hükümet tarafından gerçekleştirilen soygun ve 
				çapulculuğu önleyerek ülkeyi bayındır bir hale getirmektir. </p>
				<p class="normal">Padişahın, hürriyeti ilan edişi haberi, Ayntab kaza kaymakamlığı tarafından da resmen halka yayımlanmıştır. İlandan bir gün sonra, 24 Temmuz 1908’de Ayntab’da, Avukat Ali Rıza Bey ile Mennanzade Mustafa Bey’in yönetiminde bir miting düzenlenmiştir. “[…] O gün bir tellal halkı mitinge davet etti. Az bir zamanda, şimdiki lise binası bitişiğindeki (Zerdalilik) denen yerde muazzam bir kalabalık toplandı, bu topluluğa şehirdeki azınlıklar da katıldılar. Avukat Ali Rıza Bey, ateşli bir hatipti, sakallı idi, esmerdi, simaca Namık Kemal’e çok benzerdi. Zerdalilik’te hitabet kürsüsüne çıktı. Topluluğa hitap etti. Meşrutiyetin halk idaresi olduğunu ve birçok iyiliklerini, mitingin âdâb ve erkânından, halkın anlayacağı bir dil ile bahsetti ve güzel bir ders verdi. Sonra önde Türk bayrağı olduğu halde bu topluluk (yaşasın hürriyet, yaşasın adalet, yaşasın müsavat, yaşasın uhuvvet) avazeleriyle coşkun bir sel gibi, bugünkü Atatürk Bulvarı yolu ile şehre doğru yol almaya başladı. Suburcu caddesinden geçerek şimdiki Karagöz Camii’nin yakınında bulunan o zamanki eski hükümet konağına geldi dayandı. Heyet içlerinden seçtikleri bir ekibi kaymakamın odasına yolladı. Bu ekip, istibdadın mücessem [somut] bir timsali olan ve devrinde birçok Anteplinin canını yakan Kaymakam Necmettin Bey’i kaymakam sandalyesinden aldı ve topluluğun eline teslim etti. Bir başı Emir Ali hanındaki kalabalık, kaymakamı karga tulumba ettiler, vura vura hanın önüne kadar getirdiler. Kaymakamın linç edileceğini anlayan, hanın müsteciri [kiracısı] Hancı Emir Ali Efendi adındaki merhametli bir vatandaş kaymakamı zorla halkın elinden aldı, hana tıkadı, kapıyı kapattı ve kaymakamı ölümden kurtardı. [...] Bu hareket gününün gecesi Avukat Ali Rıza Bey ile Mennan Bey, Halep valisinin bir telgrafıyla evlerinden, yataklarından alındılar. İhtilal çıkarmak suçu ile elleri kelepçeli olarak Halep’e sevk edildiler. Orada 10 gün kadar mahpus yattıktan sonra, Ayntab İttihad 
				ve Terakki Cemiyeti Yönetim Kurulunun teşebbüsü ile 
				kurtarıldılar ve Antep’e döndüler. Bunun üzerine Ali Rıza Bey’in 
				adı halk arasında (Hürriyetçi Ali Rıza) oldu. […]” 1908’de 
				hürriyet ilan edildiğinde “[…] Antepli Türk gençleri tarifsiz 
				bir heyecan içindeydiler. Antep’te bir Hürriyet Haftası 
				yapılması kararlaştırıldı. Resmi makamlar bu haftayı kendi 
				aralarında ve halkla beraber çeşitli toplantılarla kutladılar. 
				Bu kutlamalara tüm Antepliler katıldı. Antep’teki hürriyet 
				haftasını çeşitli okullarda okuyan gençler de kendi aralarında 
				kutladılar. [...]”</p>
				<p class="normal">O dönemde kentte yaşayan Şakir Sabri Yener, 14 
				Temmuz 1324’te (27 Temmuz 1908) kaleme aldığı “Peri-i Hürriyet” 
				adlı şiirinde, hürriyetin doğuşunun dünyayı sevinç evi 
				yaptığını, özgürlük baharının yeryüzünü süslediğini, hürriyet 
				perisinin âşıklarının onun yolunda seve seve canlarını vermeye 
				hazır olduklarını, gökte görülen güzelliğin yeryüzündeki 
				hürriyetin bayramından kaynaklandığını, hürriyetin gelişinin Hz. 
				Ömer devrini yenilediğini, hürriyetin bütün işinin zalimler 
				tarafından hırsızlanan adaleti açığa çıkardığını, hürriyetin, 
				alçak müstebitleri yüksek makamlardan lanet kuyusunun dibine 
				attığını, hürriyet alevinin rüşvet yiyenleri yaprak gibi 
				yaktığını, hürriyetin ilanıyla yurt düzeninin mükemmel olduğunu, 
				hürriyet perisinin huyunun da, yüzünün de güzel olduğunu dile 
				getirerek, “[…] Efendiler! Geliniz yek zeban olup [hep birlikte] 
				diyelim: İlelebet [sonsuza dek] yaşasın bahtiyar, hürriyet!..” demiştir.</p>
				<p class="normal">Ayntab’da, “[…] 2. Meşrutiyetin ilanından önce 
				medreselerde okuyanlar askere alınmazdı. Bu sebepten birçok 
				kimseler askere gitmemek için başlarına sarık sarar ve 
				kendilerini medrese mollaları gibi gösterirlerdi. […] Meşrutiyet 
				ikinci defa ilan edilince, medreseliler imtihana tabi tutuldu. 
				İmtihanı kazanamayan askere gönderildi.”</p>
				<p class="normal">II. Meşrutiyet’in ilanından az sonra Ayntab’dan Urfa’ya sınava çağrılan ancak sınavı kazanamayanları softa olarak nitelendiren Şakir Sabri Yener, “Sahte Suhtelere” (Softalara) adlı şiirinde de, “[…] Az kaldı ömrünüz hele ey sahte softalar / Etvârınız 
				[hal ve hareketleriniz] sevimli gelmedi Allah Ekber’e” 
				dizelerinden dolayı, softalar tarafından saldırıya uğramış, 
				ancak sınavda başarılı olan grubun korumasından dolayı sağ salim 
				kurtulmuştur.</p>
				<p class="normal">Ayntab’da İttihat ve Terakki Cemiyeti’nin kurulduğuna dair bilgileri kendisi de ittihatçı olan Celal Kadri Barlas şu ifadelerle dile getirmektedir: “[…] Her yerde olduğu gibi Ayntab’da da o zaman bir redif taburu [yedeğe alınan askerler] mevcut idi. Bu taburun kumandanı Yüzbaşı Şamlı Yahya Bey idi. Yahya Bey, Ahmet Muhtar Göğüş’ün çok sıkı arkadaşı idi. Onun için de Muhtar Bey, Yahya adındaki bir oğlunun adını buna izafeten koymuştur. Ve diğer tabur zabitleri de hemen hemen zaten bir arada bulundukları cihetle ve onların kulağı sivil halktan ziyade delik olup İttihad ve Terakki cemiyetini uzaktan ve yakından bildikleri cihetle hemen toplanmaya başladılar. Yerli kimselerden bu toplantılara alaka gösteren pek nadir idi. Bunların başında Cenani zade Ali Bey ve Taşçı zade Abdullah Efendi [Hoca], Tuzcu zade Hafız Ahmet Efendi, Kethüda zade Ahmet Muhtar Bey, Kethüda zade Hüseyin Cemil Bey [Göğüş], Hacı Hanefi zade Abdullah Efendi, Iztırap zade Rıza Bey, Şefik Bey [Barlas], Cenani zade Rıza Bey, Nizipli Hacı Mehmet Efendi, Battal Bey zade [Budak] Tahir Bey, Istırap zade Celal Kadri Bey [Barlas], Dai zade Hasan Sadık Bey, bu arada da Ermeni vatandaşlar da kanun-ı esasinin ve hürriyetin ilan edilmesine çok sevindiklerinden bu toplantılara alaka gösterdiler. Ve bilhassa Amerikan Koleji profesörlerinden Bezciyan Zenop hoca, Silahyan Hırand Efendi, Kendirciyan Hosep Efendi gibi ileri gelenler İttihad ve Terakki cemiyetine girdiler. Ve bir kısım memurlar da İttihad Terakki’nin toplantılarına katılmak suretiyle bu cemiyete temel kurdular. Cemiyetin ilk reisi Yüzbaşı Yahya Bey idiyse de kendisi bir ordu mensubu olması hasebiyle yerli bir sivilin seçilmesini münasip görerek bunu teklif etti. Ve seçim neticesinde Ali Cenani Bey cemiyete reis olarak intihap olundu. İkinci reisliğe de Taşçı zade Abdullah Efendi seçildiler. Bu suretle İttihad ve Terakki Cemiyeti kurulmuş oldu. Artık bir bina tedarik etmek icap ettiğinden ve o zamanki İstanbul’da ve Selanik’te ve diğer şehirlerde böyle cemiyet binalarına kulüp tesmiye edildiğinden Suburcu’nda karakol bitişiğinde bir yer bulundu. Şimdi bu karakolun yerine kunduracı boyacıları toplanmıştır. Buradan itibaren saz olan yere kadar karakol binası olup üzerinde odalar ve önünde balkon vardı. Burasının arkasında ise Keyvan Bey vakfına ait bir arabacı hanı vardı. Şimdi ise buralar hep Keyvan Bey vakfına alınmıştır ki evvelce burası, yanı karakol ile 8 dükkânın yeri maarife ait bir yerdi. İşte bu sekiz dükkânın üstündeki yer kulüp olarak temin edildi.</p>
				<p class="normal">“Burada bazı tadilat yapılarak gayet geniş bir salon temin edildi. Salonun bitişiğinde iki oda vardı ki, birisi reis ve idare heyeti odası, diğeri kahve ocağı adıyla kulüp hademesine tahsis edilmişlerdir. Bu binanın Suburcu caddesine olan ön tarafından boydan boya balkon vardı. </p>
				<p class="normal">“İttihad ve Terakki Cemiyetinin en çalışkan ve devam edenleri şunlardı: Kethüda zâde Hüseyin Cemil Bey [Göğüş], Cenani zade Rıza Bey, Istırap zade Celal Kadri Bey [Barlas], Dai zade Hasan Sadık Beylerdi.</p>
				<p class="normal">“Diğer cemiyet azaları ki, bunlara ihvân [sempatizan] denirdi. Tek tük kulübe gelip İstanbul’dan gelen yığın yığın gazeteleri okurlar ve kahvelerini, nargilelerini içip giderlerdi. Gün geçtikçe İttihad ve Terakkiye girmek isteyenlerin sayısı arttı. Onun için cemiyete girmek usulü de İstanbul’daki usule göre yapılmaya başlandı. Bu kulübün ve cemiyetin masraflarının teminini başkan Ali Cenani Bey taahhüt etmişti. Fakat zaman geçtikçe masrafı çeşitli şekillerle arttığından her azanın bir aylık almak usulü kabul edildi. Ve bu aylık gayet cüz’i bir paraydı. Eksilen parayı yine başkan Ali Cenani Bey vermekte devam etti. Ali Cenani Bey’in mebus seçilmesi üzerine ki, Ayntab, Halep’in kazası olduğu için bütün vilayetin mebuslarına Halep mebusları namı verilirdi, Cemiyet başkanlığına ikinci başkan Abdullah Efendi [Hoca] seçildi. Abdullah Efendi çok kıymetli ve hamiyetli bir zat idi. Bütün bu aile çeşitli şekillerde memlekete hizmet eylediler. Merhum Faik Paşa, Abdullah Efendinin küçük oğludur. Abdullah Efendiyi İngilizler Ayntab’ı işgal ettikleri zaman Mısır’a sürgün ettiler. Ve orada senelerce kaldı, hastalandı, Ayntab’a geldiği zaman çok yaşamayarak vefat etti. </p>
				<p class="normal">“Ordu zabitanının ilk günlerindeki cemiyet faaliyetleri gittikçe azalıyordu. Zira ordunun ilk günlerindeki cemiyet faaliyetleri gittikçe azalıyordu. Zira ordunun siyasetle iştigal etmemesi hakkında Mebusan meclisinde çok ateşli tartışmalar oluyor ve İttihad Terakkinin muhalifi olan diğer partiler mesela Hürriyet ve İtilaf partisi gibi, İttihad Terakkinin ordudan kuvvet aldığını ileri sürerek buna çok itiraz ediyorlardı. İşte bu sebeple ordu mensuplarının tesir ve nüfuzu gün geçtikçe eksiliyordu. Antep İttihad ve Terakki mensupları arasında yerli siviller vaziyete hâkim olmaya başladılar. Bunların başında Kethüda zade Ahmet Muhtar ve Hüseyin Cemil ve Iztırap zade Şefik Bey [Barlas], o zamanın daha bir çok münevver gençleri mevcut bulunuyordu. Nitekim Muhtar Bey ile Hüseyin Cemil bütün ömürleri boyunca ittihadçılıktan ayrılmamışlardır. Bu yüzden de iyi veya kötü hadiselere hedef olmuşlardır. İttihad ve Terakki Cemiyeti kurulduktan sonra Ayntab’da adeta bir fikir inkılabı zuhure geldi. Ona mensup bilgin kimseler sıra ile her hafta konferanslar vermek suretiyle cemiyet hayatını bir fikir hayatı şekline soktular. İstanbul’dan gelen gazete ve mecmualar, bütün okunur, okurları da kulübe celb ve cezb ediyordu. Konferanslar dahi kulübe devam ettirmekte büyük rol oynuyordu. Ve Ayntab’da İttihad 
				ve Terakki cemiyetinin kuvvetli olmasındandır ki, burada 
				Hürriyet ve İtilaf Cemiyeti kurulamadı. [...]”</p>
				<p class="normal">Barlas’ın yazdıkları değerlendirildiğinde Ayntab’da, 
				İttihat ve Terakki Cemiyeti’nin çalışmaları oldukça etkili olmuş 
				ve kentte birtakım etkinlikler yapılmıştır. Bu bağlamda, “[…] o 
				sıralarda Antepli gençler arasında çok tutulan […]” Jön Türk adlı bir piyes sahneye konmuştur. “[…] Oyun sahneye konulduğunda üç gün devamlı temsil edilir. Oyunu 1.500’den fazla kişi izler. Bu oyunda tüm masraflar çıktıktan sonra 250 mecidiye kâr kalır. Antepli gençler tarafından bu oyun oynandığı sürece Türk Tepe adı ile tek sayfalık bir gazete yayımlanır. Şapirograf<sup class="calibre3"><a href="jonturk_split_046.html#footnote-100-3" id="footnote-100-3-backlink" name="footnote-100-3-backlink">[3]</a></sup> (Schapirograph) usulü ile basılan bu gazete üç sayı yayımlanır. Gazete ‘teberrü karşılığı’ [bağış karşılığı] dağıtılır. Toplanan para 100 mecidiye kadardır. Antepli gençler (İttihat ve Terakki yanlısı gençler) oyundan sağladıkları 250 mecidiye ile Türk Tepe gazetesinden sağladıkları 100 mecidiyeyi yani toplam 350 mecidiyeyi ‘Türk Tepe’de bir okul yapılması şartıyla’ [için girişimde bulunmuşlardı]. Maarif-i İslâmi’ye Cemiyeti’ne teslim ederler. […] O sıralar adı Kürt Tepe olan tepeye çıkıp ‘Kolej Tepe’ye bakar ve biz de burada Türk koleji yapacağız’ diye yemin ederler. Belediye ve diğer resmi kuruluşlara da başvurup tepenin adını Türk Tepe olarak resmen tescil ettirirler. […] Antep’te ikinci temsil 1326 (1910) yılında düzenlenmiştir. 1910 yılında Antep’te bir İdadi, yani bir lise açılması için uğraş verilmiştir. Bu iş için ilkokul öğretmenleri ve aydınlar [İttihat ve Terakki yanlıları] bir araya gelirler. ‘Temsil’ verilmesine karar verilir. Fakat temsilden fazla elde edilemeyeceği anlaşılınca da daha fazla gelir elde etmek için hazırlık yapılır. ‘Konser tesmiye ederek’ yani konser verilecek diye bilet satarlar. Antepli gençler [İttihat ve Terakki yanlıları] bu konserde ‘hamasi’ şiirler okur ve konferans verirler. İshak Refet [Işıtman], Celal Kadri [Barlas], Hasan Sadık [Dai] ikişer şiir okurlar. Ayrıca, ‘Roma İmparatorluğunun İnhitatının Sebepleri’<sup class="calibre3"><a href="jonturk_split_047.html#footnote-100-4" id="footnote-100-4-backlink" name="footnote-100-4-backlink">[4]</a></sup> adlı bir de konferans verirler. Bu ‘Konser’de okunan şiirlerden iki tanesinin adı tespit edilebilmiştir: Emin Bülent [Serdaroğlu]’nun ‘Kin’ adlı şiiri ile Mehmet Emin [Yurdakul]’un ‘Köy Kızı Yanakları Kırmızı’ diye başlayan şiiri. Antepli gençler ve aydınlar [İttihat ve Terakki yanlıları] bu ‘Konser’den –‘temsil’den– 250 sarı altın elde ederler. […] Şimdiki Akyol 
				İlkokulu’nun bulunduğu yerde lise binasının temelini atıp 
				inşaatını başlatırlar. Okul inşaatı epey çıktıktan sonra 
				tamamlanmak üzereyken paraları biter, inşaata devam edebilmek 
				için yeniden para ararlar; fakat bulamazlar. Bu yarım lise 
				binası da önce zamanın sonra da Antep Harbinin tahribine uğrayıp 
				yok olmuştur.”</p>
				<p class="normal">II. Meşrutiyet’in ilanının getirmiş olduğu göreceli özgürlük ortamı, Ayntab’daki basın ve yayın hayatına yeni bir ivme kazandırmıştır. Bu bağlamda, 1908-1918 yılları arasında, Ayntab’da, Palyaço (İttihatçı Sait Sabit Erel, Türkçe, 12 Eylül 1908-1909), Türktepe (Ayntab İttihat ve Terakki Cemiyeti, Türkçe, 19 Ekim 1908, üç sayı), Rehnümâ (Türkçe-Ermenice, 1908-1909), Genç (İttihatçı Celal Kadri Barlas, Türkçe, 25 Kasım 1913-Aralık 1914), Ahali (Mustafa Asım, Türkçe, 1915, 4 ay süreyle), İmtiyaz (Mustafa Asım, Türkçe, 1916-?), Dünya Telgrafları (İttihatçı Ahmet Muhtar Göğüş, 
				Türkçe, 1916-1918), Ajans Haberleri (Rüştü Hoca ‘Atalar’, 
				Türkçe, 1916 sonları, 1919) adlı gazetelerin45 yanı sıra yine bu dönemde Ayntab’da yayımlanan kitaplar da şunlardır: Doktor Trobridge Zikrine: Bezciyan, Aleksan, Antep 1911(Miladi) Havadis, BA; 825, kitabın Ermenice adı: Dokd. Trobrici Tsonvadz Uğerts Mı; Dört İncillerin Mutapagatı: Minceryan, Mibar, Antep 1911 (Miladi) Havadis, BA; 822, kitabın Ermenice adı: Çors Avedaranneri Megnutyunı; Dukuliye İmtihan Sualları: Antep 1913 (Miladi) Kolec, 25, BA; 863, kitabın Ermenice adı: Intunelutyan Knnutyan Hartser; İlmi Hisap: Babigyan, Antep 1911 (Miladi) Havadis, BA; 824, kitabın Ermenice adı: Kidagan Haşvarg; İlmi Taalim: Levonyan, Sarkis, Antep 1912 (Miladi) Kolec, 37, BA; 837, kitabın Ermenice adı: Tasakirk; İngilizce-Türkçe Sözlük: Antep 1911 (Miladi) Havadis, BA; 814, kitabın Ermenice adı: Anklerene Hayadar Trkeren Parakrkuyg Maraşi Ağçgants Varjarani Hamar; İnsan Yüreği: (çev. Kermanerenits) Antep 1911 (Miladi) Havadis, BA; 819, Almancadan çeviri, kitabın Ermenice adı: Martgayin Sirdı; Kiliseler ve Tebşiri Beşaret: Martin, G. C., Antep 1911 (Miladi) Havadis, BA; 821, kitabın Ermenice adı: Yegeğetsiner yev Hağtanagi Avedis; Kolej ve Müessislerin Tarihi: Bezciyan, Aleksan, Antep 1911 (Miladi) Havadis, BA; 826, kitabın Ermenice adı: Koleci yev Himnatirnerun Badmutyunı; Kolejin İlk Reisi Doktor Tilman G. Trobridge Zikrine: Antep 1914 (Miladi) Kolec, 24, BA; 868, kitabın Ermenice adı: Goleçi Araçin Dnoren Dogdor Tilman K. Tropriçi Hişadagin; Kolejin Tesisi ve Tarihi: Bezciyan, Aleksan, Antep 1913 (Miladi) Kolec, 18, BA; 856, kitabın Ermenice adı: Goleçi Himnatrumı yev Badmutyunı; Mesut Bir Ömür Yaşamak İçin Müminin Bilmesi ve Riayet Etmesi Lazım Gelen Hakikatlar: (çev. Anklierenits) Antep 1919 (Miladi) Kolec, 107, BA; 883, İngilizceden çeviri, kitabın Ermenice adı: Yerçanig Mi Gyank Abrelu Hamar Havadatsyali Goğmits Harkvelik Cşmardutyunner; Şarkın Hristiyan Kiliseleri: Shammas, Georgy, Antep 1913 (Miladi) Kolec, 58, BA; 855, kitabın Ermenice adı: Arevelki Krisdoneagan Yegeğetsinerı; Yağub Der Krikoryan Zikrine: Matosyan, Jessy, Antep 1911-1913 (Miladi) Havadis, BA; 820, kitabın Ermenice adı: Yakub Der Krikoriani Hişadagin; Yergaran/Şarkı Mecmuası: Antep 1919 (Miladi) Kolec, BA; 882, kitabın Ermenice adı: Yerkaran; Zikrine: der Krikoryan, Hagop, Antep 1914 (Miladi) Kolec, 9, BA; 875, kitabın Ermenice adı: Hişadag. Bu kitaplar, Ayntab’da 1831 yılında kurulan ve 1908’de yenilenen Amerikan Kolej Matbaası’nda ve 1909 yılında Rüştü Atalar tarafından kurulan Havadis Matbaası’nda basılmıştır.</p>
				<p class="normal">Ancak, Balkan Savaşları’ndaki yenilgiden 
				dolayı, ekonomik ve sosyal dengenin yarattığı olumsuz ortam, 
				savaştan sonra başta İngiliz ve Fransızlar olmak üzere, diğer 
				Avrupalı diplomatik temsilcilerin Arap vilayetlerinde Osmanlı 
				Devleti aleyhine yürüttükleri yoğun ajitasyon ve siyasi 
				faaliyetler, Arapların, kışkırtılan 
				özerklik-milliyetçi-reformist taleplerine karşı İttihat ve 
				Terakki’nin yetersiz tutumu, savaşın mali yükünün Arap 
				vilayetlerine ödetileceği beklentisi, bu vilayetlerde İttihat ve 
				Terakki hükümetine karşı olan kuşkuları derinleştirmiştir. 
				Öylesine ki, “[…] Halep’te savaş için öncelikle de eşrafın 
				yaptığı ödemelerin yükü çok ağırdı. Yetkililer önce mecburi 
				borçlanma yoluna gitmeyi düşünmüşlerdi, ancak bunun yerine et, 
				yağ ve buğday gibi ihtiyaç maddelerini eşraftan temin etme 
				yoluna gittiler. Avusturya konsolosuna göre, bu 
				mükellefiyetlerden en fazla İtilâfçıların eski liderleri 
				(muhtemelen kentin en zenginleri zarar görmüştü. [...]” Bu nedenle hükümetin kimi başarılı uygulamalarına rağmen, Arap vilayetlerindeki İttihat ve Terakki Kulüpleri azalmıştı veya etkisiz hale gelmişti. </p>
				<p class="normal">Bir yandan Ayntab İttihat ve Terakki Kulübü başkanı Ali Cenani’nin 1908 seçimlerinde Halep mebusu seçilerek ayrılması ve 1912’de de mebusluğa devam etmesi, diğer yandan yukarıda açıklanan nedenlerle Balkan Savaşı sonrası ülkede ortaya çıkan yeni durum, Ayntab İttihat ve Terakki Kulübü’nü (AİTK) de olumsuz yönde etkilemiş olmalıdır ki, eldeki mevcut bilgilere göre, kulübün bundan böyle kayda değer bir faaliyetinin olup olmadığı tespit edilememiştir. Öte yandan kulübün asıl kurulmasında rol oynayan Ahmed Muhtar’ın [Göğüş] da Ayntab’dan 
				ayrılarak, I. Dünya Savaşı yıllarında İttihat ve Terakki 
				Cemiyeti Bakırköy ve Fatih sorumlu kâtipliklerinde bulunmuş 
				olması, AİTK’yi ciddi bir şekilde sarsmıştır. Yaptığımız araştırmada, 1914 yılı başlarından itibaren AİTK’nin, herhangi bir etkinliği tespit edilememiştir.</p>
				<p class="normal">I. Dünya Savaşı’nın patlak vermesinin hemen 
				ardından İttihat ve Terakki Cemiyeti’nin genel meclisi 
				dağıtılmış ve bu da cemiyetin içinde küçük bir grubun iktidarı 
				ele geçirmesine olanak sağlamıştır. Gölge kabine, gittikçe artan Arap huzursuzluğuna karşı sert önlemler almayı tercih etmiş, Suriye’de bulunan 4. Ordu Komutanı Cemal Paşa’nın tutumu, Türk-Arap ilişkilerini daha da çıkmaza sokmuştur. Şerif Hüseyin ve McMahon yazışmalarıyla Arap isyanı kurgulanmış ve Osmanlı ordusuna karşı ayaklanacak olan Arap birliklerine, İngiltere tarafından mükâfat olarak bağımsız Arap devleti vaat edilmiş ve bu bağlamda çeşitli antlaşmalar yapılmıştır. </p>
				<p class="normal">I. Dünya Savaşı’nın sonucunda, Osmanlı Devleti 
				de 30 Ekim 1918’de Mondros Mütarekesi’ni imzalamış ve İtilaf 
				Devletleri’ne, güvenliklerini tehdit edecek bir durum karşısında 
				sınırları içindeki herhangi bir stratejik noktayı işgal etme 
				haklarına sahip olma yetkisini vermiştir. Mondros Ateşkes 
				Antlaşması’nı dayanak olarak kabul eden İngiliz kuvvetleri, 17 
				Aralık 1918’de, “Halep’te fazla asker ve hayvanları 
				bulunduğundan yalnız kışı çıkarmak ve iaşe hususunda sıkılmamak 
				[...]” maksadıyla (!) Ayntab’ı<sup class="calibre3"><a href="jonturk_split_048.html#footnote-100-5" id="footnote-100-5-backlink" name="footnote-100-5-backlink">[5]</a></sup> işgal etmişler ve Amerikan 
				Koleji’ne yerleşmişlerdir.</p>
				<p class="normal">İngiliz işgali üzerine Ayntab İttihat ve Terakki üyeleri bireysel olarak yeniden harekete geçmişlerdir. İngiliz işgalcileri vatanlarından atmak için, daha önce Ayntab İttihat ve Terakki Kulübü’nün (AİTK) başkanlığını yapmış olan Taşçızâde Hoca Abdullah Efendi ve aynı kulübün üyesi, Kethüdazâde Hüseyin Cemil Bey [Göğüş] derhal harekete geçerek, Hafız Şahin Efendi ve Kürt Hacı Osman Ağa, Mamat Ağazâde Ali Efendi, tüccardan Ağazâde 
				Ali Ağa’nın evinde bir toplantı yapmışlardır. Ayntab Müdafaa-i 
				Hukuk Cemiyeti’nin ilk nüvesi, Aralık 1918’de, bu toplantıda 
				teşkil edilmiştir. Ne var ki, İngilizler hukuk dışı gerekçeler 
				ileri sürerek heyetin önde gelenlerini tutuklamışlar, önce 
				Halep’e, oradan Şam’a ve nihayet Mısır’daki esir kamplarına 
				götürmüşler ve çok ağır işkencelerde bulunmuşlardır.</p>
				<p class="normal">Ayntab’da İngiliz zulmü devam ederken, Mustafa Kemal, 19 Mayıs 1919’da Samsun’a ayak basarak Erzurum ve Sivas Kongrelerini gerçekleştirmiş ve Anadolu’nun düşman işgalinden kurtarılması için gerekli stratejiyi açıklamıştır. Ayntab 
				adına Kara Vasıf Bey [Karakol] ve Hafız Şahin katıldığı Sivas Kongresi’nde, “Osmanlı ülkesinin herhangi bir bölümüne yönelecek el atma ve işgale” karşı “hep birlikte savunma ve direnme ilkesi” kararı doğrultusunda, Ayntab 
				ve Kilis’in savunulması 3. Kolordu ile ikinci bölge içinde 
				bulunan Müdafaa-i Hukuk Cemiyetlerine verilmiştir.</p>
				<p class="normal">Bu arada, Anadolu ve Rumeli Müdafaa-i Hukuk Cemiyeti’nden bahis ve Mustafa Kemal Paşa imzasını taşıyan birer mektup Ayntab Mutasarrıflığı’na ve Belediye Başkanlığı’na ulaşmış, fakat mutasarrıf bu mektubu derhal İstanbul Hükümeti’ne göndererek durumdan haberdar etmiştir. Ayntab 
				Tahrirat Müdürü, İttihat ve Terakki Fırkası Hicaz sorumlu eski 
				kâtibi Ragıp Bey, Mustafa Kemal’den gelen ikinci mektuptaki istemler doğrultusunda hemen harekete geçmiş ve Liva İdare Meclisi Başkâtibi Maraşlı Avni Bey’e durumu açmış, o sırada devlet memuru olmayan ve halkla yakın ilişkisi olduğu tespit edilen Dr. Hamid Bey ile görüşülmesi gerektiği kanaatine varılmıştır. Ragıp Bey, Dr. Hamid Bey’e Müdafaa-i Hukuk şubesinin Ayntab’da açılması için mutasarrıflık makamına bir beyanname vermesini, kendisinin de bu konuda mutasarrıflık nezdinde yardımcı olacağını ve bunu gerçekleştireceğini belirtmiştir. Dr. Hamid Bey bunu gerçekleştirmiş, Ragıp Bey, Eşref Bey ve Dr. Hamid Bey ilkönce bekâr olan Eşref Bey’in evinde, sonra Ayntab’ın en ücra köşelerinde gizlice halkı örgütlemeye başlamışlardır. “[…] Bu esnada Ayntab ahalisi milliyetperver ve muhalif olmak üzere ikiye ayrıldı. Mutasarrıf Celâl Bey de dahil olduğu halde muhaliflerin ekserisi Ayntab eşrafı ile uleması ve bunların âvâneleri olan bir takım hamâka 
				ve cühela [ahmak ve cahiller] idi. [...]” Tahrirat Müdürü Ragıp Bey’e göre ise, “[…] gayet çekingen mutasarrıf ve kadı ve jandarma tabur kumandanı, ahad [kimse] ile temasa tenezzül etmemekle beraber ancak icap ederse işgal kuvvetlerine karşı güya protesto vazifesini kendisine mal sayan ve Cemiyet-i İslâmiye 
				namı altında vücuda getirilen bu cemiyetin azası yani memleket 
				eşrafı ile birlikte teşkilâtımıza muhalif idiler. […]” “[…] Milliyetperverler ise halk ve hakikî ulemâdan ve avamdan mürekkep olup reisleri Ayntab mebusluğuna intihab [seçilen] edilen [İttihatçı] Ahmet Muhtar Bey [Göğüş] 
				idi. […]”</p>
				<p class="normal">Önde gelen liderleri ve ekseriyeti AİTK üyesi olan milliyetperverler, Mustafa Kemal’in gönderdiği Sivas Kongresi kararlarını hassasiyetle uygulayarak, bir gece Meclis-i İdare Başkâtibi Eşref Bey’in Gümüş Kastel yanındaki evinde toplanarak, “Tahrirat Müdürü Ragıp Bey ile Jandarma Yüzbaşısı Esad Bey, [o vakit açıkta bulunan] Doktor Hâmdi Bey, Ahmet Muhtar Bey, Alay Kâtibi Maraşlı Avni Bey, Meclis İdare Başkâtibi Eşref Efendi, Maraşlı Hoca Hâmdi Efendi, Kevkep zâde Abdurrezzak Efendi, Marak zâde Şerif Ağa, Körükçü zâde 
				Ahmet Efendi”den tamamı Ayntablı olmayan bir “Heyet-i Mümessile”yi (Temsil Heyeti) ve tamamı Ayntablılardan oluşan “Heyet-i İdare”yi (İdare Heyeti) oluşturdular.</p>
				<p class="normal">Ayntab’daki milliyetperverler, Mustafa Kemal’in emirleri doğrultusunda, yukarıda sözünü ettiğimiz “Heyet-i Mümessile” ve “Heyet-i İdare”den oluşan Anadolu ve Rumeli Müdafaa-i Hukuk Cemiyeti Ayntab Heyet-i Merkeziyesi’ni Ekim 1919 başlarında kurmuşlar ve telgraf memuru Mahmud 
				Mahir Bey vasıtasıyla Sivas’ta bulunan Mustafa Kemal Paşa’ya 
				bildirilmesini sağlamışlardır. </p>
				<p class="normal">Sivas Kongresi kararları gereği yöreye gönderilen Kılıç Ali, Maraş’ı düşman işgalinden kurtardıktan sonra bu kez Urfa ve Ayntab’dan heyetlerin Maraş’a gönderilmesini istemiştir. Her iki heyet de Maraş’a gitmiştir. Kılıç Ali ile görüşmek üzere, Ayntab’dan giden temsilciler şunlardır: Eski ittihatçılardan Ahmed Muhtar Bey [Göğüş], Jandarma Komutanı Esad Bey, Tahrirat Müdürü İttihatçı Ragıp Bey, Hacı Halitzade 
				Sadık Bey [Koçak]. Şehrin ayrıntılı haritasını da beraberlerinde götüren Ayntab 
				heyeti, Kılıç Ali Bey’e, şehrin savunması ile ilgili detaylı 
				bilgi vermişlerdir. Kılıç Ali başkanlığında toplanan heyet, Ayntab 
				haritası üzerinde Fransız işgaline karşı, yerel savunmaları 
				oluşturacak semtleri ayırarak numaralamışlar ve 27 semt teşkil 
				etmişlerdir.</p>
				<p class="normal">Bu arada İngilizlerin esaretinden kurtulan AİTK üyesi Hüseyin Cemil Göğüş, Ayntab’a dönmüş ve sıcak savaşın başladığı 1 Nisan 1920 yılından itibaren başyazarlığını AİTK üyesi Ahmed Muhtar’ın (M.T.) rumuzuyla yaptığı Ayntab Haberleri gazetesini çıkarmıştır. Savaş ortamında, kimi zaman günlük, kimi zaman iki veya üç günde yayımlanarak gizli dağıtılan ve halk üzerinde büyük bir etki yaratan gazete, Ulusal Kurtuluş Savaşı programının ateşli bir savunucusu olmuştur. </p>
				<p class="normal">Ulusal Kurtuluş programını Ayntab’da bizzat gerçekleştiren, yürüten ve Ayntab Müdafaa-i Hukuk Cemiyeti’ni kuran eski AİTK üyeleri, Ayntab halkının kendi yurtlarında bağımsız yaşama hak ve istemlerinden doğan eylemlerini organize ederek uygulamış ve Ayntab’ın 25 Aralık 1921’de düşman işgalinden kurtulmasında temel rol oynamışlardır. Örneğin, 8/9 Şubat 1921’de kentte Fransızlarla yapılan anlaşmada hiçbir AİTK üyesinin, dolayısıyla Ayntab Müdafaa-i Hukuk Cemiyeti üyesinin imzası bulunmamaktadır. </p>
				<p class="normal">Ulusal Kurtuluş Savaşı yıllarında halkının gösterdiği kahramanlıktan dolayı 02.02.1921 tarihinde İcra Vekilleri Heyeti’nin aldığı bir kararla Ayntab kasabasının adı Gaziayntab’a 
				dönüştürülmüş ve bu karar TBMM’de kanun haline getirilerek 8 Şubat 1921’de yürürlüğe girmiştir. Bir süre bu isimle anılan kentin adı daha sonra Gaziantep olmuştur.</p>
				<p class="normal">TBMM’nin I. döneminde Gaziayntab milletvekili olarak görülen AİTK’nin çekirdek kadrosunda, kentte kalanlar da Cumhuriyet Halk Partisi üyesi kalarak yurt hizmetlerini yürütmüşlerdir. Örneğin Ahmed Muhtar Göğüş, uzun bir süre CHP il başkanlığını yürütmüştür.</p>
				<p class="normal">1926 yılına gelindiğinde İzmir Suikastı’nı izleyen günlerde İttihatçıların yargılanması gündeme gelmiştir. Bu bağlamda, mahkeme tarafından hazırlanan “İddianame”de Ahmed 
				Muhtar da suçlanmıştı (2 Ağustos 1926). Tutuklanarak cezaevine atılan Ahmed Muhtar, Kılıç Ali’nin yardımı ve Mustafa Kemal’in girişimiyle kurtulmuştur. </p>
				<p class="normal">Sonuç olarak denilebilir ki, baskıcı, zorba, zulüm ve kahreden yönetime karşı cesaretle ayaklanıp, hakkını ve özgürlüğünü korumak için, evrime bağlı olmaksızın, devrim tarihinin, ihtilal kanunlarının ve toplumsal ihtilallerin ilkeleri gereği, onu silah ve barut ile, ölüm ile, kan ile hemen hallederek, özürlüğe, adalete ve eşitliğe dayanan yeni bir yönetimi iktidara getirmek için gerçekleştirilen 1908 Devrimi, Ayntab’da da aynı kaygılarla ortaya çıkmış ve hürriyetin ilanı kentte büyük bir sevinç ve heyecanla karşılanmıştır. Göreceli de olsa, özgürlük ortamından yararlanılarak, büyük bir olasılıkla asker kaynaklı, asker-aydın ilişkisi sonucu, zaten patlamaya hazır olan halkın da katılımıyla Ayntab’da kurulan İttihat ve Terakki Kulübü, gerçekleştirdikleri etkinliklerle, özgürlük, eşitlik, adalet ilkelerine bağlı, kendi hukukuna sahip, aklın ve bilimin egemen olduğu bir yaşam tarzı konusunda halkı aydınlatmaya çalışmışlar, İstanbul’dan bol miktarda gelen gazete ve bildirileri de halka iletmişler ve adeta Ayntab’da bir fikir devrimi yaratmışlardır. Eğitime son derece önem veren kulüp, okul açmak için bir hayli çaba sarf etmiş, hatta girişimde bulunarak inşaatı dahi yapmışlardır. Dahası, 1919 yılında varlığını sürdürdüğünü tespit ettiğimiz “Ayntab İttihad ve Terakki Ana Mektebi” büyük olasılıkla kulübün girişimleri ile o yıllarda kurulmuştur. Kulübün bu çalışmaları, kuşkusuz Kemalizm’in ve toplumsal değişimin öncelleri bakımından son derece önemlidir. 1913 yılının sonları, 1914 yılının başlarından itibaren etkisiz bir hale gelen AİTK’nin, İngilizlerin 17 Aralık 1918’de kenti işgaline kadar herhangi bir faaliyeti tespit edilememiştir. İşgal karşısında yeniden ortaya çıkan bir grup kulüp üyesi, Ayntab Müdafaa-i Hukuk Cemiyeti’nin ilk çekirdeğini oluşturarak halkı örgütlemişler ve 4 Kasım 1919’da İngilizlerden kenti devralan Fransız işgal kuvvetlerine karşı da aynı tutumunu sürdürmüşlerdir. Ulusal Kurtuluş Savaşı sırasında, yerel yönetimin, ulemanın ve eşrafın İstanbul Hükümeti’nden yana tavır sergilemesine karşın, Mustafa Kemal’in kararları doğrultusunda hareket eden kulüp üyeleri, Ayntab Müdafaa-i Hukuk Cemiyeti’ni resmen kurarak, kentin düşman işgalinden kurtarılmasında bizzat görev yapmışlardır. Kulübün üyeleri, Cumhuriyet’in ilk yıllarında ve sonrasında gerek yerel yönetim, gerek hükümet düzeyinde görevler alarak kente ve döneme önemli hizmetlerde bulunmuşlardır.</p>
				<p class="normal3">Seçilmiş Kaynakça</p>
				<p class="normal">A.C., “Bahaeddin Şakir Bey’in Bıraktığı Vesikalara Göre İttihad ve Terakki: 131”, Milliyet, 2 Eylül 1934.</p>
				<p class="normal">Anderson, Matthew Smith, Doğu Sorunu 1774-1923, çev. İdil Eser, İstanbul 2001.</p>
				<p class="normal">Arıburnu, Kemal, Sivas Kongresi, Ankara 1997.</p>
				<p class="normal">Barlas, Uğurol, Gaziantep Basın Tarihi 100. Yıl, Karabük 1972.</p>
				<p class="normal">______, Gaziantep Tıp Tarihi ve Kültür Araştırmaları, İstanbul 2004.</p>
				<p class="normal">Başbakanlık Cumhuriyet Arşivi, Bakanlar Kurulu Kararları, 2.2.1921/626.</p>
				<p class="normal">Başbakanlık Osmanlı Arşivi, Hariciye, Harb-i Umûmi (BOA. HR. HU.) Karton. 43/61. </p>
				<p class="normal">Bayur, Yusuf Hikmet, Türk İnkılâbı Tarihi, Cilt I, Kısım 2, Ankara 1983.</p>
				<p class="normal">Brailsford, H. N., Macedonia Its Races and Their Future, Methuen &amp; CO., Londra 1906.</p>
				<p class="normal">Çoker, Fahri, Türk Parlamento Tarihi Milli Mücadele ve T.B.M.M. I. Dönem 1919-1923, Cilt I, Ankara 1994. </p>
				<p class="normal">______, Türk Parlamento Tarihi Millî Mücadele ve T.B.M.M. I. Dönem 1919-1923, Cilt III, Ankara ty.</p>
				<p class="normal">Darkot, Besim ve Dağlıoğlu, Hikmet Turhan “Ayıntab”, İslam Ansiklopedisi, Cilt II, İstanbul, 1993.</p>
				<p class="normal">Dinamo, Hasan İzzettin, Kutsal İsyan, Cilt VI, İstanbul 1967.</p>
				<p class="normal">Evans, Stephen F., The Slow Rapprochement Britain and Turkey in The Age of Kemal Atatürk 1919-38, The Eothen Press 1982.</p>
				<p class="normal">Eyüp Sabri, Bir Esirin Hatıraları, Ankara 1338.</p>
				<p class="normal">François, Georgeon, Osmanlı-Türk Modernleşmesi (1900-1930), çev. Ali Berktay, İstanbul 2006.</p>
				<p class="normal">Goloğlu, Mahmut, Sivas Kongresi, Ankara 1969.</p>
				<p class="normal">[Göğüş, M. Oğuz], “Hüseyin Cemil Göğüş”, Gaziantep’i Tanıtıyoruz, Cilt III, Sayı 1.</p>
				<p class="normal">______, Celal Kadri Barlas’ın Dilinden, “İttihad Terakki Cemiyeti Gaziantep’te Nasıl Kuruldu?” Gaziantep’i Tanıtıyoruz, Cilt II, Sayı 2, 30 Temmuz 1963.</p>
				<p class="normal">Hacısalihoğlu, Mehmet, Jön Türkler ve Makedonya Sorunu 1890-1918, İstanbul 2008.</p>
				<p class="normal">Hitti, Philip K., Syria a Short History, Being a condensation of the author’s ‘History of Syria including Lebanon and Palestine’, New York 1959.</p>
				<p class="normal">Honigmann, Ernest, Bizans Devletinin Doğu Sınırı, çev. Fikret Işıltan, İstanbul 1970.</p>
				<p class="normal">Kansu, Aykut, 1908 Devrimi, İstanbul 1995.</p>
				<p class="normal">Kayalı, Hasan, Jön Türkler ve Araplar, İstanbul 1998.</p>
				<p class="normal">Kedourie, Elie, Arabic Political Memoirs and Other Studies, Londra 1974.</p>
				<p class="normal">Klieman, A. S., “Britain’s War Aims in the Middle East in 1915”, Journal of Contemporary </p>
				<p class="normal">History, Cilt III, No. 3, 1968. </p>
				<p class="normal">Kolağası: Resneli Ahmed Niyazi, Hatırât-ı Niyazi yahud Tarihçe-i İnkılâb-ı Kebîr-i </p>
				<p class="normal">Osmanîden Bir Sahife, İstanbul 1326 (1910).</p>
				<p class="normal">Kopye Defteri, Cild-i evvel, 1 Mart Efrencî, 25 Rue Bonaparte Paris, 166 vd. (Osmanlı İttihad ve Terakki Cemiyeti Merkezi’nin 1906-1907 Senelerinin Muhaberat Kopyası, Atatürk Kütüphanesi, Belediye Yazma, O. 30.</p>
				<p class="normal">Kopye Defteri, Cild-i sâni, 15 Teşrin-i sâni efrenci [1]907, [İttihad ve Terakki Cemiyeti’nin 15 Teşrin-i sâni 1907-28 Mart 1908 Senelerine Ait Muhaberatının Kayıt Defteri], Türk Tarih Kurumu Yazmaları, no. 130. </p>
				<p class="normal">Marriott, J. A. R., The Eastern Question an Historical Study in Eurepean Diplomacy, Fourth Edition, Oxford University Press 1940.</p>
				<p class="normal">Miller, William, The Otoman Empire, 1801-1913, Cambridge University Press 1913.</p>
				<p class="normal">Monroe, Will S., Bulgaria and Her People, Boston USA 1914.</p>
				<p class="normal">Montesquieu, Considérations sur les causes de la grandeur des Romains et de leur décadence, Poussielgue 1907.</p>
				<p class="normal">Report of the International Commission to Inquire into the Causes and Conduct of the Balkan Wars, Published by the Carnegie Endowment for International Peace, Washington DC, 1914.</p>
				<p class="normal">Salnâme-i Vilâyet-i Haleb, 1288 Hicrî senesi (1871) Def’a 5, Haleb Matbaa-i Vilâyet 1288/1871.</p>
				<p class="normal">Salnâme-i Vilâyet-i Haleb, 1326 Hicrî senesi (1908) Def’a 35, Haleb Matbaa-i Vilâyet 1324/1908.</p>
				<p class="normal">Salnâme-i Vilâyet-i Haleb, 1326 Hicrî senesi (1908) Def’a 35, Haleb Matbaa-i Vilâyet 1324/1908.</p>
				<p class="normal">Sir A. W. Ward, Litt. D., F. B. A. ve G. P. Gooch, M. A., Litt. D., The Cambridge History of British Foreign Policy 1783-1919, Cilt III (1866-1919), New York, The Macmillan Company 1923.</p>
				<p class="normal">T.C. Genelkurmay Başkanlığı Harp Tarihi Dairesi Resmi Yayınları, Seri No: 1, Türk İstiklâl Harbi IV ncü Cilt Güney Cephesi, Genelkurmay Basımevi, Ankara 1966, s. 49. (Ahmet Hulki Saral tarafından kaleme alınan eser, Askeri Tarih ve Stratejik Etüt Başkanlığı Arşiv kayıtlarına dayanılarak hazırlanmıştır.)</p>
				<p class="normal">Tahsin Nâhid ve Ruhsân Nevvare, Jön Türk, İstanbul 2003. </p>
				<p class="normal">Tansel, Selahaddin, Mondros’tan Mudanya’ya Kadar, Cilt I, Ankara 1973.</p>
				<p class="normal">The Bibliography of Turkish Works Printed in Non-Latin (Arabic, Armenian and Greek Characters) 1584-1986, National Library of Turkey, compact disc, Ankara 2001 - Eski Harfli Türkçe Basma Eserler Bibliyografyası (Arap, Ermeni ve Yunan Alfabeleriyle) 1584-1986, Millî Kütüphane Yayını CD’si, Ankara 2001, Kısaltmalar: BA: “Isdepanyan, H.A., Ermeni Harfli Türkçe Kitapların Listesi - 1727-1968, Ermenistan SSC (Sovyet Sosyalist Cumhuriyeti) Bilimler Akademisi Yayınevi, Erivan, 1985.</p>
				<p class="normal">Turgut, Hulûsi (der.), Atatürk’ün Sırdaşı Kılıç Ali’nin Anıları, İstanbul 2005.</p>
				<p class="normal">Türkiye Büyük Millet Meclisi Arşivi, “T.B.M.M. Azasının Tercüme-i Hal Kâğıdı Örneği”, sicil no: 178.</p>
				<p class="normal">Ünler, Ali Nadi, “Ahmet Muhtar Göğüş”, Sabah, yıl 18, sayı 5650, 13 Ağustos 1978.</p>
				<p class="normal">Yalman, Ahmet Emin, Turkey in the World War, New Hawen 1930.</p>
				<p class="normal">Yener, Şakir Sabri, “Antep Tarihinde 1908 Ayaklanması”, Gaziantep Kültür Aylık Bilgi ve Fikir Dergisi, Cilt V, Sayı 57, 10 Eylül 1962.</p>
				<p class="normal">Yetkin, Hulûsi (haz.), Anlatan: Şakir Sabri Yener, İncilipınar, Gaziantep 1962.</p>
				<p class="normal">Young, E. Hilton, “A Suggested Scheme of Reforms”, Luigi Villari (ed.) The Balkan Question, Londra, Jhon Murray 1905.</p>
				<p class="normal">[Young, George, Sir, bart.], Nationalism and war in the Near East, ed. Lord Courtney of </p>
				<p class="normal">Penwith, Oxford, Clarendon Press; Londra, New York [etc.] H. Milford 1915.</p>
				<p class="normal">Zürcher, Erik Jan, Savaş, Devrim ve Uluslaşma Türkiye Tarihinde Geçiş Dönemi (1908-1928), çev. Ergun Aydınoğlu, İstanbul 2005.</p>
				</body>
</html>