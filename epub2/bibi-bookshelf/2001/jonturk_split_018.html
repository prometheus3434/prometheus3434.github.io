<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>jonturk</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:a003e498-fb28-4c30-bc71-7780e5eb847a"/></head>
  <body class="calibre">
<h2 class="h2baslik1" id="calibre_toc_21">Latife’nin Bir Jesti: Doğu ve Batı 
				Feminizmleri ve Devrimle İlişkileri</h2>
				<p class="sagnormal">Elif Ekin Akşit-Vural</p>
				<p class="normal">20. yüzyıl başında Rusya’da 1905’te, İran’da 1906’da, Osmanlı İmparatorluğu’nda 1908’de, Meksika’da 1910’da, Çin’de 1911’de gerçekleşen anayasal devrimler ve onları takip eden kültür devrimleri birbirlerine milliyetçilik ekseninde ve milliyetçilikle feminizmin içkin ilişkisi üzerinden bağlanıyorlar. Dolayısıyla, feminizm tartışmaları burjuva ve kültür devrimi kavramlarının çelişkilerinin de ortaya çıktığı önemli bir alan. Karşılaştırmalar için iyi bir zemin oluşturan burjuva ve kültür devrimleri nitelemeleri karşılaştırmalı feminizmler konusuyla da örtüşüyor. Ben de, burada, Osmanlı feminizmi tartışmalarını temel alarak 20. yüzyıl başında ortaya çıkan ve 1930’larda kökten bir şekilde dönüşen feminist girişimleri birbirleriyle bağlantılı İran, Sovyet, Çin, Meksika deneyimleriyle beraber ele alacağım. </p>
				<p class="normal">Esas bağlantıları yakın coğrafyalar üzerinden kurmakla beraber, uzak ülkelerden vereceğim örneklerle Halide Edib’in 
				bir zamanlar şark mefkûresi olarak tanımladığı coğrafi 
				bağlantıyı genişletmek istiyorum. Ne de olsa, hâlâ, 20. yüzyıl 
				başı “şark mefkûresini tahlil etmek gayet güç,” “çünkü çok 
				karışık.” Ama bu karışıklık, Türkiye özelinde ve Ortadoğu 
				genelinde var olan sorunları coğrafi hapishanelere mahkûm etmeyi 
				gerektirmiyor. Yani özelde Osmanlı-Türkiye, genelde Ortadoğu 
				feminizmlerini içlerinde bulundukları uluslararası bağlamdan 
				kopararak ele almak var olan problemleri aydınlatmadığı gibi 
				yeni oryantalizmlere yol açıyor.</p>
				<p class="normal">Ben burada feministlerin kendi aralarındaki 
				ilişkileri ve uluslararası bağlantıları üzerinden farklı 
				feminizmlerin burjuva devrimiyle ilişkilerini değerlendirerek bu 
				izole yaklaşımların dışına çıkmaya çalışacağım. Şark mefkûresini 
				bu şekilde ele almak, bu makalede de zaman zaman yapacağım gibi, 
				Batı Avrupa deneyimiyle de tezatlar değil, benzerlikler 
				üzerinden bağlantılar kurmayı kolaylaştıracaktır. Osmanlı 
				İmparatorluğu’ndaki farklı feminist yaklaşımları düşünürken 
				hazır etiketleri değil, uluslararası durum içindeki yerleri 
				üzerine kafa yoracağım. Karşılaştırmalar ile feminizmi eski 
				aristokrat, yeni burjuva, daha kalabalık heterojen bir kentli 
				sınıf ya da köylü kadınlar bağlamında düşünürken, bu düşünce 
				çizgisinin işaret ettiği milliyetçi gelişmeyle ilişkisi üzerinde 
				duracağım.</p>
				<p class="normal">Her coğrafyanın feminizmleri aynı ağırlıkta çalışılmamış olduğundan karşılaştırmalı çalışmaların bugünkü ağırlığını kazanması zaman almıştır. 1908 sonrasında Osmanlı İmparatorluğu’nda feminizm de bu yeni çalışma biçimini etkileyen konulardan biridir ve son yirmi yılda üzerinde durulmaya başlanmıştır. Osmanlı feminizminin farklı çeşitleri ve mahiyetleri ise elimizdeki pek az eserle bile ortaya çıkmıştır ve bu makalenin olduğu gibi, gelecekte yeni çalışmaların konusu da olmaya devam edecektir. Mesela Müslüman ve gayrimüslim feministlerin katkıda bulundukları yayınlar, feminizmin kadınlar için sunduğu alanları daha da açarken, milliyetçiliğe kanalize edilmesine de aracı oluyorlardı. Bu doğrultuda, bu dergiler, feministlerin birbirleriyle, Batı’yla ve milliyetçilikle ilişkilerinin analizi için de anahtar teşkil ediyorlardı. Burjuva devrimden milliyetçiliğin toplumsallaşmasını gözeten kültür devrimine geçişte Fatma Aliye, Halide Edib ve Nezihe Muhiddin’in birbirleri hakkında yazdıkları da milliyetçiliğin kadınların bir önceki kuşakla ilişki biçimini ne kadar belirlediğini anlamamıza yardımcı oluyor. Bu çeşit bir anlayış da, bu makalede değinileceği gibi Latife Hanım’ın öfke krizleriyle karikatürize olan popüler feminizmin akıbetini yeniden değerlendirmek için bir fırsat sunuyor. </p>
				<p class="normal1">Kadınların Kamusal Alanı</p>
				<p class="normal">Milliyetçilik ve feminizmin içkin ilişkisine gelmeden önce, bu bölümde, kültür devriminin kamusallığın tarihsel gelişimiyle ilişkisi, bu tarihsel gelişimin Osmanlı İmparatorluğu’nun farklı bölgeleri, Çin, Sovyetler ve Avrupa açısından senkronizasyonun yapılıp, feminizmin bu tarihsel gelişim ile ilişkisi tartışılmaktadır. </p>
				<p class="normal">Bu yazının önemli bir anahtar kelimesi olan kültür devrimi kavramını Hobsbawm daha 1789 sonrası kamusal alanın yapısal dönüşümü için kullanıyor. Bireylerin birbirleriyle ilişkilenmesinin temel kamusal faaliyet olduğu bu dönemde, aklın ve değerin seçkinlerinin ve müzik ve istatistik meraklılarının, dışlanmış entelektüellerin, arıza tiplerin siyasiliği ve radikalliğinin politik bir güç haline geldiğini söylüyor. Habermas’ın 
				aksine, bu siyasileşmeyi sağlayan itkinin sosyallikten çok 
				devrimin olayları olduğunu savunuyor. Bireysellik pek sınıf 
				örgütlenmesi olmasa da bu insanlar, kendilerini bir sosyal 
				sınıfın tersi olarak tanımlarken yeni bir sınıf oluyorlardı. 
				Fransa’da 1830’da artık iktidara geldiği belli olan orta sınıfla 
				halk arasında ortaya çıkan çatışma ise 19. yüzyıl boyunca 
				kurumsallaşıyordu.</p>
				<p class="normal">Bu sosyalleşmelere zemin olan salonların 
				sahibeleri ise bu kamusal alan oluşumunu hazırlasalar da, bu 
				çevrelerden çıkan ilim, rahim ve beynin ters orantılı çalışan 
				organlar olduklarını savunuyordu. Bir başka ifadeyle, bu sınıfın kadınlarının dışlanması bir birleşme zemini oluşturarak kamusal alanın meşruiyetini sağlıyordu.Aynı dönemde ortaya çıkan feminist hareketler ise bu yolla sağlanan meşruiyeti sorgulasalar da, bu çevrelere dahil olmak için çaba gösteriyorlardı. Bu yolla, kendilerini her seferinde milliyetçiliğe hizmet ederken bulmalarına yol açıyordu. </p>
				<p class="normal">Osmanlı İmparatorluğu’nda da, aynı dönemde 
				dünya sistemine eklemlenerek ticaret yoluyla zenginleşip yeni 
				bir sınıf haline gelen gruplardan kadınlar Frenk elbiseleri ve 
				şemsiyelerle sokakta, yeni mesire yerlerinde ve hamamlarda yeni 
				kamusallıklar geliştiriyorlardı. Milliyetçilik akımının vazgeçilmezleri olan gazete ve dergiler ise özellikle 1908’den itibaren bu kamusallığı güçlendirerek onları daha da aktif hale getiriyordu. Bu tarihe kadarsa özellikle Namık Kemal’in “Kadınlarımız” başlığı altında kendisini kadın meselesinin nihai çözümüne vakıf olarak tanımlayan yazıları vatan ve kadınları birbiri üzerinden tanımlıyordu. Daha kimse için fazla anlam ifade etmeyen vatan kelimesi, anne olma potansiyelleri üzerinden kadınlara benzetildikçe ete kemiğe bürünüyordu. Aynı anda kadınların kendi kamusal bedenleri de vatan kelimesinin muallaklığı içinde eriyordu.</p>
				<p class="normal">1908’de Çin’de de Kadın Çalışmaları Dergisi 
				adında bir dergi çıkmaya başlıyor ve 1912’de bu çeşit dergilerin 
				sayısı yirmiye çıkıyordu. Benzeri Osmanlı İmparatorluğu’nda da 
				tecrübe edilen erkek reformistlerin kadın meselelerini 
				tartışırken soyundukları koruyucu ve kurtarıcı rol burada da 
				gözlemlenebiliyordu. Milliyetçi arzuların kadınlara yansıması 
				milliyetçiliğe ihtiyaç duyduğu heyecanı katarken kadın 
				sorunlarını çözmek bir yana, iyice karmaşıklaştırıyordu. Erkek 
				akrabaları aracılığıyla gazetecilik alanında faaliyet göstermeye 
				başlayan kadınlar da zaten yavaş yavaş oluşan kadın okuyucu 
				kitlesini kadın sorunlarından çok bu sorunları da çözeceği 
				düşünülen milliyetçiliğe sevk ediyorlardı.</p>
				<p class="normal"> Bu çizgide, Osmanlı Müslüman feminizmlerinin 
				burjuva devrimiyle ilişkileri de 1908 öncesinde kısmen ve 
				sonrasında daha güçlü olarak yaşanan medyatik çıkışın kadın 
				dergilerinde takip edilebiliyordu: Örneğin bir aile dergisiyle 
				kadın dergisi arasında bir uzlaşma niteliği taşıyan Hanımlara 
				Mahsus Gazete tüketime önem verirken feminizmden ve 
				kazanımlarından da söz ediyordu. Fatma Aliye Hanım (1862-1924) 
				bu derginin başta gelen yazarlarındandı ve çokeşliliğe karşı idi 
				ama bu konudaki emekleri İttihat ve Terakki’nin Hukuk-ı Aile 
				Kararnamesi’ne hiç etki etmeyecekti ve çok eşlilik 1926’ya kadar 
				devam edecekti. 1917’de, İttihat ve Terakki’nin tam iktidarının 
				laikleşme teşebbüsleri arasında listelenen kararnamede açıkça 
				bir kenara itilen çokeşlilik karşıtı kadınlar dünyada yalnız 
				değildi. Aynı sene katkıda bulundukları anayasada siyasi hakları 
				es geçilen Meksikalı kadınlar da benzeri problemlerle 
				cebelleşmekteydi. Her ne kadar o zamanlar aralarındaki uluslar ötesi bağlantıyı sağlayamasa da, yazmak kadınlar için yeni iletişim alanları açarken bu çeşit iletişim biçimleri yeni örgütlere de zemin oluşturuyordu. 1876’da Mithat Paşa’nın eşi, herhalde paşanın kurduğu Kız Sanayi Mektepleri’nin de ilişkide bulunduğu askeriye ağları çerçevesinde olacak, yaralı askerlere yardım için bir cemiyet kurdu. Bunu 1897’de Aliye’nin kurduğu bir cemiyet ve 1898’de de Aliye’nin kardeşi Emine Semiye’nin Şefkat-i Nisvan’ı 
				izledi.</p>
				<p class="normal">Hanımlara Mahsus Gazete’den sonra kadın güzelliği ve güzellik malzemelerinin tüketimine odaklanan Mahasin 
				(Estetik) 1908’de geldi ve ilk ayrım gerçekleşmiş oldu. Onu 1912 
				ve 1913 senelerinde feminist Kadınlar Dünyası ve Kadınlık 
				Duygusu takip etti. Kadınlar Dünyası gazeteye sadece kadınların 
				yazı yazabilmesini bir yayın politikası haline getiriyordu. Bu kadro şöyle idi: Ulviye Mevlan, Emine Seher Ali, Aziz Haydar, Mükerrem Belkıs, Sıdıka Ali Rıza, Atiye Şükran, Aliye Cevad, Meliha Canan, Yaşar Nezihe, Nevvare Şükran, Nimet Cemil, Bedia Leman, Pakize Sadri, Mesadet Bedirhan, Mehpare Osman, Safiye Beran, Nazife İclal ve Feride Mağmun. Avrupalı savaş-karşıtı kadınlarla yakınlıklar ile yeni başlayan milli mücadeleye katkıda bulunma isteği arasındaki gerilim bu derginin önemli bir aksıydı. </p>
				<p class="normal">Avrupa milliyetçiliği ile sömürge milletlerin 
				savunmacı milliyetçiliği arasındaki bir alana tekabül eden bu 
				gerilimin dergiye yansıması, hem milliyetçiliği hem de 
				feminizmle milliyetçiliğin girift ilişkisini anlamak için 
				önemli. Kadınlar Dünyası’nın daha ilk sayılarından itibaren en önemli meselelerinden biri olan milliyetçilik, 31 Aralık 1912 tarihinde, Le 
				Kite adlı bir Fransız gazetesinde daha önce yayımlanmış olan ve 
				Osmanlı kadınlarını Dünya Savaşı’nı lanetlemeye çağıran “Harbe 
				Karşı: Türk Kadınlarına Açık Mektup” ile feminizm üzerinden 
				beynelmilellik ile flört etmeye başlıyor, bu ikisinin iç içe 
				geçmişliğini gösteriyordu. Dünya savaşı ve büyük güçlerin birbirleri ile giriştiği mücadelede piyon olmama isteği ile milli mücadele fikri at başı gidiyordu. Yani Nisa-i İslam Müdafaa-i Hukuk Cemiyeti’nin faaliyetlerinin Bayan Rastarkoff’un 
				makalesi ile yan yana yayımlanması ve bu cemiyetin 1913’te bir 
				tayyare satın alıp kara çarşaflarıyla bu uçağı kullanması hem 
				feminizm ve milliyetçiliğin, hem de savaş karşıtlığı ve kendini 
				savunma isteğinin girift ilişkisini açıkça gösteriyordu. 
				Feminist tarihçiler Kadınlar Dünyası’nı, sadece feminist boyutu 
				üzerinden ve milliyetçi bağlamından soyulmuş olarak 
				değerlendirmeyi tercih ediyor görünüyorlar. Halbuki dergi 
				çalışanlarının aynı zamanda Nisa-i İslam Müdafaa-i Hukuk 
				Cemiyeti olması gibi örgütlenmeler ve bu cemiyetlerin milli 
				mücadelede oynadığı rol feminizmin milliyetçilikten bağımsız 
				değerlendirilemeyeceğini gösteriyor.</p>
				<p class="normal">Kadınlık Duygusu’nun yazarları Sabiha Sertel 
				ve Baha Tevfik dergide, bu dergilerin hepsinin ortak noktası 
				olan ve aynı dönem Çin’de çıkan kadın dergilerini de biçimleyen 
				kitleleri eğitme misyonuna sahip çıkıyorlardı. Sabiha Sertel 
				feminizmi Doğu ve Batı feminizmleri üzerinden ve akademik olarak 
				düşünüyordu. Batı feminizminin Avrupa’ya yakın ülkelerde 
				Batı’nın tahakküm araçlarıyla örtüştüğünü ve bu ülkelerdeki 
				kadınların feminizmlerini direniş ekseninde kurmaları 
				gerektiğini savunuyordu. Ama feminizm için bu iki kere zordu: Örneğin Fadwa Tuqan 
				anılarını kendi doğumuyla Filistin’in İngiliz işgalini, 
				“Filistin’in çatısının uçuşuyla” kadınların peçeden kurtuluşunu 
				bir araya getirerek başlatırken hayatını bu zorluklardan 
				ayrılamaz şekilde tanımlıyordu. Siyasetin ikilemlerinden 
				bunaldığı anda anlatısını kişiselleştiren kadınlar aslında çifte 
				zorluklardan kaçış yolları da döşüyorlardı. Cezayirli Assia Djebar da (1936-) bir yandan babaları Fransızca bilmediği için erkeklerle rahatça yazışmaya başlayabilen kızların özgürleşmesini alkışlarken, bir yandan da sömürgecinin dilinin sadece hayatında eksik olanı bir nevi görsel aşağılanmayı hatırlattığını ifade ediyordu. Bu eksende Macar burjuva feminizmi de Osmanlı feminizmi gibi bu Doğu-Batı girdabına direnmeye çalışırken etkili bir siyasal harekete dönüşüyordu.Bu girdapta varlık göstermeye çalışan feministler, ayrı yerlerden hareket etseler de Osmanlı İmparatorluğu’nda birbirlerine karşı sınıfsal suçlamalara pek az girişiyorlardı. Halbuki feminizmin niteliğinin belirleyici tartışmaları dahilinde Marksistlere, mesela Rosa Luxemburg’a göre kadınlar, sınıf ayrımlarını kesecek şekilde bir çokluk olarak gözükmüyordu. Luxemburg, 
				1912’de erkek seçkinlere karşı aslan kesilen kadınların, 
				kendileri üretime katkıda bulunmadıkları için, seçme ve seçilme 
				hakkına sahip olurlarsa muhafazakârlara karşı kuzuya 
				dönüşeceklerini söylüyordu.0 İşi olmayan burjuva kadınların da 
				ideolojik üretimlerin merkezi olması aslında bu tartışmaların 
				gizli aleviydi. Tüketim ve kadınların üretim değil tüketim ile 
				özdeşleştirilmesi Osmanlı feminizmi içinse kısmen geçerliydi: 
				Kadınlık Duygusu dergisi dışında feminizm milliyetçilikle olduğu 
				gibi tüketimle de barışıktı.</p>
				<p class="normal">Uluslararası harekette bu çeşit barışıklıkları burjuva feminizmine yoran kadınlar da kendi aralarında ayrılıyorlardı. Clara Zetkin (1857-1933) Rosa Luxemburg’un (1871-1919) aksine “kadın meselesi”nin uluslararası sosyalizmin gündeminde kalmasına çalışıyordu. Almanya’da 1900’de ciddi bir kadın hareketi onun çabalarının da bir sonucu olarak var olabiliyordu. Ne var ki, Zetkin, 1890’larda lider pozisyonlarda olduğu partide yavaş yavaş kenara itiliyordu. Yeni parti üyesi kadınlarsa artık toplumsal değişimden daha çok çocuklar ve refah konularıyla ilgilenmeye başlıyorlardı. Bunun üzerine Zetkin, 1917’de partiyi bırakıp 1919’da Alman parlamentosunda yer alıyordu.32 Zetkin, Bebel’in Kadın ve Sosyalizm kitabını bir kitaptan çok bir olay olarak nitelendirirken sınıfın cinsiyetten daha belirleyici olması konusunu Bebel’den 
				daha fazla ciddiye alıyordu. Yöntemsel çerçevesi 1908’e kadar SPD’nin üyesi olamayan kadınların, sosyalist eşlerine destekten öteye görülmemesine, kendisi de dahil hareketteki kadınların seksist muamelelere maruz kalmasına ve 1908’den sonra artık bu mesele gündeme gelse de kadınların merkezin içinde eriyip kendisi gibi radikallerin bir kenara itilmesine ve kadınların bağımsız sesinin susturulmasına mani olmuyordu. Sonuçta 1905-7’de biçimlenen kadınların birlikte hareket etmeleri talebi 1908’deki Kadınlar Kongresi’nde son buluyordu. Kollontai’ın da bunda payı olsa da onun sayesinde değil, antifeminizmin 
				tırmanışı sayesinde 1909 itibarıyla Rus feminizmi önemli bir 
				düşüş yaşıyordu. Öte yandan Almanya’da kadın hakçıları da 
				denilen burjuva feministler ekonomik indirgemecilik yapmasalar 
				da çoğunun birçok açıdan muhafazakâr olması onların da 
				eşitsizlik sorunlarıyla yüzleşmelerini engelliyordu.</p>
				<p class="normal">1908 feminist kongresi için hazırlanan, 1909’da basılan Kadın Sorununun Sosyal Tabanı’nda Kollontai feministlerin var olan sınıf toplumunda eşitlik aradığını ve erkeklerinkinin olduğu gibi kadınların dünyasının da sınıf üzerinden bölünmüş olduğunu söylüyordu. Kollontai imtiyazlı sınıfların eğitimli kızlarına burjuva feministi diyor, bütün kadınları toparlayan bir hareketin mümkün olamayacağını söylüyor ve sivriliyordu. Kalmanovich gibi antisosyalist kadınlarsa sosyalizmin kadınların oy hakkı hareketiyle uyuşmaz olmadığını söylüyordu. Zaten kendileri için feminist lafını kullanmıyorlardı. Zaten nihilistler de kimi elegan feminist liderlere aristokrat diyorlardı.</p>
				<p class="normal">Lenin, Sovyet hukukunu ihlal etseler de Doğu halklarının saygı duyulan yerel kurumlarıyla zamansız yüzleşmelerden kaçınılması gerektiğini söylüyor ve 1919’da Alexandra Kollontai ve Inessa Armand öncülüğünde kurulan Zhenotdel kadınların bütün faaliyetlerini izlemeye başlıyordu. Bolşevik Parti’nin bir organı olan Zhenotdel, yani kadın bölümleri yeni bir hayatın toplumsallaşmasına yönelmişlerdi. Kadınlarla partiyi bir araya getirme aracı olan byt, yani gündelik varoluşun yeni varoluşa dönüşümü, yani novyi byt ekseninde çalışıyorlardı. Bu dönüşümün en temel araçları okuma odaları ve okuryazarlık programları, çocuk ve öksüz bakımı idi. Zhenotdel’lerde çalışmak yerine hak arayan kadınlara devrimcilikten kopup burjuva feminizmine daldıkları suçlaması yapılıyordu. Enver Paşa’nın da destek verdiği Basmacı ayaklanması sonrasında Müslüman kadınlar arasında Bolşevik çalışma, yani temel olarak başlık parası ve çokeşlilikle mücadele, yerel aktivistlerin yokluğunda, yine Zhenotdel’e düşüyordu. 1924 sonrasında dikkatli siyasanın yerini baş edilemeyen boşanma hızı alıyordu. Boşanan ve başörtüsünü çıkaran kadınların hedef tahtası haline gelmesine ise kadın bölümleri mani olamayacak, Stalinist bürokrasiye toplumsal tepki antinatalist 
				politikaları doğuracaktı. </p>
				<p class="normal">Sovyetler’de kadınlar konsülleri varlık sebeplerini sosyal rolleri biyolojik rollere dayandıran bir ideolojiyle açıklıyorlardı. Kadınların ayrı bir işçi tipi olmalarını anneliğin yerine bir şey konamaz niteliğine bağlıyorlardı. Geleneksel rolleri aynen devam ettiriyorlar ve kadınların aynı zamanda aşçı, alışveriş yapan kişi, temizlikçi ve çamaşırcı olmasının ne gibi cinsiyet eşitsizliklerine yol açabileceğini sorgulamıyorlardı. Böyle bir öneri hemen burjuva feminizm addediliyordu. Yani Kollontai burjuva feminizmi formülasyonunu ortaya atarken var olan cinsiyetler arası işbölümünün süregideceğini öngörerek ve buna karşı davransa da, son tahlilde bu yaftalama tam da var olan rollerin devamını sağlıyordu. Yani burada burjuva feminizmi yaygın olarak anlaşıldığı gibi geleneksel cinsiyet rollerini koruyan feminizm türü olarak değil, geleneksel cinsiyet rollerini koruyan sosyalizmi sorgulayan feminizme karşı bir yafta olarak ortaya çıkıyordu. Bu anlamda cinsiyet rollerini ve anneliğin önemini aynen koruyan pronatalist Sovyet ideolojisi örneğin Özbek kültürel tavrına da aynen uyuyordu. Pronatalizmi 
				destekleyen annelik izinleri vs. de kadınların erkeklere ve 
				devlete bağımlılığını artırıyordu.</p>
				<p class="normal">Avrupalı feministler arasında da ev işleri ve 
				evlilik konularında var olan ayırımlar Türk feministleri 
				arasında daha dar bir alanda farklılaşıyordu. Ama bunda Osmanlı 
				kadınlarının çok önemli bir kısmının dikiş nakışla ve 
				evlerindeki tezgâhlarda üretim yaparak kayıt dışı çalışmasının, 
				ev işi ve dışarı işinin birbirine girmesinin de payı vardı. 
				Sosyalist Sabiha Zekeriya bu konulara en fazla giren kişiydi. Babası memuriyette olsa da annesini boşadığından ve hayatları yoksulluk içinde çamaşır yıkayarak ve temizliğe giderek geçtiğinden sınıfsal olarak imparatorluğa egemen olan bu çalışma ilişkilerini en iyi kavrayacak kimselerden birisi o idi. Ne var ki, kadınların sorunlarını yazarken sık sık parayı kocasından alan ve örneğin fahişelik yaparak çalışan kadınları hayal etmeyi tercih ediyordu. Öte yandan komşuların yardımıyla nakış işlemeyi öğrenen Yaşar Nezihe’nin hakkında yazılan az kitapta vurgulanan ilk işçi ve sosyalist şair kimlikleri dikiş ve nakış işlerine dayanıyordu. On yedi sene Esirgeme Derneği’ne, daha sonraki yıllarda Hilal-i Ahmer’e iş işlemiş, Şark Eşya Pazarı’nda dikişçilik yapmış, Darphane’de İstiklal Madalyalarının kurdelelerini dikmişti. Aslında dikiş-nakış eğitimi veren birer fabrika olan Kız Sanayi Mektepleri de Osmanlı İmparatorluğu’nun en yaygın kız eğitim kurumuydu. Kadın meselelerine kafa yoran bir başka kadın yazar olan Müfide Ferid de, Müslüman kadınlara yemek pişirmeyi, dikiş dikmeyi, temizlik yapmayı ve çocuk yetiştirmeyi, yani ona göre hayatı öğreten bir okuldan mezun bir hanım tasavvur ettiği “Hayat Hanım” hikâyesinde bu okullardan ilham alıyordu. Böylelikle, ev ve dışarıdaki dünyanın bu işler söz konusu olduğunda ne kadar da birbirine girdiğini bir kez daha ifade ediyordu.</p>
				<p class="normal">Kız Sanayi Mektepleri meşrutiyetçi paşalardan Mithat Paşa’nın eseriydi ve II. Abdülhamid Paşa’dan kurtuluyor ama projesini devam ettiriyordu. Kızlar, bu okullarda, sadece eğitim almakla kalmıyorlar, aynı zamanda kölelik yapısı değişmekte olan sarayın mefruşat işlerini görüyorlardı. Daha sonra, İttihat ve Terakki Kız Sanayi Mektebi gibi örnekler üzerinden Midhat Paşa’nın keşfettiği üretici güçleri resmen yeni hayatın toplumsallaşmasına yöneliyordu. Dergilerde yazan ve feminizmle az çok flörtleri olan kadınlar da, bu cumhuriyete geçiş sürecinde adeta aynı sıralarda Sovyetler’deki kadın bölümleri gibi bu toplumsallaşmanın aracı olmuşlardı. Okuma odaları ve okuryazarlık programları, çocuk ve öksüz bakımı, Osmanlı İmparatorluğu’nda olduğu gibi Türkiye’de de gazetelerle bütünleşmiş olan dernekler aracılığıyla yürütülüyordu. Bu bağlamda, yeni kadın tiplerine uymamak, Osmanlı İmparatorluğu’nun burjuva devrimi görmüş anayasal monarşisinden beri kadınlar için önemli bir suçlama idi. Üstelik bu suçlama kadınların merkezi rollerden itilmeleri, hatta haklarında soruşturmalar açılmasını ve hapsedilmelerini de beraberinde getirebiliyordu. Ama bu rollere fazlasıyla riayet eden Nezihe Muhiddin gibi kadınlar bile Halk Fırkası’ndan önce Kadınların Halk Fırkası’nı kurmaya yeltenerek küskünlüğe sürükleniyorlardı. </p>
				<p class="normal">Bu minvalde, milliyetçiliğin tesisi için çalışan kadınların aynı zamanda dışlanışlarıyla da bu tesisi sağlamlaştırması dikkate değer bir olgudur. Milliyetçilikle burjuvazinin ilişkisi doğrultusunda var olan cinsiyet ilişkilerinin nasıl sürdürüldüğü görmek bu olguyu tarif etmek için kuşkusuz önemlidir. Osmanlı feminizmi söz konusu olduğunda feminizmin kolayca sadece burjuva kadınların hayatlarıyla sınırlıymış gibi görünmesinin sebebi biraz da bu devamlılıktır. Ama yeni tip ilişkilerin de hangi amaçlara yönelik olarak geliştirildiğini görmek gerekir. Üstelik yeni bir sınıftan kadınların bu ilişkilere dahli, kendilerinden sadece ideolojilerin ve metaların üreticisi olarak değil, bu rolleri dolayımında 
				da olsa aktif rollerin yeni sahipleri olarak da söz etmeyi 
				beraberinde getirir. </p>
				<p class="normal1">Milliyetçilikler ve Feminizmler</p>
				<p class="normal">Milliyetçiliğin oluşum süreçlerinde çalışan kadınların dışlanışlarıyla ve var olan cinsiyet ilişkilerinin devamlılığının onlara rağmen sağlanmasıyla da bu sürece katkıda bulunmaları 20. yüzyılın başında Ortadoğu’da ortaya çıkan kadın hareketleri açısından şöyle bir manzara oluşturuyordu: Bu hareketlerde yer alan feministler, vatandaşlık, seçme ve seçilme, çokeşliliğin kalkması gibi haklarını savunarak devleti düzeltmeyi amaçlıyorlar, milliyetçilik ve laiklik ekseninde hareket ediyorlar, ama bir yandan da kendilerine ait bir dil ve feminizm oluşturmaya çalışıyorlardı.</p>
				<p class="normal">Öte yandan Arap feminizminin oluşumunda problemsizce kadın hakları savunucusu olarak anılan ve bu açıdan Namık Kemal’e benzerliğiyle dikkat çeken Mısırlı avukat Kasım Amin ya da Gaspıralı İsmail gibi reformcular bu dilden bağımsız, milliyetçiliğin kadınlar ile ilişkisini sağlamlaştırıyorlardı. Örneğin Amin, Muhammed Ali Paşa ile, yani devletle yakın ilişkiler içinde feminizmi burjuva domestik ekonomi ile bir tutmuş, kadınların eğitiminin iyi burjuvalar, yani kocalarına iyi eşler olmaları için öneminin altını çizmişti. Böylece feminizmden çok merkeziyetçiliğe derinlik katmış, aynı zamanda feminizminin burjuva çıkarlarını temsil eden bir akım olarak tanınmasının ve böylece daha geniş kitlelerden takipçi bulmamasının da yollarını döşemişti. Sömürgeci kolejlerde ve ev içinde eğitilen seçkin kadınlarsa, büyük seçkin evlerinin geleceğini tehdit eden modernleşme projelerine katılarak kendi geçmişlerini öteleyip, kendilerine yeni bir gelecek biçmişlerdi. Sonuç olarak Mısırlı feministler de, İstanbul’da yaşayan muadilleri de, siyasilerle ve Batılı seçkinlerle hem yakın hem problemli ilişkiler sergilemişler ve genellikle arada kalmışlardı. </p>
				<p class="normal">Ermeni feministler ve gazeteleri ise sosyalizmle daha yakından ilgileniyordu. Dahası, 1830’da İstanbul Beşiktaş’ta doğan, 1862-1863’te ilk Ermenice kadın dergisi olan Gitar’ı yayımlayan ve İskenderiye’de hayatını kaybeden Elbis Gesaratsyan’ı, 1841’de doğan ve Fukaraperver Kadınlar Cemiyeti’ni kuran Sırpuhi Düsap takip ediyor ve 1883’te yayımlanan ilk romanı Mayda aile kurumuna zarar verdiği gerekçesiyle erkek yazarlarca eleştiriliyordu. Yoksul kadınlarla ilgilenmekten milliyetçiliğin burjuva boyutuna net bir geçiş yapan Sibil’se 1873’te doğmuştu ve bir sonraki kuşağı temsil ediyordu. Öğretmen olan Sibil’in Milletperver Ermeni Kadınlar Cemiyeti kuruculuğuyla ateşli kadın hakları ve kadın eğitimi savunuculuğu at başı gidiyor, 1934’te İstanbul’da hayatını kaybediyordu. Ona benzemeyen, Sorbonne Üniversitesi’ne giderek üniversiteye giden ilk Ermeni kadın olan savaş ve şiddet karşıtı Zabel Yesayan’sa 1920 sonrası romanlarında sosyalizmle yakınlaşırken Ermeni burjuvazisini milliyetçilik illetine inanmakla suçlayarak her türlü milliyetçi ideolojiye mesafeyle bakan enternasyonalist bir tavır benimsiyordu. 1933’ten sonra Sovyet Ermenistan’ına yerleşip, 1934’te Sovyet Yazarlar Kongresi’nde yaptığı konuşmada Ermeni proletaryasını övüp sadece emperyalizme karşı değil, aynı zamanda faşist Taşnaklara karşı da mücadele ettiklerini söyleyerek milliyetçilikle faşizmi beraber anınca da diasporadan son derece sert eleştiriler alıp adeta aforoz edildi. Yesayan, 1937’de tutuklandı ve 1942-3’te Sibirya’da öldü. Türkiye kadın hareketinin en uzun soluklu kadın dergisi Hay Gin’i (Ermeni Kadını) yayımlayan, Hayganuş Mark’sa feminizmle açıkça ve doğrudan ilgileniyordu. Bu minvalde, 1927’de Türk Kadınlar Birliği’nde verdiği bir konferansta, kadınların erkeklere eşit olamayacaklarını çünkü askerlik yapmadıklarını ve savaşa gitmediklerini anlatan dönemin İstanbul Belediye Başkanı’na “Hıristiyan olmakla beraber bir Türk kadını” olarak itiraz etti. Yazısı Hilal-ı Ahmer gazetesinde yayımlandığında hayli ünlü oldu.</p>
				<p class="normal">Birbirlerinden oldukça faklı olan bu kadınların kendi aralarında ilişkilerinin gelişmiş olması çok önemli idi. Daha önce bu şekilde devamlılıkları üzerinden incelenmemiş olan Müslüman Osmanlı feministleri ise, Halide Edib’in Fatma Aliye’yi reddettiği noktada birbirlerinden kopuyorlardı: Edib’in Fatma Aliye’nin üretkenliğini ve temalarını alıp dönüştürmüş olmasına bakılırsa bu kopukluk Aliye’nin yetersizliğinden kaynaklanmıyordu. Zaten Edib sadece Aliye’yi değil, Makbule Leman ve evlerinde kadın toplantıları düzenleyen meşhur Şair Nigâr Hanım’a da açıkça saldırmış ve onları eskimiş, köhne yazarlar ilan etmişti. Bu kopukluk sonucunda Fatma Aliye de Halide Edib de, problemli de olsa birbirleriyle olan bağları ile değil, erkeklerle olan ilişkileri üzerinden anılmaya başlamışlardı. Dolayısıyla yazın dünyasındaki başarıları da böyle açıklanmaya devam etti. </p>
				<p class="normal">Zaten geçmişle bağlarını kopararak yaptıklarının değerini artırma güdüsü 20. yüzyılın ilk yıllarına hâkim olmuştu. Doğu ve Batı feminizmleri arasında kendilerine bir yer bulmaya çalışan kadınlara pek faydası dokunmasa da etki de etmişti. Fatma Aliye bu yöntemin ince araçlarından birini ilk kullananlardan biriydi: Belki çocukken haremi değil selamlığı tercih etmişti ama büyüdüğünde, haremdeki kadınların ötesinde bir kadınla kendi kadınlar dünyasını kuracaktı. Sahabelerden ismi pek duyulmamış bir kadını, Fatma bint Abbas’ı uzun tefrikalarının konusu yaparak yakın geçmişle bağlantısını koparıp, uzak geçmişte gününü yeniden yaratmıştı. Örneğin Fatma bint Abbas’ın kişiliğinde kadınların erkeklere ders verdikleri bir cami-medrese ortamı hayal edebiliyordu. Refet gibi eserleriyle de bu hayalini güncel örneklerle besleyebiliyordu. </p>
				<p class="normal">Onun hayaller âleminde yaptığını gündelik hayata yansıtan, yani haremle özdeşleştirilen kadınlar dünyasıyla ilişkileri güçlendiren ise Kadınların Halk Fırkası’nın kurucusu Nezihe Muhiddin oldu. 1930 yılında Nişantaşı’ndaki taş konağında “Salı Kabulleri” düzenleyen Şair Nigâr’ın geleneğini sürdürerek, her ayın ilk cuma günü Şükûfe Nihal, Hamiyyet Hulusi, Semiha Rauf, Samiye Bilhan ve bazen de yaşlı ve hasta Fatma Aliye’nin katıldığı toplantılar düzenledi. Halide Edib’se devamlılığı başka bir yerden sağlamış, Nakiye 
				Hanım’dan öğrenirken Latife Hanım’la hocalık ilişkisine 
				girmişti.</p>
				<p class="normal">Halide Edib’le Latife Hanım arasında, Muhiddin’in toplantılarında olmayan bir sınıfsal işbirliği de vardı. Zaten cumhuriyetin ilk yıllarında da Osmanlı İmparatorluğu’nda paşa kızı ya da sultan almak neyse burjuva ile evlenmek de o olmuştu. Latife Hanım Mustafa Kemal ile evlendiğinde iç içe şehirler görünümündeki İzmir’de “öyle kendi içinde dönen bir ekonomi”si olan bir evi idare ediyordu. 1911’de İttihat ve Terakki’den seçilen ama 1912’de katıldığı İttihat ve Terakki muhalifi liberal görünüşlü Hürriyet ve İtilaf’tan seçilemeyen Muammer Bey’in kızı, kadınlara şeffaf peçe takmayın vs. gibi öğütler veren Hizmet gazetesini çıkaran Uşaklıgil’in yeğeni bir feminist idi. Üstelik bir kısmı düpedüz kendilerinin olan canı İzmir’in yanması ve yıkılmasına, küllerinden yeni bir ulus-devlet doğacağı için aldırmıyordu. Gerçi böylece eski burjuvazinin küllerinden doğan yeni burjuvazi içinde de merkezde kalarak, balayı turunun sonunda ilk iş İzmir İktisat Kongresi’ne diğer kadınlarla beraber katıldı. Kongre’nin açılışında kadınların hocalığına gönderme yapan ve çocuklarını yerine göre sadece milli değil, iktisadi misaka göre de yetiştirecek annelere çağrı yapan Mustafa Kemal’i o da yürekten alkışladı.</p>
				<p class="normal">İzmir’den Ankara’ya geçiş anayasa devriminin kültür devrimiyle tamamlanacağının da işaretini veriyordu. Ankara’nın klasik olarak “kadınsız” olarak tarif edilen manzarasında sokaktaki “kasabalı” gibi görünen kadınlar, yani şehrin zaten bir parçası olan kadınlar bu halleriyle kimsenin umurunda değildi. Zaten 1908’de çok net ortaya çıkan “yeni olan”ı ve sonraki tekrarlarını belirleyen daha çok kadınların erkeklerle ilişkileri idi. Sanki bu geçiş esnasında sadece bu erkeklerle ilişkide olan kadınlar kadından sayılıyordu... Kadınların erkeklerle ilişkilerinin nasıl olacağı meselesi ise karışıktı: Suat Derviş “İzdivaç Mantığı” adlı kısa hikâyesinde flörtünü çok beğense de, bu adamın evlilik teklifini kabul ederse flörtsüz kalıp yeterince modern bir salon kadını olamayacağından endişe eden bir kadının düşüncelerinin izini sürüyordu. Önemli olan, bu kadar uçuk düşünmeseler de şehre yeni gelen “yeni kadınlar”dı ve burada İstanbul’daki ya da İzmir’deki standartlarından eser yoktu. Yine de onlar, yani bir kısmı burjuva, bir kısmı eğitimli, bir kısmı ikisi birden olan kadınlar, diğer kadınları eğitiyor ve Ankara’yı kısa bir süre sonra cumhuriyetin kalbi olma vazifesini hakkıyla yerine getirir hale getiriyorlardı. Bir yandan kendileri bu şehirde var olmayı öğrenir ve aslında var olan pozisyonlarını perçinlerken bir yandan da bu beğenmedikleri kadınlar için yeni projeler hazırlıyorlardı. Devrimci Midhat Paşa’nın ürünü olan sanayi mekteplerinin sorunsuzca Kız Enstitüleri’ne ve alt sınıf kızların bu okullar vasıtasıyla orta sınıfa dönüşmesi bu şekilde mümkün olmuştu. Enstitülerde eğitim görecek olan kızlar, yeni kurulan şehrin sokaklarında beğenilmeyen kıyafetleriyle yürümesi istenmeyen kadınların aksine evlerinin içinde yeni bir dünya yaratmışlardı. Bu dünya artık devletle özdeşleşmiş kamusal alanın verimliliği için çok önemliydi. Kültür devrimi için felsefi bir eğitimin değil, elin eğitiminin önemini vurgulayan filozof Dewey’in 
				tavsiyeleri uyarınca elin eğitimi üzerinden işleyen zihnin 
				ürünüydü bu evler. Böylece yeni ideolojiye odaklı ve sadık 
				kalabiliyorlardı. Toplumu giydiren ve hayatlarını Batılı 
				nesnelerle tefriş eden genç kadınlar 1920’lerin sonu ve 
				1930’larda kültür devrimini yeni oluşan devlet söylemlerinin 
				gizli merkezi olarak böyle gerçekleştiriyordu. </p>
				<p class="normal">Bu rolü daha önce Kız Enstitüleri ile ilgili çalışmamda uzun uzadıya tartışmıştım. Enstitülü kızların orta ve alt sınıflardan ve farklı etnik kimliklerle geldiklerini, ama enstitülerde bu ikisinin de fazla önemsenmediği; önemsenenin orta sınıf ve Türk olmak olduğu enstitülerin tarihinin önemli bir eksenini oluşturuyordu. Kısaca, o zamanlar çok bulunmayan orta sınıf Türk kadınını üreten enstitülerin ta kendisi idi. Bu kadınlar, evlerinde, hem maddi olarak ve hem de kültürel olarak hedeflenen orta sınıf yaşam tarzını tutturarak devletle bütünleşen yeni seçkinler burjuvazisini oluşturuyorlardı. Üstelik bu sınıfın geri kalan kısmının istenen görüntüyü sağlaması için de en gerekli maddi ve ideolojik aksesuvarlarını üretiyorlardı. Aynı zamanda da, yeni kültür devrimi sürecinde giderek marjinlere itilen Osmanlı kadınların yerini alıyorlardı. </p>
				<p class="normal">Bu manzara tek başına düşünüldüğünde oldukça hazin görünüyor. Ortadoğulu kadınların Rusya’yla ve hatta Meksika’yla paylaştığı benzeri yollarsa bu Şarki sorunun sınırlarını zorluyor. 20. yüzyıl başı tekrarlanan devrimlerin coğrafyasında ne şekilde sık tekrarladığı fark edildiğindeyse perçinlemeye çalıştığı ulus-devlet sınırlarının toplumsal boyutu üzerine fikir veriyor. Ne var ki karşılaştırmalı olarak burjuva devrimlerini takip eden kültür devrimleriyle ilgili pek az çalışma var. Halbuki farklı farklı isimlerle ve farklı farklı ülkelerde –Rusya, Türkiye, İran, Çin– farklı farklı dönemlerde anılan burjuva devrimi ve kültür devrimleri tutulan ekonomik ve sosyal rollerin farklılığına rağmen benzeşiyor. Bu benzeşme, bu tür karşılaştırmalarda odaklanılan ülkenin sosyal ve siyasi tarihine ve bu tarihin milliyetçilikle belirlenmişliğinin ötesine dair çok şey vaat ediyor. Bunlar doğrudan tartışılsa ve feministler tarafından ortaya koyulsa da, sosyalist tecrübe de dahil olmak üzere kültür devrimlerinin ev hayatının kadınları ezen taraflarını hiç de reddetmemiş olması mesela, günümüzün problemleri konusunda oldukça aydınlatıcı. Bu benzerlikler, var olan hareketin bir kalemde silip atmak için kullanılması alışkanlığının da problemli boyutlarını gözler önüne seriyor. Örneğin seçilme hakkının seçme hakkının önüne geçmesi kararında olduğu gibi seçkinci kadınlarla uğraşırken bu kadınların tarihinin kolaylıkla yok edilebildiğini bilmek bizi daha dikkatli olmaya çağırıyor. Bu ortadan kayboluveren kadınların yerini neyin veya kimin aldığı, Türkiye’de Kız Enstitüleri’nin ya da özellikle 1930’ların ortasından itibaren Sovyetler’de geliştirilen aktivist-eş kavramının takibini gerektiriyor. 1929’da kadın sorununun çözüldüğü ilan edilip zhenotdel’ler kapanınca ortada kalan parti kadroları kendilerini yeni bir kurumun oluşumuna kanalize 
				ediyorlardı. Stalin dönemi Sovyetler’inde anaçlığı yeniden kuran obshchestvennitsa (toplumsallık / aktivist-eş) 
				ile Bolşevik veya milliyetçi hükümetler ev içini 
				toplumsallaşması gereken bir devrimin üretilebileceği mekân 
				olarak kuruyorlardı. Bu noktada feminizm de artık tamamen milliyetçiliğin toplumsal ayağının oluşumunun hizmetine giriyordu. </p>
				<p class="normal">Kültür devrimi Çin’de olup bitenlerle bir analoji önermek üzere 1974’te Sheila Fitzpatrick tarafından Sovyetler’de özellikle 1928-1931 dönemi için ortaya konmuş ve az problematize 
				edilmiş bir kavram. Kavram, kuşak isyanı, ikonoklastik ütopyacılık anlamında o dönem Sovyetler’de kullanılan vydvizhenie 
				kavramının yerine kullanılıyor. Elbette Bolşevik teorisyenler 
				kültür kavramı konusunda hemfikir değillerdi. Hatta tanımlar 
				faaliyetten sonra geldi. 1991 sonrası arşivlerin açılmasıyla yeniden değerlendirildi. Leninist günlük varoluşun “sıkıcı”, kadınsı günlük hayattan devrimci varoluşa-dönüşümü paketi ikonoklazmanın kimsenin karşı çıkmayacağı bölümüydü. Okuma yazma, sağlık, batıl inançların kaldırılması, rasyonel bir dünya görüşü, içkinin ve eş dayağının azaltılması ve Olga Kamaneva’nın tertipliliğe ve temizliğe olan ekstra vurgusu bu paketin önemli parçalarıydı. Troçki 
				de bunu eleştirirken bile aynı politik ve kültürel bütünleşmeyi 
				savunuyordu. Nasıl gerçekleştiği, insanların “gerilik”ten nasıl 
				zorla çıkarıldığı, kendi kendini medenileştirmenin hijyenik 
				medikal söylemleri bu paketin en problemli tarafını 
				oluşturuyordu. Bu tasvir Türkiye gibi o dönemde kültür devrimi 
				geçirmiş birçok ülkeye de uygulanabilirdi aslında. Hepsinde 
				köylüler, din ve farklı etnik kimlikler en önemli iki hedefti.</p>
				<p class="normal">Kadın sorunu zaten Türkiye’de de “çözülmüştü”. 
				1935’te İstanbul’da yapılan 12. Beynelmilel Kadınlar Kongresi, 
				kadın sorunu bu kongreler vesilesiyle çözülmüş bulunduğu için 
				Türk Kadınlar Birliği’nin kapatılmasına vesile oldu. Halbuki ta 1923’te International Alliance of Women for Suffrage and Equal Citizenship adını alacak olan uluslararası konsül oluşturulurken toplantılarına 1904’ten itibaren Tunuslu Mahmud Paşa’nın kızı, Samipaşazade Sezai’nin baldızı Hayriye Ben-Ayad ve büyük bir ihtimalle de o sıralar Paris’te sürgünde olan Ahmed Rıza’nın kız kardeşi Selma Rıza kimliğinde Osmanlı feministleri de katılıyorlardı. Türk Kadınlar Birliği’nin konsül ile beraber düzenlediği, Türkiyeli feministlerin barış, silahsızlanma, jeopolitika gibi konularda feminist yaklaşımları biçimlemede katkılarının olmasına yol açan bu son kongre ise işte böyle beklenmedik sonuçlara yol açıyordu. Aslında beklenmemesinin sebebi daha birkaç sene önce Sovyetler’de gerçekleşen benzeri seyir olamazdı. Buradaki problem, daha çok, devletin gösterdiği büyük ilgi idi. Zaten 1930’da Şam’da düzenlenen ve konsülün de hazır bulunduğu Doğu Kadınları Kongresi’ne katılım gibi uluslararası bağlantılara hükümet çok destek olduğu için konsül bu kongrenin İstanbul’da düzenlenmesini istemişti. Ama devlet feminizmi de ancak böyle bir ilgiyle feminist amaçların sona erdirilmesi anlamına geliyordu. Bu ilgi doğrultusunda Türk feministleri daha önceki konferansları da yakından takip etmiş, 18-22 Mart 1933’te Marsilya’da yapılan konferansta yirmi altı milletten feminist, Nezihe Muhiddin 
				bunu pek inandırıcı bulmasa da, barış için bir araya 
				gelmişlerdi. Ama bu son konferansın Türkiye’de feminizm defterinin kapanmasına vesile olacağı nedense kimsenin aklına gelmemişti.</p>
				<p class="normal">Bir yandan devletin feminizm misyonunu devralarak hem daha modern gözükmesi hem de kendisine o ana kadar hizmet etse de muhalefet de eden feministlerden kurtulması kültür devrimi mantığının bir parçasıydı. Ama bu sürecin Osmanlı-Türkiye feminizmleri konularında yazan Van Os ya da Jenny White 
				gibi yazarlar tarafından tam da içinde bulunduğu uluslararası 
				bağlamdan koparılarak Türkiye’ye özgülüğüne ağırlık verilerek 
				tartışılması problemli. Halbuki tam da milliyetçiliğin 
				feminizmle ilişkisi üzerinden eleştirilmesi konusu, gerek 
				milliyetçiliğin gerek feminizmin analizine yönelik çalışmalara 
				Ortadoğu tecrübelerinin analizinin bir katkısı. Bu katkı, izole 
				durumları anlatmayı değil, bu çeşit geçişlerin sadece 
				Ortadoğu’da olmadığını göstermeyi amaçlasa da karşılaştırmalı 
				çalışmaların azlığı bu amaca ket vuruyor. Zaten bu makalede 
				verdiğim örnekler de, Batılı feministler kendi 
				milliyetçiliklerini verili kabul etseler de feminizm ve 
				milliyetçilik ilişkisinin 20. yüzyıl başında nasıl ortak bir 
				seyir izlediğini gösteriyor. Sürekli Batı’yla ilişki kurmaya ve 
				karşılaştırmaya çalışmaktansa Çin, Rusya, Türkiye, İran gibi 
				aynı zamanda burjuva devrimlerine sahne olmuş ülkelere ek olarak 
				Meksika ile Çin’i ve Türkiye’yi karşılaştırmak bu sonuca varmaya 
				giden önemli bir yol olabiliyor.</p>
				<p class="normal">Örneğin Latin Amerikalı kadınların 19. yüzyıldan çok 20. yüzyıla isabet eden feminizmlerinin dinden ve okuryazarlıktan çok anneliğe olan vurguyla biçimlenmiş olması önemli bir benzerlik alanı teşkil ediyor. Evde çocuk bakımının anlatıldığı halk sağlığı kampanyaları bu vurgunun en önemli zemini idi. Latin Amerikalı feministlerin tespitlerine göre 1930’larda annelik sigorta planları sosyalistlerin, anarşistlerin ve diğer grupların “gerçek kadınlığın” ne olduğuna dair fikirleriyle destekleniyordu. Birbirleriyle kolay kolay uzlaşmayan bu grupların ideal kadının millet için yeni vatandaşlar ve üretken işgücü olacak sağlıklı çocuklar doğuran kadın olduğunda hemfikir olması ilginçti. Zaten Meksika’da da devrimlere katkıları siyasi aktörler olmak için mücadeleleriyle örtüşen kadın aktivistler 
				1917’de onlara verilmesi açıkça reddedilen haklarına 1950’lere 
				kadar kavuşamadılar. Her ne kadar milletin anneleri olarak 
				eğitim görmeye başlasalar da, düzeni değiştirebilecek 
				davranışları dikkatle engelleniyor, hatta bu asker-doğurma 
				görevlendirmesine rağmen askerlik hizmetini vatandaşlık biricik 
				bağlantısı olarak gören muhalifleri kadınları vatandaş olarak 
				görmeyi dahi reddediyordu. Zaten 1940’ta da uluslararası 
				feminizmle bağlantı kuran, öğretmenler ve sosyal hizmet 
				görevlilerinden oluşan ve kadınların hakları için uğraşan 
				kadınlara Türkiye’dekinin aksine hakları verilmedi. Aynı zamanda 
				da, Türkiye’deki gibi hareket iktidar tarafından sertçe 
				susturuldu.</p>
				<p class="normal">Hindistan’daki kültür devrimi hikâyesinde de devrim, kadınların özgürlük hayallerinin yanından bile geçmemişti. Yani dünyanın en büyük Müslüman nüfusunun bölünmesi çerçevesinde 1947’de Pakistan’ın oluşması ve 1971’de seküler-liberal-demokrasi olarak Bangladeş’in ayrılması sebebiyle dar alanlarda anlaşılan Hint ve Dravid milliyetçilikleriyle kadın hareketinin işbirliği kadınlara fayda etmemişti. Halbuki daha 1931’de kadınlar aile ataerkilliklerine meydan okunması için yeni bir kültür devriminin Hindistan’da doğacağını hayal ediyordu. Ne var ki sonuç yine milliyetçiliğin ön plana çıkması ve bu ideallerin bir bir yenik düşmesi olacaktı.</p>
				<p class="normal">Sovyet destekli Çin kültür devrimi de Çin komünist hareketinde 1935’ten beri süren eğitim sürecinin devamı olarak görülüyordu, ama kadrolar ve yöntemler yeni idi. 1926’da Çin toplumunun sınıf yapısıyla ilgili Stalin’inkine benzer düşüncelere sahip olan Mao 1939’da konuyu ilk sistematik ele alışında Stalin’in tezlerini olduğu gibi kabul ediyor ve proletaryan-sosyalist devrimi antiemperyalist antifeodal burjuva demokratik devrimi olarak adlandırıyordu. Stalin Çinli komünistlere “ancak Kemalist bir milli ticari burjuva devriminin gerçekleşebilen Türkiye’de, İran’da ve Afganistan’da” olmayan endüstriyel proletaryalarının varlığını övüyordu. </p>
				<p class="normal">Çin Komünist Partisi’ni yerle bir etmeyi amaçlayan ve güçlü bir burjuva tepki yaratan Kültür Devrimi 1968’den önce başlayan ama bu tarihte kurumsallaşan politikalarla sertleşiyordu. Kadınlar erkeklerin işlerini yapabilirler propagandası, yine de iyi anneler ve eşler olmaları beklentisiyle beraber devam ediyordu. Bir yandan sadece Mao’nun değil, kültür devrimi sırasında önemli bir şahika yaşayan Çin feminizminin de başarısı olan inadına eşitlik ideali gerçekleştiriliyordu. Örneğin Demir Kızlar sadece Çin’de değil, dünyada kadınlara biçilen rollerin geçersizliğini gösteriyordu. Ama öte yandan, fiziki güç övülürken, yine fark edilmeden, kadınların zaten çok olan yükü daha da artıyordu. </p>
				<p class="normal">Kültür devriminin gerektirdiği hesaplaşma topluca yapılamayacak olsa da, çeşitli mekânlarda bir araya gelen kitlelere de dair olduğu için bir yandan da böyle bir çokluğa gereksinim duyuyor. Bu çeşit imkânsızlıklarsa, eksikliği hissedilen yüzleşme çalışmalarının tam zamanının geldiğini haber veriyor. Her şeyin yapıçözüme uğradığı bir dünyada sosyal mekân ve kişisel mekânın arasında kalanlarla ilgili çok fazla şey var sayılıp çok azının analiz edilmesi bu konudaki eksikliğin önemli bir parçasını oluşturuyor. Politikanın, tahakkümün ve direnişin bedene yansımaları ya da direnişin sosyosomatiğinin ulus-devlet oluşumunun önemli bir parçası olan devletin toplumsallaşması sürecinde zedelenen ilişkilerde incelenmesi gerekiyor. Cumhuriyet’in ilanı sonrasında küskünleşen ve farklı kökenlerden gelen Osmanlı feministlerinin marjinalizasyonlarının burjuva ve kültür devrimleriyle bağlantısını da bu bağlamda düşünebiliriz. </p>
				<p class="normal">Örneğin hatıralarını İngilizce yazarak hem küskünlüğünü rahatça ifade eden hem de bunu Batılılara duyuran Halide Edib, böylece bize de kendi hayatına dair ipuçları sağlıyordu. Böylece Nezihe Muhiddin 
				gibi küskünlüğünü ifade etmeden yok olanları anlamak 
				kolaylaşıyordu. Çin’de de 1976’da Kültür Devrimi’nin sonundan 
				1980’lere kadar devlet kızgınlığın –mesela biyografiler 
				aracılığıyla– kamusal ifadesine izin veriyordu. Ama orada da 
				80’lerde başlayan sessizlik ve geçmişin yeniden yazılması 
				süreciyle biyografiler kendilerine bedensel acıların ifadesinde 
				yeni bir alan buluyor. Öfke krizleri, bedenin ele geçirildiği düşüncesi dünyanın yüzde doksan beşinde rutin politik kaos, ekonomik marjinalizasyon, 
				kurumsallaşmış tahakkümün vücuda vurmasının ifadeleri. Kültür devrimleriyle çakışan Osmanlı feministlerinin küskünlüğünü anlarken de öfke krizlerinde bir anahtar bulabiliriz belki biz de...</p>
				<p class="normal">Bu anlamda en çok anılan sinir krizi herhalde Latife Hanım’ın ayaklarını yere vurarak protesto ettiği köşk toplantılarında dile geliyor. Mustafa Kemal ile olan ilişkilerindeki dengesizlik, evlenmelerinin modern, boşanmalarının geleneksel yollarla halledilmesi gibi problemler hep bu anlatıda dile geliyor. Hukuk-ı Aile Kararnamesi’nde çok eşlilik meselesinin aynı kalarak yeni hukuk sistemine değin kullanmaya devam edilmesi gibi daha genel hikâyeler ise bu tür krizlerin nedensiz yere ya da Latife Hanım’ın zayıflığından kaynaklanmadığı konusuna ışık tutuyor. Ama Latife Hanım’ın burjuvalığıyla gayet örtüşür kabul edilen feminizmini bu şekilde ifade etmek durumunda kalması da bizleri düşündürmeye devam ediyor. </p>
				<p class="normal">1908 sonrası kendine ifade alanı bulan ve diğer yerlerdeki gibi milliyetçi saiklere öncelik veren bir hale gelen feminizm, Cumhuriyet’in kuruluşundan ve Latife Hanım’ın ve Nezihe Muhiddin’in kenara itilmelerinden, Halide Edib’in duygusal sürgününe gitmesinden 1950’lere kadar sessizliğe bürünüyordu. Simone de Beauvoir, hem yaratıcılığı hem de bir erkeğin çok-yönlü yakınlığını tatmış bir kadın olarak kadın yazarların erkeklerin hâkim olduğu çevrelerde hayatta kalmak için erkeklerden daha fazla erkekleştiğini ve bu hâkimiyeti artık onların sağlar hale geldiğini savunur. Bu, kaynana figüründe en popüler anlatımını bulan ataerkil pazarlığın bir türüdür. Nezihe Muhiddin barış isteyen kadınlarla dalga geçer, Halide Edib muhalefetini ancak İngilizce dile getirir, Latife Hanım ömrü boyunca susarken doğrudan bir bağlantı kurmadıkları feminizmlerinin bedelini öder gibidirler... </p>
				<p class="normal1">Sonuç</p>
				<p class="normal">1908 sonrası Doğu ve Batı feminizmleriyle ilişki halinde bulan Osmanlı feminizminin bu pozisyonunu burjuva ve kültür devrimleri ile ilişkileri bağlamında yapılan karşılaştırmalarla daha iyi anlayabileceğimizi savundum. Bu minvalde 1789’dan beri feminizmin kadınlardan çok milliyetçiliğe hizmet ettiği ve yine de yaranamadığı sonucuna vardım. Ne var ki kurduğu uluslararası ağlar feminizmi çifte bir görevle milliyetçiliğin hem içinde hem dışında kalmaya sevk ediyordu: Bir yandan kadınlar milliyetçi projeler içinde yer alıp okuma yazma ve sağlık kampanyaları, batıl inançların kaldırılması, rasyonel bir dünya görüşünün yaygınlaştırılması, eş dayağının a-zaltılması, temizliğin altının çizilmesi gibi alanlarda iş görüyordu. Öte yandan feministlerin üzerinde durduğu velayet, boşanma, vatandaşlık, seçme ve seçilme hakları, çokeşliliğin kalkması, evlilik yaşının yükseltilmesi, eğitim ve iş olanaklarının artması amaçlarının gerçekleşmesindeki zorluklar uluslararası dayanışmayı gerektiriyordu.</p>
				<p class="normal">Bu çifte yükü değerlendirirken burjuva devrimi 
				ve tamamladığı milliyetçilik resmi bir yandan karşılaştırma ve 
				çok boyutlu feminizmler ve enternasyonalizmler için uygun zemin 
				oluşturuyor. Öte yandansa, “kültür devrimi” 1968’den geriye 
				bakarak 1920’lerin sonuna ve 1930’ların başına yakıştırıldığı 
				için farklı zaman dilimlerinin aralığından kayıp gidebilecek bir 
				kavram olduğu için ihtiyatlı olmayı gerektiriyor. Bu bağlamda 
				erken 20. yüzyıl devrimlerini bir arada ele almak, onları bir 
				şark mefkûresi bağlamında ele almaktan daha sağlıklı görünüyor. 
				Böylece Batılı feministler, örneğin Mısırlı feministleri çok 
				milliyetçi bulurken kendi milliyetçiliklerinin farkına varmayı 
				öteleseler de, onlardan bağımsız bir milliyetçilik-feminizm 
				analizi mümkün oluyor. Sosyalist rejimlerin de milliyetçilikle 
				ve kadınların hayatındaki ikili üçlü yüklerle baş edememiş 
				olmaları burjuva feminizmi yaftalamalarında aşikâr oluyor. 
				Halbuki milliyetçilikle ilişkisini net olarak ortaya koyabilen 
				ve bununla hesaplaşabilen feminizmler uluslararası bağlantıların 
				ulusal boyutlarının tanınmayan benzerliğini ortaya 
				koyabiliyorlar.1Batı ve Doğu feminizmlerinin Batılı 
				emperyalistlerle olan ilişkileri şüphe toplarken Ortadoğu’da 
				feministlerin sınıfsal kökenleri ve Batılı seçkinlerle 
				ilişkilerinde arada kalmalarına dair problemler hâlâ devam 
				ediyor. Reformistlerin burjuva domestik ekonomiyi feminizme 
				tercih etmeleri feminizmin devlet feminizmi sistemlerinde 
				kadınların evle özdeşleştirilmesiyle beraber anılması gibi 
				çelişkili durumlara yol açmıştı. Yani burjuva feminizmi yaftalamaları nasıl her şey aynen devam edecek korkusuyla yapılırken tam da buna yaramıştı. Feminizmin ulus-devlet oluşumunun ayrılmaz bir parçası olması gibi, liberal demokrasilerle beraber anılması da benzeri bir yaftalamayı beraberinde taşıyor. Feminizme duyulan tepkinin ta kendisi, diyelim Kollontai’da olduğu gibi, feminizmin seçkinci ve var olan dengeleri koruyucu tarafını güçlendirirken, dengeyi “öbür taraf”a kaydırabilecek olmasını engelliyor. Nezihe Muhiddin örneği bunun iyi bir göstergesi: Yazdıklarına bakacak olursak çok Türkçü, çok seçkinci bir kadın, ama bunlar bile sistem için tehdit olarak algılanmasına ve etkisiz kılınmasına mani olmuyor. Ya da Latife Hanım’ın sinir krizlerine, aslında bir burjuva şımarıklığını ifade ettiği için değil, değiştiği söylenirken devam edegelen kadın-erkek ilişkilerine isyan ettiği için burun kıvrılıyor. Halbuki Joan Scott’un 
				dediği gibi, hatırlanmak ve hakkında düşünülmek için sütten 
				çıkmış ak kaşık olmak gerekmiyor…</p>
				<p class="normal"> </p>
				</body>
</html>