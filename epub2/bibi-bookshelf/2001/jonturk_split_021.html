<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>jonturk</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:a003e498-fb28-4c30-bc71-7780e5eb847a"/></head>
  <body class="calibre">
<h2 class="h2baslik1" id="calibre_toc_23">1908 Parlamentosu’na Göre Meşrutiyetin 
				Değerleri ve İlkeleri</h2>
				<p class="sagnormal">H. Aliyar Demirci</p>
				<p class="normal1">Giriş</p>
				<p class="normal">II. Meşrutiyet mutlaki idare tarzından çıkarak, temsile dayalı parlamento ve kamuoyu aracılığıyla siyasetin müzakereye, tartışmaya, çoğulcu zemine taşındığı siyasal gelişme sürecimiz içinde önemli bir aşamadır.</p>
				<p class="normal">Bu dönemin ilk senelerinde meşrutiyet kavramına büyük değer atfedildiği, kavramın kendisine hayli geniş bir anlam yüklendiği görülür. Meşrutiyet sıradan insan tarafından vergilerin azaltılması, yolların yapılması, eğitimin yaygınlaştırılması, kısacası idarenin iyi hizmet götürmesi gibi son derece gündelik bir mantık çerçevesinde anlaşılmış, rejim değişikliğinin hizmetleri de hızla iyileştireceği beklentisi yaratılmış ya da halkın böyle bir izlenim edinmesine yol açılmıştır, anayasanın tekrar ilanı sonrasında meşrutiyet sadece bir yönetim şekli, bir siyasal rejim değil, adeta “bir hayat tarzı ve değerler kümesi” haline gelmiştir. Meşrutiyet söylem düzeyinde günümüzde demokrasiyle ilgili çağrışımlar kadar çeşitlilik taşımaktadır, ayrıca meşrutiyet-meşrutiyet öncesi ayrımı ilanına katkıda bulunan güçler için bugün yapılan cumhuriyet-cumhuriyet öncesi gibi önemli bir ayrımdır.</p>
				<p class="normal">Jön Türk hareketi kısa vadede anayasayı tekrar yürürlüğe koymayı, parlamentoyu açmayı, hükümdarı sınırlandırmayı amaçlamıştır. Bununla birlikte Jön Türkler bu hedefleri, işlenmiş demokratik bir teoriye dayandırmamışlardır; parlamenter demokrasiyi, kelimenin gerçek anlamıyla temsil ilkesini, karar alma süreçlerine halkın katılımını benimsememişlerdir. İttihat ve Terakki’nin de 1876 Anayasası’nı yeniden yürürlüğe koymanın ötesinde bir “hürriyet” kuramı olmamıştır. Jön Türk muhalif hareketinin belli başlı simalarının (Ahmed Rıza, Abdullah Cevdet vb. yazarlar) düşünceleri içinde de meşrutiyetin siyasal reform boyutuna dair çözümlemeler önemli yer tutmamaktadır. Yeni Osmanlılara kıyasla “18. yüzyılın aydınlanma felsefesinden çok 19. yüzyıl bilimi onlarda egemen olmuştur.” Bununla birlikte Ahmed Rıza, Abdullah Cevdet gibi yazarlar monarşi karşıtı, demokratik görüşlerini imparatorluğa uygularken İslam’dan bir araç olarak yararlanmışlardır. İttihat ve Terakki Cemiyeti’nin yayın organı olan önemli iki derginin, Meşveret ve Şûra-yı Ümmet’in isimleri de bu yönüyle dikkat çekmektedir. Jön Türkler’in en belirgin, kapsayıcı, ortak özellikleri “mutlak monarşi” karşıtlığıdır. Jön Türkler’in anayasacılığın yanında durdukları dönemde anayasacılık modernleşmenin ölçütüdür, bugün sanayileşmeyle ifade edilen gelişme o yıllarda “yönetim biçimi ve parlamentonun varlığı ile ifade edilmek[tedir].”</p>
				<p class="normal">II. Meşrutiyet uygulaması bütünüyle değerlendirildiğinde yarışmacı bir seçim, gerçek bir temsile dayanan Mebusan Meclisi gibi demokrasinin asgari şartları konusunda eksikler göze çarpar, 1908’den 1918’e bir bütün olarak ele alındığında bu yönüyle başarılı bir tecrübe olduğu söylenemez. Bununla birlikte meclisin ilk yasama dönemi hakkında (1908-1912) keskin olumsuz sonuçlar üretmek kanımca yanlış olur. Meclisteki nispi İttihat ve Terakki çoğunluğu da, dağınık muhalefet de monarşi döneminde olmayan kürsü hürriyetinin hakkını vermiş, bunun için de yasama ve denetleme faaliyetinde parlamentolu hayatımızda hayli müzakereci, tartışmacı, yer yer çatışmacı, zengin içerikli bir süreç yaşanmıştır. Jön Türk siyasi düşüncesi demokrasi teorisi bakımından hayli zayıf olmasına, gerçekte “meşrutiyet” Jön Türkler için bir telos 
				olmamasına rağmen, parlamento açıldığında üyelerin meşruti rejimle ilgili üst düzeyde beklentilere sahip olduğu görülür. Bu beklentiler İttihatçı olsun olmasın bütün unsurlarıyla geniş bir kesimin beklenti ve talepleridir. Teorik arka planı zayıf olmasına rağmen parlamentoda gözle görünür bir “meşrutiyetçilik” dikkat çekmektedir. </p>
				<p class="normal">Bu araştırma parlamento üyelerinin meşrutiyeti nasıl algıladıkları, rejimin hangi niteliklerini vurguladıkları, rejimi nasıl tanımladıkları üzerinedir. Çalışmanın alanı birinci yasama dönemi parlamentosu, bir başka deyişle 1908 Parlamentosu’dur (1324-1328/1908-1912). Araştırmanın ana malzemesini meclis tutanakları oluşturmuştur. Mebuslar meşrutiyeti üç farklı alanda değerlendirmişlerdir: 1. Siyasal rejim düzlemi, 2. İnsan hak ve hürriyetleri düzlemi, 3. Değerler düzlemi.</p>
				<p class="normal1">1. Siyasal Rejim</p>
				<p class="normal">II. Meşrutiyet’in ilk aylarında hızlı bir 
				siyasileşme, cemiyetleşme süreci yaşanmış, hür basın ortaya 
				çıkmıştır. Bu sürecin manivelalarından biri parlamentodur. 
				Parlamento kamusal müzakere platformudur. Schmitt’e göre liberal 
				bir demokraside parlamentarizm müzakere ve kamusallığa 
				dayanmaktadır; monarşi, kamusal tartışma prensibi üzerine 
				kurulamaz. Hükümdarın gizli diplomasi yürütmesine kıyasla parlamenter rejim “devlet mahremiyetini çöz[me]” 
				potansiyeline sahiptir.</p>
				<p class="normal">Abdülhamid dönemi devlet adamlarından Cevad Paşa’nın “siyaset padişahlara mahsustur” sözü mutlakıyetin bu özelliğinin bir başka şekilde ifadesidir. Abdülhamid mutlakıyetinde siyaset padişahın, Yıldız Sarayı’nın tekelinde olmuştur. II. Meşrutiyet parlamentosunda ilk yıl ülkenin dört bir köşesinden seçilen mebuslarla açılan Mebusan Meclisi siyasal sistemin girdileri ve çıktıları hakkında bilgi almayı mümkün kılacak bir kurumdur. Bu açıdan parlamentonun müzakereye, tartışmaya dayanması, sistemin işleyişi hakkında daha iyi bilgi almak için yeter şart olmasa da gerekli şartlardan biridir. Şüphesiz Eski Rejime kıyasla temsili, yarışmacı, rekabetçi seçime dayalı bir şekilde meclisin oluşması bu şartın gerçekleşmesi ihtimalini güçlendirecektir. Mebusan Meclisi görüşmeleri Kanun-ı Esasi gereğince açıklık ilkesi çerçevesinde gerçekleşirken (Madde 78), II. 
				Meşrutiyet’in ilk senesinde önce içtüzükte yapılan değişiklikle 
				Âyan Meclisi için bu konuda hukuki engel kaldırılmış, bir süre 
				sonra da 1909 Kanun-ı Esasi’nde yapılan düzenlemeyle de söz 
				konusu ilke anayasal bir kural haline gelmiştir (Madde 121).</p>
				<p class="normal">Eski rejimle meşrutiyet arasında “açıklık ilkesine” dayanan farklılık parlamento üyeleri tarafından da ifade edilmiştir. Âyan Meclisi’nin aleni ilk görüşmelerinde padişahın meclisi açış konuşmasına meclisin cevabı hazırlanırken (ariza-i cevabiye), Ferid Paşa aleni müzakereyi meşrutiyetin verdiği bir hak olarak tanımlamış, “Ketm etmek [saklamak-gizli tutmak] meşrutiyete muvafık bir hal değildir” sözleriyle rejimin bu özelliğini vurgulamış, yine bir başka Âyan üyesi Fuad Paşa da “hiçbir şeyi ketm 
				etmemek lazımdır, meşrutiyetin muktezası [gereği] budur,” 
				görüşüyle bu düşünceleri tekrarlamıştır, İttihatçı Maliye Nazırı Cavid 
				Bey’in meşrutiyetle mutlakıyet arasına bir ayrım koyarak “Meşrutiyet’te dört duvar arası yoktur. Esrar idare-i müstebidenin 
				kârıdır,” sözleri de aynı düşüncenin uzantısıdır. Meclis faaliyeti, mutlaki rejime kıyasla öncelikle ülkede olup biten her konuda bilgi edinilebilecek, mahremiyeti ortadan kaldıracak veya sınırlayacak kamusal bir alan olmuştur. Kanımca dönem basınında parlamento faaliyetlere ayrılan yer de bunu teyit edecektir. Bununla birlikte bu şeffaflığın çeşitli sınırlılıklarına işaret etmek gerekir:</p>
				<p class="normal">Yukarıda adı geçen Âyan üyesi Fuad Paşa aynı 
				yerde dış politika meselelerini avamın diline düşürmemek adına 
				bu konulardan mecliste bahsedilmesine karşı çıkmış, dış politikayla ilgili konuları bir üst alan olarak görmüştür. Sadece Âyan Meclisi için değil, Mebusan 
				Meclisi üyeleri arasında da bu konuda zaman zaman ihtiyatlı bir 
				tutum takınanlar olmuştur: Cemiyetler Kanunu görüşmelerinde 
				siyasi rejimleri parlamentosu olan ülkeler, parlamentosu olmayan 
				ülkeler şeklinde ayrıma tabi tutan İsmail Paşa (Tokat), parlamentosu olmayan ülkelerde siyasetin bilhassa “padişahın hakk-ı şahanesi” olduğu, parlamentosu olan ülkelerde “Mahallelerde, kahvehanelerde siyasiyat müzakere edelim,” demenin parlamentoya ait hakları başkasına vermek olduğu sözleriyle mecliste gerçekleşen siyaseti bir tür “yüksek siyaset” olarak kabul eder. 
				Aslında kamusal resmi bir alan olan parlamento yanında “yaşanan 
				bir gerçek” olarak kahvehane temsil ve aleniyetin gayri resmi 
				zeminidir. II. Meşrutiyet dönemi parlamentosu üyesi olmalarına rağmen Âyan Meclisi üyesi Fuad Paşa ya da Mebusan 
				Meclisi üyesi İsmail Paşa için dahi halkın “humma-i siyasete” 
				tutulduğu, kahvehanelerin “diplomatlar meclisi” halini aldığı bu 
				yeni “siyasileşme” dönemi yadırgatıcıdır ve onlar dahi uyum 
				sağlamakta zorlanmışlardır. Mebus İsmail Paşa’nın düşünceleri Osmanlı siyasal hayatının o dönem en belirgin bölünmesi olan etnik bölünmenin “siyasi cemiyetler” aracılığıyla temsil edilmesine karşı çekincelere dayanmaktadır. </p>
				<p class="normal">II. Meşrutiyet parlamentosunun ilk aylarında meşrutiyetin meşverete dayandığı sıklıkla tekrarlanmıştır. Bir bakıma görüşmelerde açıklık ilkesi meşrutiyet için “meşveretin” önemini ortaya koymuştur. Meşveret sayesinde meşrutiyet somutlaşmıştır. </p>
				<p class="normal">İlk olarak 1908’de padişahın meclisi açış konuşmasına (nutk-ı hümayun) Mebusan 
				Meclisi’nin cevabında (ariza-i cevabiye) hükümet işinde müşavere 
				ve meşrutiyetin asıl olduğu vurgulanmış, 31 Mart Olayı’ndan sonra da Mebusan 
				Meclisi, usul-u meşverete ve meşrutiyete bağlılığını 
				tekrarlamıştır. Parlamento, “meşveret” kelimesiyle kelimenin “karşılıklı yapılan fikir alışverişi, danışma ve istişare” anlamının ötesinde kavramın dini çağrışımlarından yararlanarak meclisin meşruiyetini genişletmeyi amaçlamıştır. Aynı ariza-i cevabiyede 
				yer alan meşveretin “akıl ve nakille kuvvetlendirilmiş bir 
				kanun” olduğuna dair ifade bunun delilidir. Kavramın bu şekilde algılanışının istisnai olmadığına, yaygınlık taşıdığına farklı örnekler gösterilebilir:</p>
				<p class="normal">31 Mart isyan günlerinde Mebusan Meclisi’ne gönderilen ve mecliste okunan çok sayıdaki destek telgrafı arasında Edirne İlmiye Cemiyeti’nin çektiği telgrafta; Medine’de Kur’anı Kerim’in (veşahirhüm…) buyruğunun uygulandığı, Hz. Muhammed’in peygamberken meşveretsiz hiçbir iş görmediği, meşveretin İslam milletinin hükümete karşı en açık meşru bir hakkı, meşveretin Kuran’ın, peygamberin ve Allah’ın emri, 31 Mart eyleminin Meşveret Meclisi’ne bir saldırı, hatta peygamber sülalesinden gelen Şerif Sadık Paşa’nın öldürülmesinin ikinci bir Kerbela 
				vakası olduğu dahi öne sürülmüş, “veşahirhüm…” ayetinin kanlara 
				bulandığı, Meclis-i Meşveret’in toplanması için ne yapılması 
				gerekiyorsa yapılması gerektiği dile getirilmiştir. Buna paralel bir şekilde aynı günlerde Diyarbekir Askeri Kulübü tarafından Mebusan 
				Meclisi’ne çekilen ve okunan telgrafta, meşvereti emreden 
				şeriatın kendisinin çiğnendiği ifade edilmiştir. Böylece meşrutiyetin esası meşveret olarak sunulurken parlamento kurumuna “şer’i dayanaklar” bulan yaklaşımın yaygın bir şekilde benimsenmiş olduğu dikkat çekmektedir. İsyanı takip eden günlerde Mebusan 
				Meclisi’nde 1909 değişikliklerine esas oluşturan anayasa 
				değişiklik teklifi hazırlanırken teklifin gerekçe metninde aynı 
				mantıkla dini kültürden beslenen bir meşruiyet arayışı yer 
				almıştır. </p>
				<p class="normal">Şer’i bakış açısının uygulamadaki ilginç ve 
				dikkat çekici bir örneği mebusların parlamentodan aldıkları 
				izinler çerçevesinde gündeme gelmiştir. Hacca gitmek isteyen, bu 
				maksatla meclis çalışmalarına katılamayacağını bildiren Yemen 
				mebusu bir üyenin durumu görüşülürken, genel kurulda meclis 
				çalışmalarını katılmakla (müşavere etmekle) hacca gitmek 
				arasında hangisinin farz hangisinin sünnet olduğu dahi 
				konuşulmuş, ulema kökenli İttihatçı bir üye dini yükümlülükler 
				açısından her ikisinin eşit olduğunu öne sürmüş, bu ibadeti 
				yerine getirecek üyenin meclisten izin alması gereği 
				savunulmuştur. </p>
				<p class="normal">Parlamento faaliyetini meşveret kavramıyla bu derece yücelten meclisin, meşrutiyeti dayandırdığı bir başka ilke Batı siyasal kültüründen devşirilmiş hâkimiyet-i milliye ilkesidir ve meşveret ilkesinden daha sık bir şekilde ilk yasama döneminde bu kavrama başvurulmuştur. Öyle ki üçüncü toplantı yılında İttihatçı Babanzade 
				İsmail Hakkı’nın “şimdi biz 2-2,5 seneden beri milleti adeta 
				hâkimiyet-i milliye lafzı ile işba haline getirdik [doyurduk]” sözleri bunun yansımasıdır. Meclisin siyasal temsile ve seçime dayanan yapısı, meclisin yetkilerini artırmak için yapılacak düzenlemeler bu demokratik egemenlik ilkesiyle açıklanmıştır.</p>
				<p class="normal">Oysa “1876 Kanun-ı Esasisi’nde egemenliğe ilişkin bir hüküm yoktur. […] Kanun-ı Esasi’nin millî egemenlik veya halk egemenliği anlayışını değil, monarşik egemenlik anlayışını benimsediği söylenebilir. Osmanlı devleti bir monarşidir. Zira Kanun-ı Easasi’nin 3. Madde’si devlet başkanlığının ırsî olarak intikal edeceğini öngörmektedir. Monarşik 
				devlet şeklinin halk egemenliği veya millî egemenlik ilkeleriyle 
				bağdaşmayacağı açıktır.”</p>
				<p class="normal">II. Meşrutiyet ilan edildiğinde 1908 
				seçimlerinde hâkimiyet-i milliye ilkesi Cemiyet’in siyasal 
				programında yer almış, seçim bildirisi bu düşüncenin uzantısı 
				olarak hazırlanmış, hatta II. Abdülhamid rejimine muhalif 
				İslamcılar da kavrama başvurmuştur. Osmanlı parlamentosunda hem Mebusan Meclisi’nde hem de Âyan Meclisi’nde her kesimden mebus, tepkilerini, düşüncelerini hatta duygularını dile getirmek için zaman zaman bu kavramı kullanmıştır:</p>
				<p class="normal">Tespitlerime göre Mebusan Meclisi’nde kavram ilk defa Meclis Başkanlığı için yapılan ilk seçimlerin sonucu açıklanmadan önce adaylardan Emrullah 
				Efendi tarafından dile getirilmiştir. Kendisi anayasa gereği meclisin doğrudan başkanını seçemeyip sadece padişaha üçer başkan adayı ismini bildirerek belirlenmesinin (Madde 77) “hâkimiyet-i milliyeye” aykırı olduğunu dile getirmiştir; en çok oyu alarak padişah Abdülhamid tarafından başkanlığa atanan Ahmed 
				Rıza da teşekkür konuşmasında “hâkimiyet-i milliyenin” güçlü bir şekilde yerleşmesi için hakkıyla çalışmaktan söz etmiştir. Ahmed Rıza ilk birleşimlerde 1876 Anayasası’nda meclisin yapacağı değişiklikleri, “hâkimiyet-i milliyeyi” 
				sağlayacak değişiklikler olarak nitelemiştir, meclis 1909’da bu 
				anayasa değişikliğini temellendiren gerekçesinde bu ilkeye 
				atıfta bulunmuştur. Ahmed Rıza daha sonraki senelerde de 
				meclisin açış konuşmasında kavramı vurgulamıştır. Parlamentonun yetkilerini güçlendiren, padişahın yetkilerini kısıtlayan 1909 değişiklikleri gerçekleştikten çok sonra da mebuslar söz konusu değişiklikleri hâkimiyet-i milliyeyi 
				güçlendirecek değişiklikler olarak nitelemişlerdir.</p>
				<p class="normal">1908’de padişahın meclisi açış konuşmasına (nutk-ı hümayun) yazılan meclis cevabında da (ariza-i cevabiye) “usul-u meşrutiyetin”, “hâkimiyet-i milliye” esasına dayandığı, meclisin “hâkimiyet-i milliyenin 
				timsali” olduğu özellikle vurgulanmıştır. </p>
				<p class="normal">Mebusan Meclisi 1908 yılının ilk aylarında 
				daha 1909 değişiklikleri gerçekleşmeden önce hükümeti 
				denetleyecek yeterli düzeyde denetim aracına sahip olmadığı 
				halde bu yönde istekli olmuştur. İttihatçı İstanbul mebusu 
				Hüseyin Cahit Bey’in dış politika hakkında Sadrazam Kâmil 
				Paşa’ya dönük “istizah takriri” bunun bir örneğidir. Önergenin görüşmelerinde konuşan bir üye (Zohrap Efendi) önergeyi “umur-u siyaset[te] hâkimiyet-i milliyenin 
				cereyanını temin eden” bir adım olarak tanımlamış ve 
				“hâkimiyet-i milliye denilen şey[in] hükümet erkânını veya diğer 
				zevatı alkışlamak değil […] tenkit ve muhakeme” olduğunu 
				vurgulamıştır, Kâmil Paşa Hükümeti için kısa bir süre sonra, 
				anayasada güven oylaması mekanizması daha benimsenmemiş olmasına 
				rağmen bir oylama yapılmış ve hükümet güvenoyu almıştır, daha 
				sonra bu sonucun “hâkimiyet-i milliye namına” gerçekleştiği dile 
				getirilmiştir. Dolayısıyla meclis ilk aylarda hükümeti 
				denetlemeye yönelirken, inisiyatifin kendisinde olduğunu arka 
				arkaya attığı adımlarda gösterirken, kendi üstünlüğünü kurmaya 
				çalışırken hâkimiyet-i milliye ilkesi sürükleyici bir fikir 
				olmuştur. Kısa bir süre sonra aynı Kâmil Paşa’nın, Harbiye ve 
				Bahriye Nazırlarını azletmesi ve yerlerine başka isimleri 
				getirmesi meclisin tepkisini çekmiş, kendisi hakkında yine bir 
				istizah önergesi verilmiştir. Paşa’nın meclisin çağrısı üzerine 
				istizah görüşmelerine katılacağı günü ertelemesine, mecliste 
				üyelerden Abdullah Azmi Bey (Kütahya) “Hâkimiyet-i milliye 
				hukukumuz ayaklar altına alındı” sözleriyle tepki göstermiştir. Aynı süreç içinde meclis, Kâmil Paşa’ya güvensizliğini ilan etmiş ve Selanik mebusu Cavid Bey parlamentonun üstünlüğünü vurgulayan bu sonucu “Yaşasın hâkimiyet-i milliyemiz” 
				sözleriyle coşkuyla karşılamıştır.</p>
				<p class="normal">Mebuslar bu kavram üzerinden yürütmenin idari işlemlerini de eleştirmişlerdir. “Ordu-yu Osmaniye” yerine “Ordu-yu Hümayûn” 
				tabirinin kullanılmasına dair hükümet emri bir önergeyle gündeme 
				gelmiş, önerge sahipleri Taşlıca mebusu Ali Vasfi ve Selanik 
				mebusu Rahmi Beyler önergelerinde meşrutiyetin hâkimiyet-i 
				milliye üzerine kurulu olduğunu, ordunun adında yer alan 
				Osmanlılılık ibaresinden rahatsızlık hissedilmesini 
				anlayamadıklarını belirtmişler ve düzenlemenin geri alınmasını 
				istemişlerdir, iki mebus meşruluk kaynağı olarak hükümdarın şahsını değil, Osmanlılığı görmektedirler, bununla birlikte meclis bu konuda tartışmayı lüzumsuz görmüş ve önerge reddedilmiştir. </p>
				<p class="normal">Meclisin tamamının bu ilkeyi benimsediği sonucuna varmak yanlış olur: </p>
				<p class="normal">1910 senesine ait “ariza-i cevabiye” görüşmelerinde taslak metinde yer alan “Meclis’in hâkimiyet-i milliyeden 
				iktisap ettiği kuvvet” ifadesine karşı üyelerden Bedri Bey: “Cümlenizin malûmudur ki insanlar kuvveti daima avn-i ilahiden [Allah’ın yardımı] alır. Her şeyin kuvveti avn-i ilahidedir. Bendeniz şurada acizane bir cümle görüyorum ki hâkimiyet-i milliyenin iktisap ettiği kuvvet deniliyor. Bunun yerine Allah’ın ihsanıyla (inayet-i sübhaniyeye 
				istinaden) desek daha iyi olur zannederim” sözleriyle 
				düşüncesini dile getirmiş, bununla birlikte meclis bu öneri 
				üzerinde hiç durmamıştır. Konuyu padişaha saygı çerçevesinde düşünen Ahmed Müfid 
				Bey (Ergiri), “hâkimiyet-i milliye” ifadesinin padişaha yazılacak bir teşekkürnamede 
				yer almasına gerek olmadığını savunmuştur. Encümen adına konuşan 
				Mustafa Asım Efendi padişahın şahsı (Mehmed Reşad) hakkında 
				vehmetmelerinin söz konusu olmadığını buradaki muhatabın hükümet 
				olduğunu ifade etmiştir. Daha önceki senelerde resmi metinlerde hâkimiyet-i milliye kavramına yapılan pek çok atfa kıyasla, 1910 senesinde bu konuda zayıf itirazların varlığı dikkat çekicidir.</p>
				<p class="normal">Bu aykırı örnek bir tarafa, Osmanlı milletinin seçilmiş temsilcilerinin gücünü artıracak düzenlemeler hâkimiyeti milliye perspektifinden değerlendirilmiştir. Mebusan Meclisi’nde Kanun-ı Esasi değişiklikleri görüşülürken bakanların yanında mebuslar arasından seçilecek bakan müsteşarlarının bulunabilmesini mümkün kılabilecek yasa önerisi için lehte görüş bildiren Ohannes Vartkes Efendi (Erzurum), bu öneriyi hâkimiyet-i milliyeyi 
				takviye edecek bir düzenleme olarak gördüğünü belirtmiş ve 
				desteklemiştir. Vartkes Efendi, kabine ile Mebusan Meclisi arasında üst üste iki defa aynı madde hakkında ihtilaf çıktığında, yeni gelen kabinenin tutumunda da bir değişiklik olmazsa, Âyan Meclisi’nin üçte ikisinin oyuyla padişahın Mebusan Meclisi’ni feshine imkân tanıyan bir anayasa değişikliğine, “umumun hukukunu bir şahsın elinde hareket ettirmek, bu hâkimiyet-i milliyeye 
				mugayirdir ve bu ahalinin hukukunu haleldar etmektir” sözleriyle 
				itiraz etmiştir.</p>
				<p class="normal">Aynı ilke Mebusan Meclisi için Âyan Meclisi’ne karşı önemli bir ideolojik silah da olmuştur. Mebusan Meclisi’nin genel oya dayalı, seçilmiş bir heyet olmasına karşılık Âyan’ın atamayla gelen bir heyet olduğu Mebusan 
				Meclisi’nde sıklıkla dile getirilmiştir:</p>
				<p class="normal">Örneğin İttihatçı Seyyid Bey Kanunu Esasi değişiklikleri görüşülürken hâkimiyet-i milliyenin Meclis-i Mebusan’da olduğunu, 31 Mart günlerinde Ayastefanos’ta bir araya geldiklerini ve bunu gördüklerini, Âyan’ın bir köşede oturup ses çıkarmadığını, daima ekseriyetin ve “hâkimiyet-i milliyenin” Meclis-i Mebusan’da 
				bulunduğunu öne sürmüştür. </p>
				<p class="normal">Bir başka yerde bütçe hakkının hâkimiyet-i milliye ilkesinin kaynağı olduğu, bu ilkeye dayalı bir şekilde oluşan tek heyetin ise Mebusan Meclisi olduğu kaydedilmiş, bütçe kanunu görüşmelerinde Mebusan 
				Meclisi’nin yaptığı bazı değişiklikleri Âyan Meclisi’nin geri 
				çevirmesi karşısında, Heyet-i Âyan’ın salt “hâkimiyet-i milliye 
				ilkesine” aykırı bir şekilde oluşan yapısı gerekçe gösterilerek 
				Âyan’ın bu şekilde bütçe kanunu tasarısına müdahil olamayacağı 
				savunulmuştur.</p>
				<p class="normal">Âyan Meclisi’nin yetkilerini genişletecek bir düzenlemeye yapılan itirazlar için de aynı ilkeye başvurulduğu görülür. Buna göre Kanun-ı Esasi’nin 64. maddesinde bir düzenleme yapılarak hükümetin istediği kanun tasarılarını meclisin istediği kanadına öncelikli olarak gönderebilmesini mümkün kılacak anayasa değişikliği önerisi “hâkimiyet-i milliyeye 
				indirilmiş bir darbe” olarak değerlendirilmiştir. Bu konu 
				İttihatçılarla İttihat ve Terakki’den ayrılan muhalifler 
				arasında sert tartışmalara yol açmıştır.</p>
				<p class="normal">Ama yine bu ilke üzerinden ve biraz dolambaçlı 
				bir yoldan Âyan’ın atamaya dayalı yapısının meşrulaştırılmış 
				olması, kavramın zorlandığını da göstermektedir:</p>
				<p class="normal">Kirkor Zohrap Efendi (İstanbul) Fransa’da anayasal rejimde yaşanan değişikliklere rağmen parlamentolu krallık rejiminin, daha sonra sadece parlamentonun, takiben Bonaparte rejiminin bu ilke aracılığıyla açıklandığını savunmuştur. İttihatçıların önde gelen hukukçularından Babanzade İsmail Hakkı, Bonaparte rejiminin uygulamalarına “Milleti iğfal ettiler” sözleriyle tepki göstermiştir. Zohrap Efendi’ye göre ise hâkimiyet-i milliye ilkesi Âyan Meclisi için de bir meşruiyet kaynağı olabilir. Çünkü Âyan’a atanacak üyeler vükela tarafından padişaha önerilmektedir. Vükela ise hâkimiyet-i milliyeye dayanan Mebusan Meclisi’nden güvenoyu alarak görevine başlamıştır. Böylece Âyan’ın aslında monarşik 
				egemenlik ilkesiyle açıklanabilecek yapısı, atanacak üyelerin 
				güvenoyu almış vükela tarafından teklif edildiği varsayımıyla 
				demokratik egemenlik ilkesiyle ilişkilendirilmeye 
				çalışılmaktadır. Babanzade İsmail Hakkı, Âyan Meclisi’nin yetkilerinin bu şekilde güçlendirilmesine karşı çıkarken milleti temsil yetkisinin Mebusan Meclisi’nde bulunduğunu, hâkimiyet-i milliyenin de Mebusan’da 
				olduğunu savunmuştur.</p>
				<p class="normal">Farklı etnik gruplardan oluşan imparatorluk Osmanlı Devleti tarafından Osmanlılık kimliği çerçevesinde bütünleştirilmeye çabalandıysa da, II. Meşrutiyet’in her aşamasında bu konuda önemli problemler yaşanmıştır. Âyan Meclisi’nin önde gelen üyelerinden İttihat ve Terakki karşıtı Damat Ferid 
				Paşa büyük ölçüde 1876 Kanun-ı Esasi’sine geri dönüş talebi 
				olarak değerlendirilebilecek anayasa değişikliği önerisinde 
				(Şubat 1910), hâkimiyet-i milliye ilkesinin kozmopolit bir 
				toplumda değil, “tek ulustan oluşan bir devlette 
				uygulanabileceğini” savunmuş, ülkede siyasal birliği sağlamak 
				için padişahın yetkilerinin artırılmasını, meclisin yetkilerinin 
				sınırlandırılmasını teklif etmiştir.</p>
				<p class="normal">Mebusan Meclisi’nde Türk olmayan muhalifler kozmopolit toplumsal yapının karşılığını, devlet yapısı ve işleyişinde görme arzularını ifade ederken, yine hâkimiyet-i milliye ilkesi yardımıyla taleplerini dile getirmişlerdir: </p>
				<p class="normal">Cemiyetler Kanunu tasarısı tartışmalarında Ohannes Vartkes Efendi, “kavmiyat ve cinsiyet esası üzerine cemiyet teşkili”ni 
				yasaklayan hükmü, hâkimiyet-i milliye ilkesine aykırı bulmuştur. Kanunların ve nizamların yayım ve ilanına dair kanun layihası görüşülürken de, taşra halkının kanun ve nizamnameler hakkında bilgi sahibi olması için o dillerde tercüme yapılmasını zorunlu kılacak bir düzenlemeyi savunan Yorgi Boşo 
				Efendi (Serfice) “dün bütün gün burada hâkimiyet-i milliyeden 
				bahsettik yırtındık, gittik. İşte hâkimiyet-i milliye bunu 
				istiyor. Biz burada ne yapıyoruz?” diyerek konunun mecliste destek görmemesine karşı tepkisini dile getirmiştir. Bir başka gündem maddesi görüşülürken Arap üyelerden Şükrü El-Aseli 
				Bey (Şam) “hâkimiyet-i milliyeye” katılımın sağlanabilmesinin 
				Arap memurlara devlet teşkilatında daha fazla yer vererek mümkün 
				olduğunu savunmuştur.</p>
				<p class="normal1">2. İnsan Hak ve Hürriyetleri</p>
				<p class="normal">Mecliste meşruti rejimin insan hak ve hürriyetleri açısından tanımlanması güçlü bir eğilimdir. Bunlar arasında ifade hürriyeti dikkat çekmektedir.</p>
				<p class="normal">Meşrutiyetten beklenen ifade hürriyetinin 
				öncelikle parlamentoda başlaması gerekir, oysa yasama döneminin 
				ilk aylarında eleştiriler subaylara ilişkin olduğunda Meclis 
				Başkanı üyeleri uyarabilmektedir. Bu uyarıya karşı Şefik-el 
				Müeyyed’in tepkisi “Söylemezsek meşrutiyet olmaz,” şeklindedir ve kendisi eski rejimle meşruti rejim arasına bu şekilde bir sınır çekmektedir. Yine bir başka birleşimde konuşması engellenmek istenen diğer bir üye Yorgi Honeus 
				Efendi’nin tepkisi de aynı yönde olmuştur: Kendisinin ifadesiyle “Meşrutiyet ahkâmında söz söylemek serbesttir.” </p>
				<p class="normal">Pek çok gayrimüslim mebus daha ilk aylardan itibaren meşrutiyeti haklar ve hürriyetler alanı üzerinden tanımlamıştır, örneğin Vartkes Efendi için meşrutiyetin esası “teminat-ı hayatiye”den 
				başlar, basın hürriyetine, ifade hürriyetine, toplantı 
				hürriyetine kadar uzanır. Pançederof Efendi’ye göre (Manastır) “Meclis-i Mebusan 
				arabasının tekerlekleri […] matbuat, cemiyetler ve hürriyet-i 
				şahsiyedir.” “Matbuat tekerleklerine” birtakım sınırlamalar 
				konmuş ve “tekerleklerin gıcırdamasına” sebep olunmuştur.</p>
				<p class="normal">1876 Anayasası halkın meclise dilekçeyle başvurabilmesine imkân sağlamıştır (Madde 14), bu çerçevede bazı dilekçeler de Meclis Genel Kurulları’nda görüşülmüştür. Âyan Meclisi Genel Kurulu’nda görüşülen bir dilekçe üzerine, Yorgiyadis 
				Efendi meşrutiyetin varlığını ifade hürriyeti, kişi hürriyeti ve 
				güvenliği, memur güvenliği, konut dokunulmazlığının 
				mevcudiyetine bağlamış ve bütün bunları “meşrutiyetin esasından” 
				gördüğünü açıklamıştır.</p>
				<p class="normal">Sık sık meşrutiyet öncesiyle Meşrutiyet’in ilanı sonrasını ayıran çizgi haklar ve hürriyetler üzerinden tanımlanmıştır: </p>
				<p class="normal">Halep mebusu Rıfat Bey “Serseri ve Mazanne-i 
				Sû’ Eşhas Hakkında Kanun” tasarısının falaka ve değnek gibi cezaların uygulanabilmesini mümkün kılan hükmüne karşı verdiği önergede “Meşrutiyetin ruhu, felsefesi rabıta, muhabbet, itaat, amiziş 
				[geçiniş, uysallık] esasına müstenittir. İstibdadın ruhu 
				felsefesi, korku, dehşet, nefret esasına müstenittir” sözleriyle bu farkı vurgulamıştır. Kirkor Zohrap Efendi de başka bir yerde iki rejim arasındaki farklılığı hürriyet ve sınırlama kavramları üzerinden tanımlamıştır, buna göre “hükümet-i meşruta” hürriyet, “hükümet-i mutlaka” sınırlama getirir. Zohrap Efendi’ye göre meşrutiyet “usul-ü hürriyet” demektir. Bu usulde hükümetin kendi işlerini yürütürken bireylerin hürriyetini ortadan kaldırma, sınırlama yetkisi yoktur. “Hükümet-i mutlakada” 
				ise, devlet, görevini yerine getirirken elindeki imkânını 
				bireylerin hukukunu sınırlamakta kullanır.” Ohannes Vartkes Efendi’ye (Erzurum) göre meşrutiyeti eski rejimden ayıran fark meşrutiyetin cebir yerine iknaya 
				dayanmasıdır.</p>
				<p class="normal">Pasaport Kanunu tasarısı görüşmelerinde Âyan Meclisi’nde de bu dönemsel ayrım kullanılmıştır. Beserya Efendi’ye göre “Devr-i mutlakıyette yapılan kanunların ruh ve esası şiddet ve tazyiktir. Devr-i meşrutiyetle yapılan kanunların esası […] hürriyet, müsaade, umumun hukukuna hürmettir. Devr-i mutlakıyette yapılan bu kanun şedîd bir kanundur. Devr-i meşrutiyette yapılan bir kanunda daha müsaadekâr olunmak lazım. Aksi hal vaki olursa ne olur? Kavlen 
				[sözle] meşrutiyet olduğu halde fiilen yine eski zaman idame 
				edilmiş oluyor.”</p>
				<p class="normal">Muhalif görüşe sahip olanlarca memur 
				güvencesinden, seyahat hürriyetine, farklı alanlarda ihlal iddiaları veya yapılacak yeni hukuki düzenlemelerde öngörülen sınırlamalar, meşrutiyetin bu eylemlerle zedelendiği, meşruti rejimde böyle bir düzenleme olamayacağı, hak ihlali yapılmaması gerektiği sık sık vurgulanmıştır. </p>
				<p class="normal">Zaman zaman parlamentoda cariye, kul kavramlarının kullanımının eleştirilmesi örneklerinde olduğu gibi var olan siyasal dilde sultani idare tarzının kelimeleri yerine “lisan-ı meşrutiyetin” kullanılması isteği eski rejimden lisanen 
				de uzaklaşma arzusunu göstermektedir. Bu konuda kamusal 
				alanlarda bir hassasiyetin oluştuğu söylenebilir.</p>
				<p class="normal">Selanik vilayeti kasabalarından bir mahalle ahalisinin resmi hükümet kayıtlarında ve halk lisanında “Kıpti ve Çingene” sıfatlarının kullanılmasını, “devri meşrû ve mes’ud-u 
				meşrutiyette” kaldırılması hususunda dileklerini içeren telgraf da aynı “lisan-ı meşrutiyet” anlayışının yansımasıdır. Telgraf sahiplerine göre meşrutiyetle “adalet ve müsavat”a yeniden ulaşılmıştır, bu çerçevede Çingenelerle ilgili bu ayrımcılığa son verilmelidir. </p>
				<p class="normal1">3. Değerler Alanı</p>
				<p class="normal">II. Meşrutiyet’in ilan edildiği dönemde Fransız İhtilali’nin hürriyet, eşitlik (müsavat), kardeşlik (uhuvvet) değerleri meşruti rejimin ilk yasama döneminde sürükleyici, etkili değerlerdir. Bunlara adalet ve ittihad-ı anasır da (bazen tevhid-i anasır tabiri de kullanılmıştır) eklenebilir. Bazı üyeler ayrıca meşrutiyetin “ittihat ve terakkiye” dayandığından da söz etmişlerdir. Bir tür meclis görüşünü yansıtan “ariza-i cevabiyelerde” de hem 1908 hem de 1909’da bu değerlerden “müsavat” ve “ittihada” özel bir vurgu yapılmıştır. 1908 açılış nutk-ı hümayununa dönük yazılan arizada “rehberimiz misbah-ı müsavat ve ittihat (müsavat ve adalet meşalesi) maksadımız ise adl-ü haktır.” ve 1909 arizasındaki meşrutiyetin asıl esasının (üssü’l-esas) “müsavat-ı sahihe ve adile” olduğu ifadeleri bu doğrultudadır. Âyan Meclisi’nin en eski, Abdülhamid döneminde atanmış üyelerinden Legofet Bey Abdülhamidli seneleri “hürriyet, adalet, müsavat”ın olmadığı seneler olarak nitelemiştir. Aynı kişi bir başka yerde meşrutiyetin esasını “ittihat ve terakki” olarak tanımlamıştır. </p>
				<p class="normal">II. Meşrutiyet’in “ittihad-ı anasır” fikrinin meclis faaliyetlerinde olumlu bir şekilde yansıdığını gösteren örnekleri özellikle farklı unsurların dini günleri için beklenilen ve gösterilen saygıda görebiliriz. İlk toplantı yılında Milad ayı yortusu sebebiyle Genel Kurul’un toplanmamasını isteyen Rum üyenin (Kozmidi Efendi) talebi, paskalya tatili vesilesiyle gayrimüslim üyelere üç gün tatil izni verilmesini öneren Ermeni üyenin isteği uygun görülmüştür, daha sonraki senelerde meclis başkanı Rum ve Ermenilere ait dini günlerde Genel Kurul çalışmalarının tehir edilmesine dönük işlemler yapmıştır. Buna karşılık mevlit kandili günü meclisin toplanmamasına ilişkin meclis başkanının teklifi reddedilmiştir, ancak sonraki bir tarihte yürütme organının kararıyla bu gün tatil edilmiştir.</p>
				<p class="normal">II. Meşrutiyet’in ilk aylarından sonra gayrimüslim üyelerin hükümete dönük eleştirilerinde meşrutiyetin sözünü ettiğimiz değerlerine vurgular sıklaşmıştır. Mebusan Meclisi üyesi Kozmidi Pandelaki Efendi (İstanbul) askere alma kanunu tasarısı (ahz-ı asker kanunu layihası) görüşmelerinde meşrutiyetin en “metin esasları” olan “adalet” ve “müsavat” kaidesinden söz etmiştir. Dahiliye Nezareti bütçesi görüşmelerinde (1911) Haris Vamvaka Efendi, meşrutiyeti adalet, müsavat, uhuvvet ve hürriyete, Hristo Dalçef Efendi yine adalet, müsavat ve ittihad-ı anasıra dayandırmıştır, Kirkor Zohrap Efendi adaleti siyasetin en yüksek şekli olarak tanımlamıştır. Âyan’da Yorgiyadis Efendi de hükümet-i meşrutanın “adalet ve müsavat üzerine” kurulu olduğunu vurgulamıştır. </p>
				<p class="normal">II. Meşrutiyet dönemi Osmanlı toplumsal yapısında keskin bölünme, farklı etnik ve dini unsurlar arasında yaşanmakta ve bu bölünme siyasal parti bölünmesini de aşmaktadır. Meşrutiyeti ve Kanun-ı Esasi’yi, “tevhid-i anasır” esasına dayandıran ve onunla eş anlamda gören Muş mebusu İlyas Sami Efendi de kendi bölgesinde Ermeni ve Kürt kulüplerin birbirleriyle çatıştıklarından söz ederek “tevhid-i anasıra” göre hareket edebilmeleri için bu unsurların birbirleriyle temas kurmaları ve görüşmeleri gerektiğini vurgulamıştır. II. Meşrutiyet meclisi birinci yasama döneminde parlamentoda yoğun tartışmalara neden olan Cemiyetler Kanunu görüşmelerinde kavmiyet ve cinsiyet esas ve unvanlarıyla siyasi cemiyetler teşkilini yasaklayan maddeye de bu çatışmacı ortamı gerekçe göstererek karşı çıkmıştır.</p>
				<p class="normal">Eşitlik gibi soyut bir değerin yazılı hukuk kurallarına yansımasında her şeye rağmen monarşinin doğasından kaynaklanan güçlükler ortaya çıkmaktadır:</p>
				<p class="normal">Çarpıcı bir örnek askere alınmaya dair kanun tasarısı görüşmelerinde görülür: Tasarının birinci maddesinde yer alan hükme göre “bilumum tebaa-i Osmaniye işbu kanunun tayin eylediği hizmet-i askeriyyeden mükelleftir.” Üyelerden Tevfik Efendi (Kengiri) “tebaa-i Osmaniye” tabirinin padişahı dışarıda bıraktığını savunur. Tebaa tabi olan, “uyan”dır, burada bir de “uyulan” (metbu) vardır, bu da padişahtır, bunun yerine kendisi sadece “Osmanlı” kavramını önermiş, dolayısıyla vatandaşlığa vurgu yapmıştır, bu vesileyle hanedanın erkeklerinin askerlikleri gündeme gelmiş, bu da tartışmaya yol açmıştır.</p>
				<p class="normal1">Sonuç </p>
				<p class="normal">I. Meşrutiyet Mebusan Meclisi’nde (1877-1878) kullanılan siyasal dil incelendiğinde “hâkimiyet-i milliye ilkesi” aracılığıyla meclisin eylemlerini meşrulaştıran bir açıklama biçimi görülmez. 1877 Parlamentosu hükümeti denetlemeye çalışmış, eleştirmiş, bunu anayasal yetkilerine kıyasla hayli iddialı bir şekilde yerine getirmiştir, hatta bundan dolayı da kapatılmıştır. 1908 Parlamentosu da benzeri şekilde hükümetin denetimine yönelik mebus davranışları açısından özellikle ilk aylarda önemli adımlar atmıştır, meclis görüşmelerinde müzakereci, tartışmacı bir üslup benimsenmiştir. 1877 Meclisi’nden elimize ulaşmış derleme meclis tutanakları incelendiğinde kullanılan siyasal dille, 1908 Meclisi’nin siyasal dili arasında ciddi farklılıklar vardır.</p>
				<p class="normal">I. Meşrutiyet rejiminde 1877-1878 arası dilimde II. Abdülhamid istibdadı ortaya çıkmamıştır. Buna rağmen Yeni Osmanlı siyasi düşüncesinin uzantısı olan siyasi dilin, söylemin bu dönemde meclis faaliyetlerine büyük ölçüde yansımadığı görülür. Şüphesiz I. Meşrutiyet Mebusan Meclisi’nin üye kompozisyonuyla 1908 Meclisi’nin oluşum şekli ve her iki heyetin temsil gücü arasında fark vardır. Yıldız mutlakıyeti kurulduktan sonra muhalif aydınlar arasında Osmanlı coğrafyası dışında ve içinde yaygınlaşan sınırlı iktidar yanlısı, anayasayı yürürlüğe koymaya dönük görüşler buna dayalı kültürlenme süreci, 1908 Meclisi’nin siyasal dilini de etkilemiştir. 1876 Kanun-ı Esasi’si bir ferman anayasadır. 1908’de Kanun-ı Esasi’nin yürürlüğe konuşu Makedonya kaynaklı, İttihat ve Terakki Cemiyeti eylemci unsurları aracılığıyla yoğun bir siyasal katılım ve zorlamayla gerçekleşmiştir.</p>
				<p class="normal">Parlamentosuz dönemde Jön Türk düşüncesi, giriş bölümünde yer alan Mardin’in ve Hanioğlu’nun tespitleri dikkate alındığında, anayasacılık, hürriyet, demokrasi konularında derinleşmemiş olsa da meşrutiyetin yeniden ilanı, anayasanın yürürlüğe konması, monarşiyi aşındıracak ve sınırlayacak sürecin resmileşmesini sağlamış, yeni bir yönetim anlayışına dönük yoğun bir beklenti de bu suretle ortaya çıkmıştır. Parlamentonun açılmasıyla 19. yüzyılda Fransız Devrimi’nin “politik nitelikli […] kelime dağarının” etkisindeki Jön Türk yayınlarındaki farklı siyasal dil alenileşmiştir, meclis çalışmaları bir bakıma bunun ne derece benimsendiğini de gösterir. Bu siyasal dilin kavramları Marx’ın bir tespitini teyit eder şekilde yer yer geleneksel kültürün birikimiyle kaynaşmıştır (meşveret örneğinde olduğu gibi). “Hâkimiyet-i milliye”, hükümdara, hükümete ve hatta bürokrasiye karşı parlamentonun üstünlüğünü vurgulayan bir ilke olmuştur. Daha sonra Müdafaa-i Hukuk kadrolarının hâkimiyet-i milliye ilkesine dair aşinalıklarının kaynağında II. Meşrutiyet’in ilk yıllarında oluşan birikimin etkisi mutlaka hesaba katılmalıdır. </p>
				<p class="normal">1908 parlamentosunun meşrutiyetçi dilini ve güçlü tartışmacılık özelliğini parlamentonun yapısında aramak uygun olur. İttihat ve Terakki’nin seçimlerde azami seviyede başarılı olmak için gayrimüslim cemaatlerle adayların belirlenmesinde işbirliği yapması, taşrada her zaman kendi ideolojisini benimsemiş kişileri aday göstermemesi, meclis içinde disiplini sağlayamamasına yol açmış, bu da tersinden bir etkiyle aslında parlamento kurumunun doğasında olması gereken “müzakerecilik” ve “aleniyet (kamusallık)” özelliklerini güçlendirmiştir. Mutlakıyet döneminden intikal eden gizli, kapalı siyaset yapmaya dönük mantık bir süreliğine ve bir dereceye kadar çözülmüştür. İttihat ve Terakki listelerinden seçilmiş olmalarına rağmen daha sonra azımsanmayacak sayıda saf değiştiren, bağımsız hareket eden mebusun da katkısıyla parlamento gerçek anlamıyla temsili bir kurum olmuştur. </p>
				<p class="normal">Schmitt’e göre “Parlamento toplumu Devlet’e taşıyan bir araçtır.” Meclisin daha sonraki yasama dönemlerinde (1912, 1914) “müzakereci” özelliğini yitirmesi, seçim sürecinde İttihatçıların baskı kurarak sonuçları etkilemesiyle gerçekleşmiş, bu suretle meclisin temsil gücü daralmış, Mebusan Meclisi’nde İttihat ve Terakki tek parti hâkimiyetini tesis etmiştir. Nicel bir veriye dayanmamakla birlikte bir gözlem olarak bu dönemlerde önceki bölümde yer alan meşrutiyeti belli ilkelere ve değerlere dönük açıklama biçimlerinin dikkat çekici şekilde azaldığını, bunlardan hâkimiyet-i milliye ilkesine yapılan atıflarınsa neredeyse ortadan kalktığını söyleyebilirim. 1908 sonrası yasama dönemlerinde siyasal hayatta parlamentonun “müzakereciliği” ve “kamusallığı” yerini, İttihat ve Terakki Cemiyeti’nin gizliliğine bırakmıştır.</p>
				<p class="normal3">Kaynakça</p>
				<p class="normal3">A. Kitap ve makaleler:</p>
				<p class="normal">Ahmad, Feroz ve Dankwart, A. Rustow (1976), “II. Meşrutiyet Döneminde Meclisler: 1908-1918”, Güneydoğu Avrupa Araştırmaları Dergisi, İstanbul Üniversitesi Edebiyat Fakültesi, s. 246-284.</p>
				<p class="normal">Ahmet Şerif (1977), Anadolu’da Tanin (haz. Çetin Börekçi), (İstanbul: Kavram Yayınları).</p>
				<p class="normal">Akşin, Sina (1987), Jön Türkler ve İttihat ve Terakki (İstanbul: Remzi Kitapevi).</p>
				<p class="normal">Ali Cevat Bey (1991), II. Meşrutiyetin İlanı 31 Mart Hadisesi, (haz: Faik Reşit Unat), (Ankara: Türk Tarih Kurumu Yayınları).</p>
				<p class="normal">Bezci, Bünyamin (2006), Carl Schmitt’in Politik Felsefesi (İstanbul: Paradigma Yayınları).</p>
				<p class="normal">Birinci, Ali (1990), Hürriyet ve İtilaf Fırkası (İstanbul: Dergâh Yayınları).</p>
				<p class="normal">Demir, Fevzi (2007), Osmanlı Devleti’nde II. Meşrutiyet Dönemi Meclis-i Mebusan Seçimleri, (İstanbul: İmge Kitabevi).</p>
				<p class="normal">Demirci, Aliyar (2003)“1876 Kanun-ı Esasi’ndeki Değişikliğin Arka Planı-Bir Esbabı Mucibe Layihasında Genel Görüşler”, Liberal Düşünce, sayı: 30-31, s. 157-168.</p>
				<p class="normal">_____ (2004) “Osmanlı Mebusan Meclisi’nin Büyük Biraderleri: Osmanlı Âyan Meclisi (1908-1912)”, Türkiye Günlüğü, sayı: 76, ss.118-126.</p>
				<p class="normal">_____ (2006), II. Meşrutiyet’te Âyan Meclisi, (İstanbul: Bilgi Üniversitesi Yayınları).</p>
				<p class="normal">_____ (2008), “II. Meşrutiyet Anayasal Rejimi Açısından Padişahın Meclisi Açılış Nutuklarına Meclisin Verdiği Cevaplar: Ariza-i Cevabiyeler”, İlanının İkiyüzüncü Yılında Meşrutiyet, IRCICA, 7-10 Mayıs 2008 İstanbul (Sempozyumda sunulacak bildiri).</p>
				<p class="normal">Emiroğlu, Kudret (1999), Anadolu’da Devrim Günleri, (Ankara, İmge Kitabevi).</p>
				<p class="normal">Göçek, Fatma Müge (1999), Burjuvazinin Yükselişi ve Düşüşü Osmanlı Batılaşması ve Toplumsal Değişme, (çev. İbrahim Yıldız) (Ankara: Ayraç Yayınları).</p>
				<p class="normal">Gözler, Kemal (2007), Devletin Genel Teorisi, (Bursa: Ekin Yayınevi).</p>
				<p class="normal">Hanioğlu, Şükrü (1981), Bir Siyasal Düşünür Olarak Doktor Abdullah Cevdet ve Dönemi, (İstanbul: Üçdal Neşriyat).</p>
				<p class="normal">______ (1985), Bir Siyasal Örgüt Olarak ‘Osmanlı İttihad ve Terakki Cemiyeti’ ve ‘Jön Türklük’, (İstanbul: İletişim Yayınları). </p>
				<p class="normal">______ (2001) Preparation For A Revolution The Young Turks, 1902-1908 (Oxford University Press: New York).</p>
				<p class="normal">______ (2004), “Meşrutiyet”, Türkiye Diyanet Vakfı İslam Ansiklopedisi, C. 29, s. 388-393.</p>
				<p class="normal">Kansu, Aykut (1995), 1908 Devrimi (çev. Ayda Erbal), (İstanbul: İletişim Yayınları).</p>
				<p class="normal">Kara, İsmail (1994), İslamcıların Siyasî Görüşleri, (İstanbul: İz Yayıncılık).</p>
				<p class="normal">Lewis, Bernard (1988), Modern Türkiye’nin Doğuşu (çev. Metin Kıratlı), (Ankara: Türk Tarih Kurumu Yayınları), 3. Basım.</p>
				<p class="normal">Mardin, Şerif (1992), “19. Yüzyılda Düşünce Akımları ve Osmanlı Devleti”, Türk Modernleşmesi içinde (der. Mümtaz’er Türköne-Tuncay Önder) (İstanbul: İletişim Yayınları), s. 81-101.</p>
				<p class="normal">Petrosyan, Yuriy Aşatoviç (1974), Sovyet Gözüyle Jöntürkler, (çev. Mazlum Beyhan, Ayşe Hacıhasoğlu) (İstanbul: Bilgi Yayınevi).</p>
				<p class="normal">Savcı, Bahri (1976), Kamu Hak ve Özgürlükleri, (Ankara: Ankara Üniversitesi Hukuk Fakültesi Yayınları, 5. Basım).</p>
				<p class="normal">Schmitt, Carl (2006), Parlamenter Demokrasinin Krizi, (çev. A. Emre Zeybekoğlu) (Ankara: Dost Yayınları).</p>
				<p class="normal">Soysal, Mümtaz (1968), Anayasa Giriş, (Ankara: Siyasal Bilgiler Fakültesi Yayınları).</p>
				<p class="normal">Tanör, Bülent (1996), Osmanlı Türk Anayasal Gelişmeleri, (İstanbul: Afa Yayıncılık, 3. </p>
				<p class="normal">Basım).</p>
				<p class="normal">Tunaya, Tarık Zafer (1986), “Hâkimiyet-i Siyasiye ve Millî Egemenlik Türkiye’de Siyasî Rejimin Meşruluğunun Dayandığı Temeller”, Türk Siyasal Hayatının Gelişimi, (ed. Ersin Kalaycıoğlu-Ali Yaşar Sarıbay), (İstanbul: Beta Yayınları) içinde s. 209-221.</p>
				<p class="normal">_____ (2001), “Türkiye’nin Siyasî Gelişme Seyri İçinde İkinci ‘Jön Türk’ Hareketinin Fikri Esasları”, Türkiye’de Siyasî Gelişmeler (1876-1938), (İstanbul: Bilgi Üniversitesi Yayınları) içinde, s. 83-107.</p>
				<p class="normal">_____(2003), İslamcılık Akımı, (İstanbul: Bilgi Üniversitesi Yayınları).</p>
				<p class="normal">Türköne, Mümtaz’er (1991), Siyasal İdeoloji Olarak İslâmcılığın Doğuşu, (İstanbul: İletişim Yayınları).</p>
				<p class="normal">Uygun, Oktay (2003), Demokrasinin Tarihsel, Felsefi ve Ahlaki Boyutları, (İstanbul: İnkılap Yayınları).</p>
				<p class="normal">Ünüvar, Kerem (2006), “Osmanlı’da Bir Kamusal Mekân: Kahvehaneler”, Kamusal Alan ve Türkiye (ed. Ahmet Karadağ), (Ankara: Asil Yayın) içinde s. 237-255.</p>
				<p class="normal3">B. Tutanaklar:</p>
				<p class="normal">Meclis-i Mebusan Zabıt Cerideleri (MMZC) [Farklı tarihlere ait olup cilt numaraları dipnotta gösterilmiştir], TBMM.</p>
				<p class="normal">Meclis-i Âyan Zabıt Cerideleri (MAZC) [Farklı tarihlere ait olup cilt numaraları dipnotta gösterilmiştir], TBMM.</p>
				</body>
</html>