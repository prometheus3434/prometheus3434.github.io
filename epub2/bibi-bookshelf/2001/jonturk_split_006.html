<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>jonturk</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:a003e498-fb28-4c30-bc71-7780e5eb847a"/></head>
  <body class="calibre">
<h2 class="h2baslik1" id="calibre_toc_13">II. Meşrutiyet’in Tarihimizdeki Yeri</h2>
				<p class="sagnormal">Sina Akşin</p>
				<p class="normal">Değerli Arkadaşlar!</p>
				<p class="normal">Jön Türk Devrimi’nin 100. Yılı Kongresi’ne hoş geldiniz!</p>
				<p class="normal">Son zamanlarda Türklerin tarihini Türk Tarih Tezi çalışmalarında olduğu gibi gerilere çekmek yönünde çalışmalar yapılıyor. Haluk Tarcan ve Kâzım Mirşan’ın bazı çalışmaları var. Sümerlerin Türk olduğu yönünde M. Ünal Mutlu’nun Muazzez İlmiye Çığ tarafından da desteklenen dilbilimsel bir yapıtı var (Dünya Uygarlıklarında Türk Dili ve Kenger Uygarlığı, 2007). Daha da ilginç tezler Veysel ve Cahit Batmaz’ın Atlantis’in Dili Türkçe (2007) kitabında savunuluyor. </p>
				<p class="normal">Ön-Türkler tezi doğru olabilir. Ne var ki bugünkü Türkiye’nin soyağacını kesintisiz olarak Hunlardan geriye götürmek için henüz yeterli bir bilgi birikiminin sağlanmadığını düşünüyorum. Bu bakımdan ben gene başlangıç olarak Hunları alacağım. Başka bir deyişle Türkiye’yi oluşturan Türklerin tarih sahnesine çıkışı Hunlara, yani MÖ 220’ye dayanıyor. Hunlar kabile konfederasyonu biçiminde örgütlenmiş, göçebe hayvancılık yapan, henüz yazı kullanmayan bir halktı. Onlarla ilgili bilgilerimiz Çin kaynaklarına dayanıyor. </p>
				<p class="normal">Dikkat edilirse insanlık tarihi içinde MÖ 220 hayli geç bir tarihtir. Bu tarihte Sümer, Mısır, Yunan, İskender uygarlıkları olmuş bitmiş bulunuyordu. Roma İmparatorluğu ise birkaç yüzyıldır vardı. Demek ki Türkler tarih sahnesine görece geç çıkmış, genç bir halktır. </p>
				<p class="normal">Çin’in kuzeyini yurt edinmiş atalarımız neden tarım yapmadılar da geçimlerini göçebe hayvancılıkla sağladılar? Bu sorunun yanıtı zor değil. Çünkü bulundukları bölge tarıma elverişli değildi. Öyle olan bir bölgeye gidemezler miydi? Gerçekten, güneylerinde tarım bölgeleri vardı. Ama Çinliler oralara gelmemeleri için dünyanın en büyük yapılarından birini (belki de en büyüğünü?) kurdular: Çin Seddi. Çin Seddi 6.000 kilometre uzunluğunda bir kaleydi. Bir duvar, bir surdan ibaret değildi. Üstünde bir arabanın gideceği genişlik, belli aralıklarla askerin kaldığı burçlar vardı. Edirne’den Artvin’e kabaca 1.500 kilometre var olduğunu kabul edersek, dört Türkiye uzunluğunda bir yapıydı. Amaç Türkleri ve Moğolları, yani göçebe hayvancıları ülkeye sokmamaktı.</p>
				<p class="normal">Çin’in kuzeyinde daha sonra Göktürkleri 
				görüyoruz. Onların döneminde ilk Türk yazısı ortaya çıktı. Daha 
				sonra Türkler bir miktar batıya kaydılar, burada Uygur 
				Devleti’ni oluşturdular. Derken, daha uzun mesafeli bir göç 
				hareketiyle Türklerin ikinci yurtları Orta Asya’ya geldikleri 
				görülüyor. Uygurlarda başlayan tarım Orta Asya’da daha da 
				gelişti. Ama göçebe hayvancılık devam ediyordu. Çünkü bu bölgede 
				tarıma elverişsiz birçok alanlar vardı. Orta Asya’da Türkler 
				bölgeye egemen olan Arapların etkisiyle Müslümanlaşma sürecine 
				girdiler.</p>
				<p class="normal">Bölgede kurulan Müslüman Türk devletlerinden biri Büyük Selçuklu Devleti (1038-1157) idi. Yusuf Oğuzoğlu bu devletin belirli bir başkentten çok, “birden fazla ve geçici merkezleri” olduğuna işaret ediyor (Nişapur, Rey, İsfahan, Hamadan, Bağdat). Herhalde bu, devletin göçebe hayvancı bir topluma egemen oluşunun bir sonucu sayılabilir. Selçuklular zamanında Anadolu’nun kapısını Türklere açan ve Bizans’a karşı zaferle sonuçlanan Malazgirt Meydan Muharebesi yapıldı (1071). Kısa sayılabilecek bir zaman sonunda Selçuklular Anadolu’ya egemen oldular. Büyük Selçuklu Devleti son bulduktan sonra da Anadolu Selçuklu Devleti varlığını sürdürdü (1077-1308). </p>
				<p class="normal">Böylece Çin’in kuzeyinde ortaya çıkmış olan Türkler Anadolu ve Rumeli’de üçüncü yurtlarına gelmiş oldular. Üçüncü yurdu öbür iki yurttan ayıran çok önemli bir özellik vardı. Birinci yurdun çok büyük ölçüde tarıma elverişsiz topraklardan oluştuğunu söylemiştim. İkinci yurt olan Orta Asya ise kısmen verimli topraklardan oluşuyordu. Oysa üçüncü yurt olan Anadolu ve Rumeli’nin hiçbir yerinde çöl yoktu. Bütün düzlüklerinde yağmur suyuyla az çok tarım yapılabiliyordu.</p>
				<p class="normal">Böylece üçüncü yurtlarına gelen Türkler geniş ölçüde tarıma geçtiler, köylü oldular. Yalnız, Anadolu’nun bir özelliği vardı. Dağları, yaylaları bol, engebeli bir bölgeydi. Dolayısıyla göçebe hayvancılığı sürdürmek isteyenler için elverişli bir coğrafya idi. Bir de vergilerden, baskılardan bunalan köylüler için göçebeliğe dönmek kolaydı. Nitekim 1864-1865 yılları gibi geç bir tarihte bile Osmanlı hükümeti Çukurova bölgesindeki aşiretleri “oturtmak” için Fırka-yı Islahiye adında bir ordu göndermek durumunda kaldı. Fırkanın komutanı 4. Ordu Komutanı Müşir Derviş Paşa’ydı. Tarihçi Cevdet (Paşa) da orduyla birlikteydi. Göçebe aşiretler yüzünden Çukurova’nın doğusunda tarım, ticaret yapılamıyordu. Cevdet’in yazdığına göre bu, göçebelerin üçüncü oturtuluşu imiş. Demek ki daha önce iki kez oturmuşlar ya da oturtulmuşlar, sonra vazgeçip göçebeliğe dönmüşler. Fırka işini sağlam tuttu, Hassa, Islahiye, 
				Osmaniye gibi yerleşim merkezleri, köyler kurdu.</p>
				<p class="normal">Türkler, bilindiği gibi, Osmanlı Devleti biçiminde örgütlenerek Avrupa’nın ortalarına kadar ilerleyip Rumeli’ye yerleştiler. Yalnız, bu tehlikeli bir ilerleyişti. Çünkü Osmanlı Devleti’nin karşısında Avrupa vardı. Avrupa Batı Roma İmparatorluğu’nun yıkılmasından sonra, bir kargaşa dönemi yaşamıştı. Fakat ortaçağın ilerleyen dönemlerinde, 800’den sonra, toparlanmaya başladı. 1300’lerden sonra da yavaş yavaş Avrupa’da kapitalist yönde bir gelişme görüyoruz. Bu, Avrupa’nın feodal dağınıklığının merkezi devletlere doğru evrilmesi demekti. Bu gelişmeler Osmanlı için tehlikeli olacaktı. </p>
				<p class="normal">Görülüyor ki, genç bir halk olan Türkler, Rumeli’de, hatta Anadolu’da kalabilmek için toplumsal düzenlerini hızla, hatta devrimsel bir hızla geliştirmek durumundaydılar. Osmanlı Devleti’nin kurulması böyle bir devrimi simgeliyordu. Çünkü bu devlet yerleşikliğe, tarıma, köylülüğe dayalı ilk Türk devletiydi. Kuruluşundan kısa bir dönem sonra, özellikle İstanbul’un fethinden sonra, bu niteliğe büründü. Bu, göçebe hayvancılıktan feodalizme (ya da aynı kapıya çıkan Asya üretim biçimine) geçiş, toplumsal bir devrimdi. Osmanlı yerleşikliği, köylülüğü temsil ettiği için göçebelere sıcak bakmadı, onları elinden geldiğince oturtmaya (iskân etmeye) çabaladı. Ama Avrupa’yla başa çıkabilmek için bir toplumsal devrim daha yapmak gerekiyordu: Osmanlı, kapitalizme –aydınlanmaya– demokrasiye geçmek zorundaydı. Çünkü yukarıda belirttiğim üzere, 1300’den sonra Avrupa’da yavaş yavaş kapitalizmin geliştiğini görüyoruz. Aydınlanma yönünden bakarsak, 1300’den sonra İtalya’da Rönesans’ın başladığı, 1450’de matbaanın icat edildiği gözümüze çarpıyor. Osmanlı Rumeli’de (hatta Anadolu’da) kalacaksa bütün bu gelişmelere yetişmek zorundaydı. Osmanlı ve genel olarak Batı Türkleri için ne yazık ki, bu yetişme işi büyük gecikmelerle gerçekleşmiştir. </p>
				<p class="normal">Türkiye’de matbaanın gelişi 1729 İbrahim Müteferrika ile gerçekleşti, ama asıl köklü gelişimin 1784’te olduğunu biliyoruz. Başka bir gecikme göstergesi 1808 Sened-i İttifak’ı olabilir. Magna Carta’ya çok benzeyen Sened-i İttifak’ta hukuk devletinin temel ilkesi olan suçsuz ceza olmaz, demokrasinin temel ilkelerinden olan temsil olmadan (âyanlara danışılmadan) vergi konamaz ilkeleri yer alıyordu. Bunlar, daha ayrıntılı olarak Magna Carta’da yer alıyordu, fakat bu belgenin tarihi 1215’tir. Üstelik Sened-i 
				İttifak uygulanamadan yürürlükten kaldırıldı.</p>
				<p class="normal">Dolayısıyla, hukuk devletinin başlangıcı Tanzimat Fermanı’dır (1839). Ama Tanzimat “tepeden inme” gelmişti ve bunun hayata geçirilmesini sağlayacak, denetleyecek güçlü bir sınıf ya da zümre olduğu söylenemez. Tanzimat uygulamalarını yakından izleyen düvel-i muazzama, daha genel olarak Batılı güçler vardı, fakat onların ilgisi, “kendi adamları” saydıkları Hıristiyan azınlıkların çıkarları ve emperyalist emelleriyle sınırlıydı.</p>
				<p class="normal">Çağcıllaştırmanın motoru, Kavalalı Mehmed Ali Paşa ile başa çıkmak derdinde olan II. Mahmud’un kurduğu yüksek okulların öğrenci ve mezunları olacaktı. Sözü edilen okullar 1827’de kurulan Tıbbiye, 1834’de kurulan Harbiye idi. Bunların kurulmasındaki güdünün Avrupa’nın Osmanlı’ya meydan okuması değil de, Mehmed Ali Paşa ile rekabetin olması Osmanlı padişahlarının aymazlığının bir göstergesi sayılmalıdır. </p>
				<p class="normal">Tanzimat gibi I. Meşrutiyet de büyük ölçüde dış topludurumun (konjonktürün) zorlamasıyla tepeden inme geldi (ve gitti) (1876-1880). Yeni Osmanlılar Cemiyeti’ni Namık Kemal dahil sekiz kişi kurmuştu ve örgütü genişletmek, güçlendirmek için çaba harcanmamıştı. </p>
				<p class="normal">Sonunda Osmanlı Devleti burjuva-demokratik devrimini 1908’de gerçekleştirdi. Böylece bu devlet, iki toplumsal devrimi başarmış oldu. Ama kabul etmek gerekir ki 1908 Devrimi çok gecikmiş bir devrimdi.</p>
				<p class="normal">Devrimi II. Mahmud’la başlayan çağcıl (modern) yüksek okulların öğrenci ve mezunları, yani “mektepliler” gerçekleştirdiler. Mekteplilerin örgütü 1889’da Fransız Devrimi’nin yüzüncü yılında kurulan gizli İttihat ve Terakki Cemiyeti idi. İdeolojileri Namık Kemal’in vatan ve hürriyet, yani Fransız Devrimi ideolojisiydi. Demek ki o zamana değin tepeden inme, yani saray tarafından, hemen her zaman “kerhen” gerçekleştirilen yüzeysel ıslahat hareketlerinin tersine, 1908, toplumsal bir gücün, bir tabakanın zorlamasıyla gerçekleşti. Dolayısıyla, köklü bir hareket, bir devrimdir. Bana göre bir devrimdir ama gördüğümüz ve göreceğimiz gibi, II. 
				Meşrutiyet’in devrim olup olmadığı tartışılan bir konudur. Ama 
				tabii bu sunuşumun dar çerçevesinde bunu tartışamayacağım.</p>
				<p class="normal">Burada başta Dekanımız Prof. Celal Göle’ye, düzenleme kurulu üyelerine, fakültemiz içinden ve dışından kongremizin gerçekleşmesi için değerli yardımlarını esirgememiş olan herkese teşekkür ediyor, kongremize başarılar diliyorum. Mali destekleriyle kongremizi olanaklı hale getiren T.C. Başbakanlık Tanıtma Fonu’na, İş Bankası’na çok teşekkür ediyorum.</p>
				<p class="sagnormal">Prof. Dr. Sina Akşin<br class="chapter"/>
				Siyasal Bilgiler Fakültesi, 28 Mayıs 2008</p>
				</body>
</html>