<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>jonturk</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:a003e498-fb28-4c30-bc71-7780e5eb847a"/></head>
  <body class="calibre">
<h2 class="h2baslik1" id="calibre_toc_26">Taşradan Meşrutiyete Bakış:<br class="chapter"/>
				Sosyal, Siyasal ve Ekonomik Açıdan II. Meşrutiyet Döneminde Aydın Sancağı (1908-1918)</h2>
				<p class="sagnormal">Günver Güneş</p>
				<p class="normal1">Giriş</p>
				<p class="normal">II. Meşrutiyet dönemi, neredeyse otuz yıllık 
				istibdat döneminin ardından Osmanlı Anayasası’nın 24 Temmuz 
				1908’te yeniden ilan edilmesiyle başlayan dönemi içermektedir. 
				Toplam 14 yıl süren bu dönemde Türkiye İttihat ve Terakki’nin 
				ülkenin kurtuluşu adına sergilediği milli program, parlamenter 
				demokrasi, seçim, siyasi parti, askeri darbe ve diktatörlük 
				olgularıyla tanışmış, bu olguları tartışmış, iki büyük savaş 
				(Balkan Savaşı ve I. Dünya Savaşı) yaşamış ve 600 yıllık 
				imparatorluğun dağılmasına tanık olmuştur. Aydın Vilayeti ve ona 
				bağlı Aydın Sancağı söz konusu dönemde ekonomik yönden 
				gelişmişliği, yatırımlar ve doğal kaynaklar yönünden zenginliği 
				nedeniyle büyük devletlerin dikkatini çeken imparatorluğun 
				seçkin bölgelerinden biriydi.</p>
				<p class="normal">Aydın Sancağı’nın bütününü gözetmeyi hedefleyen bu çalışma II. Meşrutiyet’in ilanı süreci, yarattığı yankılar ve siyasal-toplumsal niteliği hakkında tezler üretirken, siyasal yaşamın kurumla ideoloji, bilinçle kendiliğindenlik bileşiminin çözümlenmesinde taşra boyutundaki değişimi ve özelde Aydın Sancağı’ndaki kent ve kasabaların toplumsal-ekonomik yapılanmaları ile ürettikleri kültürel-siyasal gelenekleri ortaya çıkarmayı amaçlamaktadır.</p>
				<p class="normal1">1908’e Girerken Aydın Sancağı</p>
				<p class="normal">İdari açıdan Aydın Vilayeti’ne bağlı olan 
				Aydın Sancağı kuzeyinde İzmir ve Saruhan Sancakları, doğusunda 
				Denizli, güneyinde Menteşe Sancağı, batısında İzmir Sancağı ve 
				Adalar Denizi ile çevrilidir. Aydın, Nazilli, Söke, Bozdoğan, 
				Çine isimli kazası olan sancağa bağlı olarak 17 nahiye 
				bulunmaktadır. </p>
				<p class="normal">Mutasarrıflıkla yönetilen Aydın Sancağı’nın 1908 yılında en yüksek yöneticisi Mutasarrıf Mehmed Ali Paşa idi. Sancak yönetiminde Naib Cemil Efendi, Müftü Mehmed Emin Efendi, Muhasebeci Cemil Bey, Tahrirat Müdürlüğü’nde de Mahmud Raci Beyler görev yapıyorlardı.</p>
				<p class="normal">Aydın kazasında mevcut bina durumu ise dönemin kaynaklarında şu şekilde belirtilmiştir. Hane: 9.621, dükkân: 1.777, han: 45, hamam: 8, un değirmeni: 27, fabrika: 7, tasirhane: 29, hükümet konağı: 1, debboy-u hümayun: 1, hapishane: 1, karakolhane: 3, daire-i askeriye: 1, redif debboy: 1, telgrafhane: 1, Duyun-ı Umumiye İdaresi: 1, Ziraat Bankası: 1, Reji İdaresi: 1, Maarif İdaresi: 1, cami: 125, mekteb-i idadi: 1, tekke zaviye: 1, manastır: 5, metropolidhane: 1, ziraat ve ticaret odası: 1, gureba hastanesi: 3, daire-i belediye: 1, havra: 1, kilise: 4, debbağhane: 101, kiremithane: 5, zükur ibtidai mekteb: 4, inas ibtidai mekteb: 
				2, hapishane mektebi: 1.</p>
				<p class="normal">Sancak 248 bin nüfusuyla Batı Anadolu bölgesinde İzmir’den sonra en önemli nüfus yoğunluğu taşıyan bir evreye sahipti. Nüfusun büyük bir çoğunluğunu Türkler oluşturuyordu. Gayrimüslimler daha çok kent ve kasabalarda özellikle Aydın, Nazilli, Söke gibi gelişmiş modern yaşamın daha fazla hissedildiği yerleşimlerde dikkat çekiyorlardı. Özellikle Rum nüfus kıyı kesimlerde yoğunlaşmıştı. Aydın Sancağı genelinde yaşayan toplam 26 bin Rum’un yarıdan fazlası Söke ve çevresine yerleşmişlerdi. Yahudiler ağırlıklı olarak Aydın kaza merkezine toplanmışlardı. Sancakta 766 olan Ermeni nüfusunun en fazla bulunduğu kaza 497 ile Nazilli idi. Gayrimüslimlerin kırsal kesimde sayıları neredeyse hiç yoktu. Çine, Karacasu, Bozdoğan bölgelerinde Rum, Ermeni, Yahudi nüfusu bir elin parmakları nispetinde azdı. </p>
				<table class="generictable"><tr class="calibre5"><td class="calibre6"><b class="calibre4">1908 yılı Aydın Sancağı nüfusu1</b></td>
						<td class="calibre6"> </td>
						<td class="calibre6"><b class="calibre4">908 yılı Aydın kent nüfusu (Köylerle Beraber)</b></td>
					</tr><tr class="calibre5"><td class="calibre6">Müslüman-Türk 217.886</td>
						<td class="calibre6"> </td>
						<td class="calibre6">Müslüman-Türk 36.780</td>
					</tr><tr class="calibre5"><td class="calibre6">Rum 26.710</td>
						<td class="calibre6"> </td>
						<td class="calibre6">Rum 4.769</td>
					</tr><tr class="calibre5"><td class="calibre6">Yahudi 2.881</td>
						<td class="calibre6"> </td>
						<td class="calibre6">Yahudi 2.490</td>
					</tr><tr class="calibre5"><td class="calibre6">Ermeni 766 </td>
						<td class="calibre6"> </td>
						<td class="calibre6">Ermeni 201</td>
					</tr><tr class="calibre5"><td class="calibre6">Katolik-Ecnebi 65</td>
						<td class="calibre6"> </td>
						<td class="calibre6">Katolik-Ecnebi 65</td>
					</tr><tr class="calibre5"><td class="calibre6">Toplam 248.308</td>
						<td class="calibre6"> </td>
						<td class="calibre6">Toplam 44.305</td>
					</tr></table><p class="normal">İmparatorluk 20. yüzyıla bir dizi iç ve dış sorunla girerken, taşrada gündelik yaşamın getirdiği yönetsel, toplumsal, ekonomik pek çok sorunla boğuşuyordu. Aydın Sancağı da II. 
				Meşrutiyet dönemine kent ve kasabalarda tabii afetler, sağlık 
				sorunları, şehir yerleşim sorunları gibi pek çok problemi 
				bünyesinde taşıyarak girmiştir. Bölgenin öncelikli sorunlarından 
				biri ve belki de en önemlisi bitmek tükenmek bilmeyen 
				yangınlardı. Ahşap binalar nedeniyle küçük yangınlar birer 
				felakete dönüşerek ev, dükkân ve mabetleri yok etmiştir. 
				1908-1918 yıllarında dönemin İzmir gazeteleri ve BOA 
				belgelerinde Aydın, Nazilli ve Söke’de büyük zararlar veren 
				birçok yangın haberi bulunmaktadır.  1908 ve 1910 
				yıllarında Aydın kent merkezinde çıkan yangınlar belediyenin 
				acizliği nedeniyle kısa sürede büyüyerek kentte ciddi tahribata 
				yol açmıştır. 4 Nisan 1910’da Aydın Yahudi mahallesinde çıkan 
				yangında 35 dükkân ve mağaza yanarken, 1911 yılında yine Yahudi 
				mahallesinde çıkan bir başka yangında 3 sinagog, 146 ev ve 
				dükkân kül olmuştu.</p>
				<p class="normal">Sancak merkezi Aydın’ın yaşadığı önemli 
				sorunlardan bir diğeri kent içinden geçen Tabakhane deresi ve 
				onun neden olduğu sorunlardı. Kentin en saygın yeri olan Hükümet 
				Caddesi derenin yarattığı sel suları nedeniyle çamurdan 
				geçilmiyordu. Aydın ve Nazilli’de özellikle Müslüman 
				mahallelerindeki suyollarının yağmurlu havalarda yarattığı sel 
				tehlikesi 1910’lu yıllarda gazetelere en çok haber olan 
				konuların başında geliyordu.</p>
				<p class="normal">Aydın Sancağı’nda yer alan kent ve kasabalarda 
				yaşanan sorunlardan bir başkası da pislik, harap durumdaki eski 
				mahaller ve sağa sola atılmış olan çöplerin yarattığı sağlık 
				sorunlarıydı. Aydın Sancağı’nda 1910’lu yıllarda Kuyucak’tan 
				Germencik hattına kadar olan demiryolu güzergâhındaki hemen tüm 
				yerleşimler kolera salgınıyla boğuşuyordu. Resmi raporlar ve 
				dönemin basınının belirttiğine göre alınan bütün önlemlere 
				rağmen 1911 yılı Temmuz ve Ağustos aylarında Aydın Sancağı 
				genelinde çok sayıda kişi koleradan yaşamını yitirmişti.</p>
				<p class="normal">Bütün bu saydığımız önemli sorunlara rağmen meşrutiyet döneminde Aydın Sancağı’nda yerel yöneticiler ve merkezi yönetim kentlerin altyapısı ve düzenlemeleriyle gerçekten ilgilendiler. Yerleşim alanlarının içinde kalan mezarlıkların kaldırılıp park ve bahçelere dö-<br class="chapter"/>nüştürülmesi, istasyonlara giden yollar üzerinde yeni binaların yapılması, kent merkezlerinde uygun arsalara yeni hükümet binaları yapılması bu dönemin modern yaşam tarzına ulaşmaya yönelik kayda değer faaliyetlerindendi. 1910’lu yıllarda kentlerin çehresi değişirken, yeni kurulan mahallelerle nüfus oranlarında da önemli artış yaşanmıştır. Bunda Balkan Savaşları sonrası gerçekleşen göçlerin büyük etkisi olmuştur. Özellikle Makedonya’dan gelen muhacirler ayrıcalıklı bir yer tutmaktaydı. Bu muhacirlerin Aydın vilayetinde daha önceleri Rumların yoğun olarak yaşadıkları yörelere iskân edilmeleri dönemin siyasal çekişme ortamı içinde yeni olayları da beraberinde getirmiştir. Nitekim Aydın’daki Meşrutiyet mahallesi bu göçler sonucu oluşan bir mahalle idi.</p>
				<p class="normal1">II. Meşrutiyet’in Aydın’da İlanı</p>
				<p class="normal">Meşrutiyetin II. kez ilanı tüm Osmanlı Devleti’nde olduğu gibi Aydın’da büyük coşkuyla karşılanmıştır. Nitekim meşrutiyetin haberi vilayet merkezi İzmir’den hemen sonra Aydın’da çok çabuk duyulmuştur. Meşrutiyet ilan edilir edilmez ilk iş olarak Aydın hapishanesinin kapıları açılmış, bütün mahpuslar serbest bırakılmıştır. Şehir göğüslerine kırmızı-beyaz kurdeleler takılmış olan Aydınlı gençler tarafından baştanbaşa süslenmiştir. 27 Temmuz 1908 Pazar günü Rum, Ermeni, Yahudi, Müslüman, bütün ahali, hükümet memurları ve askeri zabıtanın katıldığı büyük bir kalabalık akşam saat 11 civarında Kepez sırtlarında İttihat ve Terakki’nin önderliğinde meşrutiyet kutlamaları gerçekleştirmiştir. Tören alanı Türk bayrakları ve kısa sürede yapılan bir zafer takıyla süslenmişti. Ahenk gazetesi muhabirine göre meşrutiyet kutlamalarında 10-15 bin civarında Aydınlı tören alanında toplanmıştı. Kalabalık maarif musiki topluluğunun çaldığı güzel parçalarla eğlenmişti. Gece saat üçe kadar beraber olan halk dağılmayarak doğruca Hükümet Dairesi’ne yönelmiş burada mutasarrıf Mehmed Ali Paşa’nın konağı önünde toplanmış. Konak önünde toplanan Aydınlılar burada avazı çıktığı kadar haykırarak sevinç içinde birbirlerini kucaklamışlardır. “Yaşasın padişah efendimiz”, “yaşasın Osmanlı İttihat Cemiyeti”, “yaşasın vatan-millet ebediyen payidar olsun adaletle hürriyet” tezahüratları ortalığı inletirken, müzik eşliğinde topluluk Aydın mahallerini dolaşmış, kutlamalar sabahlara kadar devam etmiştir. Kutlamaların ardından Aydın İttihat ve Terakki Cemiyeti’ne 29 Temmuz tarihli bir telgraf yollamıştır. </p>
				<p class="normal">İttihat ve Terakki’ye bağlılık mesajı içeren benzer kutlama telgrafları Nazilli, Söke, Kuşadası, Çine, Karacasu, Germencik’ten de gönderilmiştir.15 Ağustos ayının ilk haftası ise Aydın ileri gelenlerinden 150 kişi bir trenle İzmir’e gelmişler, burada yapılan meşrutiyet şenliklerinde hazır bulunmuşlardır. </p>
				<p class="normal">II. Meşrutiyet’in ilanı sırasında ve sonrasında Aydın’da büyük şenlikler yapılmakla birlikte lüzumsuz taşkınlık, kavga ve yağma olayları da geçekleşmiştir. Meşrutiyet kutlamaları sırasında daha önce halkın şimşeklerini üzerine çekmiş olan Abdülhamid yanlısı Mutasarrıf Mehmed Ali Paşa Aydın’da fazla duramayacağını anlayarak 1908 yılı Ağustos ayı sonlarında Aydın’dan ayrılmıştır. Başka bir olayda ise Liva polis komiseri olarak görev yaptığı sürede Aydın’da pek çok kişinin canını yakmış olan ve halkın “Oles” adını taktığı ve meşrutiyet ilan edildiğinde İzmir’e kaçmış olan Mehmed Efendi’yi buraya kadar takip ettikten sonra yakalayan halk, kışla meydanında yuh ve alkış sesleri arasında rütbe ve nişanlarını sökmüştür.</p>
				<p class="normal">Meşrutiyetin II. kez ilan edildiği tarihlerde Aydın Sancağı, adını, Mutasarrıf Neşet Bey Olayı ile duyurdu. Saray yanlısı Mutasarrıf Mehmed Ali Paşa Meşrutiyet’in ilanıyla birlikte Aydın’dan uzaklaştırılmıştır. Aydın mutasarrıfsız kalmıştı. Mehmed Ali Paşa’nın yerini bir süre vekâlet etti ise de Aydın’da o da fazla kalamadı. </p>
				<p class="normal">20. yüzyıl başlarında önemli sancaklardan biri olan Aydın en buhranlı bir dönemde mutasarrıfsız ve vekâletle idare edilecek bir yer değildi. Nitekim İttihatçılar çok geçmeden 1908 Kasım ayında Muğla mutasarrıfı olan Neşet Bey’i Aydın Mutasarrıflığı’na tayin etmişlerdir. Asaf Gökbel’in anlattığına göre Neşet Bey çalışkan bir adamdı. Aydın’a yeni görevine gelir gelmez verimli çalışmalarda bulundu. Yeni mutasarrıf halkın derdini dinliyor, memleket işlerine karşı büyük bir alaka gösteriyordu. O dönemde ciddi bir sorun olan eşkıyalık hareketlerini de dizginleyerek, efelerin yüze inmesine sağlamıştı. </p>
				<p class="normal">Onun döneminde Çakırcalı Mehmed, Musaoğlu, Kamalı, Çamlıcalı gibi efe ve zeybek grupları çıkarılmıştı. Neşet Bey bu başarıları ve halka karşı gösterdiği sonsuz tevazu ile kendini Aydınlılara çok sevdirmişti. Fakat çok geçmeden Dahiliye Vekâleti’nden gelen bir yazı ile Preveze Mutasarrıflığı’na tahvil edildiği emrini aldı. Neşet Bey Sadrazam Kâmil Paşa’dan başka bir yere nakledilmesini rica etmişti. O sırada Kâmil Paşa sadrazamlıktan istifa edince yerine geçen Hüseyin Hilmi Paşa’ya; Aydın Mutasarrıflığı Neşet Bey’in baba dostu olduğu ve Rumeli’de iyi bir yere gönderilmesini arzu ettiğinden dileğini yerine getirilmesini istemiş, Preveze Mutasarrıflığı’na tayini bu şekilde ortaya çıkmıştı.</p>
				<p class="normal">Bir iddiaya göre Neşet Bey Aydın’dan başka bir yere tayinini kendisi istemişti. Bir başka iddia ise mutasarrıfın hükümetçe başka bir yere tayini kararlaştırılmıştı. Her ne olursa olsun Neşet Bey’in Aydın’dan başka bir yere tayin edilmesi şehirde büyük tepkilere neden oldu. Mutasarrıfın Aydın’dan ayrılacağı haberi duyulduğunda halk önce küçük gruplar halinde, daha sonra kitleler halinde toplanarak bu olayı protesto etmiştir. Aydın halkı çok sevdiği mutasarrıfı Neşet Bey’i göndermek istemiyordu. Bu konuda Aydın valisine ve hükümete de açıkça tavrını koymuştu. Gerçekte Bosna-Hersek’in Avusturya tarafından ilhak edilmesi, Girit’in Yunanistan’a bağlanması, ekonomik sorunlar İttihatçıların canını epey sıkan konulardı. Ancak merkezi yönetime bir sancakta yaşayan halkın sadece mutasarrıfı başka bir yere tayin edildiği için tepki göstermesi hiç beklemedikleri bir durumdu.</p>
				<p class="normal">İttihatçıların meşruti yönetime tekrar geçilmesinin sarhoşluğunu yaşarken, Aydın’da 1908 yılı Aralık ayının üçüncü haftası başlayan tepkiler kısa sürede gösteri ve mitinglere dönüştü. Zaman zaman göstericiler güvenlik güçlerini zor durumda bırakan taşkınlıklarda bulundular. Aydın 1908 yılı sonlarında vilayet merkezi İzmir’in ve imparatorluğun merkezi İstanbul’un başını ağrıtan önemli sorunu bünyesinde taşıyordu. Öyle ki Aydın’da yaşayan Mutasarrıf Neşet Bey meselesi, İzmir’de oturan Aydın vilayeti valilerinin otoritelerini kullanamadıkları gerekçesiyle görevlerinden alınmasıyla sonuçlanacak gelişmeleri de beraberinde getirmişti. Gerçekten Aydın ve çevresi eşkıyalık olayları nedeniyle 1909 yılının ocak ayında Meclis-i Mebusan’da büyük tartışmalara neden olmuştur. Bunun üstüne Mutasarrıf Neşet Bey meselesi eklenince dönemin Aydın Valisi Rauf Paşa yaşlılığı, yetersizliği ve otoritesini kullanamaması gerekçe gösterilerek Dahiliye Nezareti’nce görevden alınmış, yerine bir süre İzmir kumandanlarından Servet Paşa vekâlet etmiş ise de, 7 Mart 1909 da eski Berlin Sefiri ve Posta Telgraf Nazırı Galib 
				Bey Aydın Valiliği’ne tayin edilmiştir.</p>
				<p class="normal">İzmir’de bu gelişmeler yaşanırken, Aydın’da da bazı art niyetli gruplar Neşet Bey’in şehirden gönderilmesinin sebeplerini arıyorlar, önlerine çıkan idareciden hesap soruyorlardı. Şehirde kendini gösteren yönetim boşluğu kısa zamanda anarşi ortamını doğurmuştu. Göstericiler gün geçtikçe protestolarını sertleştirdiler. Olayda sorumlu gördükleri herkesle hesaplaşıyordu. Bu sert davranışlardan Belediye Reisi Ahmed Bey de nasibini almış, göstericiler kendisinden mutasarrıfın gönderilmesinde etkisinin olup olmadığını sormuştu. Göstericilerin hiddetinden korkmuş olan Belediye Reisi Ahmed Bey hiç konuşmaması üzerine hırpalanmış, hatta tehdit edilmişti. Belediye Reisi Ahmed Bey kendisini bu kızgın topluluk tarafından linç edilmekten Neşet Bey’in Aydın Mutasarrıflığı’na tayini için yazılan istida telgrafında imzasını göstererek kurtarabilmiştir. İzmir’deki Hizmet gazetesi gibi bazı gazeteler ortamın iyice gerilmiş olmasına rağmen halkı tahrik edici yayınlar yapmaktan çekinmiyorlardı.</p>
				<p class="normal">Öte yandan Neşet Bey’in görev yerinde bırakılması için çabalarda bulunan iki Aydın mebusu aleyhine gerek İstanbul, gerekse İzmir basınında çıkan yazılar Aydın’da infiale neden olmuştur. Bu olayı protesto için Müslüman, Rum, Ermeni ve Yahudilerden oluşan iki bin kişilik bir miting düzenlenmiştir. Mitingin hemen ardından Aydın Belediye Reis Vekili Mehmed Hilmi, Rum cemaati vekili Kamyonus Vasilaki, Ermeni reisi ruhani vekili İstepan imzalarıyla Aydın’da yaşanan müessif olayların kamuoyuna bildirilmesi amacıyla bir telgraf yayımlanmıştır. </p>
				<p class="normal">Aydın Mutasarrıfı Neşet Bey’in her ne sebeple olursa olsun başka bir livaya tayini Kâmil Paşa’nın valiliği döneminde istemiş olduğu sonradan yapılan tahkikat neticesinde ortaya çıkmıştır. Bu talep Hüseyin Hilmi Paşa zamanında dikkate alınmış Neşet Bey Engiri’ye tayin edilmiştir. Neşet Bey’den boşalan mutasarrıflık makamına da Sinop Mutasarrıfı Ziya Paşa getirilmiştir. Ziya Paşa Aydın’a tayin haberini alır almaz İzmir’e geldi. Oradan da Aydın’a geçmek istedi.</p>
				<p class="normal">Fakat Neşet Bey’den memnun olan Aydın halkı ve şehrin nüfuzlu kişileri Ziya Paşa’nın Aydın’a gelişini engellemeye çalıştıkları gibi, Neşet Bey’i de bir yere göndermiyorlardı. Üstelik Neşet Bey’in Aydın’da kalması için de her yolu denemeye başlamışlardı. 1909 yılı Mart ayının ilk haftası Aydın’ın nüfuz sahibi aileleri aralarında 8 kişilik bir heyet oluşturarak İzmir Valisi Galib Bey’e gönderdiler. Validen Neşet Bey’in Aydın Mutasarrıflığı’nda bırakılmasını rica ettiler. İsteklerini iletmek için vilayet makamından başka, hükümete, Meclis-i Mebusan’a İstanbul matbuatına ve Aydın Mebusu Ubeydullah Efendi’ye telgrafla müracaatta bulundular. Vilayet merkezi İzmir’de bu gelişmeler yaşanırken, Aydın’da eşyalarını toplayıp şehirden ayrılmak üzere yola çıkan Mutasarrıf Neşet Bey’in yolu halk tarafından kesilmişti. Topluluk içinde bir kısım halk mutasarrıfın gitmemesi için yalvarırken, bir diğer kısım demiryolu raylarına uzanarak mutasarrıfı götürecek trenin hareketine izin vermemişlerdi.</p>
				<p class="normal">Aydın Valisi Galib Bey gösterilerden etkilenmiş olsa gerek, Aydın halkının isteğine uyarak Mutasarrıf Neşet Bey’i Aydın’dan ayıramayacağını, İstanbul’da Dahiliye Nezareti’ne bildirdi. Bu haber Aydın’da büyük sevinç gösterileriyle karşılandı. Her şeyin yoluna gireceği Neşet Bey’in Aydın’da kalacağı ümit edilirken, hükümet Aydın halkının isteğini direniş ve isyan olarak algılamış, vali Galib Bey’den yeni mutasarrıf Ziya Paşa’yı görev yerine almasını istemiş ve bu amaçla üç tabur askerle Aydın halkının direnişini kırması için direktif vermişti. Aydın Valisi Galib Bey’in Aydın halkının davranışının hükümete isyan ve kıyam olmayıp sadece samimi bir istek olduğuna dair hatırlatmalarını içeren telgrafı ise İstanbul’da ciddiye alınmamıştı. Bu gelişmeler üzerine vali de otoritesinin kalmadığı gerekçesiyle istifa etme kararını vermiştir. </p>
				<p class="normal">Aydın Valisi Galib Bey’in bu kadar basit bir mesele nedeniyle İstanbul hükümeti tarafından istifaya sürüklenmesi İzmir halkını olduğu kadar Aydınlıları da oldukça üzmüştür.</p>
				<p class="normal">Nitekim 18 Mart 1909 günü saat yedide Kramer Oteli önünde Galib Bey’e destek vermek amacıyla gerçekleştirilen mitinge Neşet Bey’in Aydın’da kalması konusunda gösterdiği duyarlı tavır nedeniyle Aydın’dan da 300 kişi katılmıştır. </p>
				<p class="normal">Meşrutiyet yönetimi bir taraftan ülke içinde ki sosyal-siyasal-ekonomik sorunlar, diğer taraftan da dışarıda toprak kayıplarıyla gerginleşen dış politika konularıyla uğraşırken, bir de merkezi otoriteyi sarsacak mutasarrıflık meselesi gibi basit tayin konularıyla uğraşmak istemiyordu. Ancak koca bir şehir halkını da karşısına almaktan çekiniyordu. Bir ara saygın kişiliğinden ötürü Aydın mebusu olan Ubeydullah Efendi’den de yardım istenmiştir. Ubeydullah Efendi meseleyi çözmek için İttihatçıların da arabuluculuğuyla devreye girdiyse de bundan da sonuç alınamamıştır. </p>
				<p class="normal">Aydın vilayetinde iki mebusun vali Galib Bey’e hükümetin emirlerinin derhal uygulanmasını isteyen telgraf yazmaları zaten gerilmiş olan sinirleri iyice bozdu. Vali Galib Bey üzerindeki baskının giderek artması üzerine çaresiz kalırken, hükümet Galib Bey’i vilayeti iyi idare edemediği, hükümetin otoritesini Aydın vilayetinde kullanamadığı gerekçesiyle görevden almıştır. Hükümet apar topar Galib Bey’in yerine eski sadrazamlardan Avlonyalı Ferid Paşa’yı 20 Mart 1909’da vali vekili olarak İzmir’e tayin etti. O arada Aydın vilayetinde büyük bir sorun haline gelmiş olan eşkıyalığı kökten çözmek amacıyla Kara Sait Paşa da yeniden Kuvve-i Takibiye Kumandanlığı’na atandı.</p>
				<p class="normal">Avlonyalı Ferid Paşa eşkıyaların yakalanabilmesi için vilayetteki bütün mutasarrıf ve kaymakamlara tebliğ edilmek üzere bir dizi önlemi içeren bir “izahname” hazırladı. İzahname basın yoluyla halka duyuruldu. Bu izahname silah taşımanın yasaklanması ve ahaliye eşkıya saklamaması konusunda yükümlülükler getiriyordu. Alınan önlemler sonucu Aydın vilayetinde eşkıyalık olaylarına büyük azalma görüldü. Mehmed Çavuş ve Çerkez Kasım çeteleri yakalandı. Tekelioğlu, 
				Kargalı Hasan çeteleri imha edildi. Koca Ali çetesinin bazı 
				efradı ele geçirildi. Afta bulunan Çakırcalı Mehmed ve çetesi de takiplere katılıp hükümete yardımcı olmuştu.</p>
				<p class="normal">Avlonyalı Ferid Bey’in sosyal bir yol olan eşkıyalığa karşı kazandığı başarılar basın tarafından vilayette hükümetin otoritesini yeniden tesis etmeye başlaması şeklinde yorumlandı. Gelişmeler Neşet Bey meselesini bir süre için rafa kaldırmasına neden olmuşsa da, yeni vali mutasarrıflık meselesiyle sarsılmış olan makamının prestijini de kurtarma gayreti içindeydi. Nitekim vali Ferid Paşa da eski Aydın Valisi Galib Bey zamanında atandığı göreve bir türlü gönderilemeyen, Aydın halkının koruması altında bulunan Aydın Mutasarrıfı Neşet Bey’i bir telgrafla İzmir’e çağırdı. Çağrı üzerine İzmir’e gelen Neşet Bey, Ferid Paşa’nın izahları neticesinde önce İstanbul’a ardında da yeni görev yeri olan Preveze’ye gitmiştir. Bu olay Aydın’da İttihat ve Terakki’ye karşı bir cephe alınması ve muhalefetin başlamasına sebep oldu. Halk Ahrar ve daha sonra Hürriyet ve İtilaf Fırkası etrafında toplandı. İttihatçılarla itilafçılar arasında sürekli mücadeleler başladı. Aydın’da İttihat ve Terakki’ye karşı muhalefet her cephede ve açıktan açığa kendini gösterdi. Durumu düzeltmek ve Aydınlıların gönlünü almak isteyen İttihat ve Terakki önce parti ileri gelenlerinden Cavid ve Halil (Menteşe) Beyleri, ardından Ubeydullah Efendi’yi Aydın’a gönderip halka nasihat ve konferanslarla yaklaşmak istedi ise de bu girişimlerden de bir sonuç elde edemedi.</p>
				<p class="normal">Mutasarrıf Neşet Bey meselesi Asaf Gökbel’in ifadesiyle II. Meşrutiyet döneminde “Aydın’ın sosyal ve siyasal bünyesinde büyük bir çıban olmuştur.”</p>
				<p class="normal">Aydın Sancağı ve onun merkezi Aydın şehrinde 1908 yılı sonlarında başlayan mutasarrıflık meselesinin yeni rejimin elinde büyük bir krize dönüşebileceğini hiç kimse hesap edememişti. İttihatçılar taşradaki ilk sınavlarında hayal kırıklığına uğradılar. Vilayet merkezine ve hükümete de yansıyan mutasarrıf Neşet Bey olayı II. Meşrutiyet’in ilk günlerinde gündemin en önemli sorunlarından biri haline geldi. Aydın halkının basit bir talebi hükümet tarafından yönetim boşluğu endişesi ve otorite zafiyeti olarak algılanmıştır. Dönemin Aydın Valisi Galib Bey’in mutasarrıf Neşet Bey ve Aydın halkının istekleri yönündeki tavrı merkezi yönetim-taşra kavgasına dönüşmüş, özgürlük, hürriyet, eşitlik fikirleriyle iktidara gelen İttihat ve Terakki ve onun yöneticilerinin izlediği siyaset halkta büyük endişeler yaratmıştır. Mutasarrıf Neşet Bey olayı Aydın’ın politik yüzünü bir kez daha ortaya çıkarırken, Aydın’ın adı vilayet merkezi İzmir’de ve imparatorluğun merkezi İstanbul’da artık çok sık tekrarlanır hale gelmiştir. Aydın Sancağı Neşet Bey olayından sonra adeta mutasarrıf öğütmeye başlamıştır. Neşet Bey olayı Aydın’da İttihat ve Terakki’ye karşı oluşan toplumsal muhalefetin önemli bir halkası olmuştur. İttihat Terakki halkın kendilerinden uzaklaşmaya başladığını gördüğünde durumu düzeltmek için Cavid Bey, Halil (Menteşe) ve Ubeydullah Efendi’yi konferans ve nasihatler vermek için Aydın’a gönderdilerse de olumlu bir sonuç elde edemediler. Neşet Bey Preveze’ye gittikten sonra yerine Ziya Bey Aydın Mutasarrıflığı’na getirilmiştir. Aydın 1909 yılında gelen giden mutasarrıflara ev sahipliği yaptı. Fevzi Bey Aydın’da sadece bir yıl kaldı. Reşit Paşa ihtiyarlığını bahane ederek Aydın’dan ayrıldı. II. Meşrutiyet döneminde mutasarrıfların içlerinde en güçlü ve istikrarlısı Selanikli Hüsnü Bey çıkmıştır. İttihat ve Terakki taraftarlığıyla bilinen Hüsnü Bey 1912’den 1917’ye kadar beş yıl Aydın’da kaldı. Hüsnü Bey merkezi yönetimden de almış olduğu destekle Aydın’da Meşrutiyet mahallesini kurmuş, Balkan muhacirlerini buraya yerleştirmişti. Eğitim alanında da adeta reform yapıldı. Kenzü’l-irfan, Cemal Bey (Halide Hatun), Teshiliye (Güzelhisar), Rabia Hanım mektepleriyle, Erbeyli köy mektebi onun zamanında gerçekleştirilen önemli hizmetlerdi. I. Dünya Savaşı sonlarına doğru yine kısa aralıklarla Haydar Bey ile Reşad Beyler Aydın Mutasarrıflığı görevlerinde bulundular. Bu iki mutasarrıf İttihat ve Terakki’nin güçlü ismi İzmir Valisi Rahmi Bey’le anlaşamadıkları için Aydın’dan ayrılmak zorunda kaldılar. </p>
				<p class="normal1">II. Meşrutiyet Döneminde Aydın’da Siyasi Yaşam</p>
				<p class="normal">Aydın kenti için siyaset, politika olmazsa olmaz kavramlardan biridir. Aydın kent kültürünü şekillendiren özellikler arasında politik duyarlılıktan mutlaka söz edilmesi gerekir. Bu politik duyarlılık hiç şüphesiz kentin var olan dinamiklerinin oluşturduğu bir potansiyeldi. Bunun tarihsel perspektifi yanında sosyolojik ve psikolojik yönlerinin de incelenmesinde çeşitli yararlar olacağını düşünüyorum. </p>
				<p class="normal">Politika Aydın için önemliydi. O yüzden bu şehir ünlü siyaset adamları yetiştiren bir bölge oldu. Ya da önemli siyaset adamları bu şehirden parlamentoya girdiler. Aydınlı olmasalar bile onları mutlaka Aydın’a çeken bir şeyler olmalıydı. Biraz durulmuş olsa bile altı özellikle çizilmesi gereken bir nokta var ki o da II. Meşrutiyet’ten itibaren Aydın’ın Türk siyasi yaşamında canlı, hatta bunun ötesinde öncü rolünün olmasıydı.</p>
				<p class="normal">Aydın İttihatçıların Selanik’ten sonra merkezleri olan İzmir’in yanı başında bir şehirdi. İzmir İttihatçılar için çok önemli bir kentti. İttihatçı şeflerden Dr. Nazım, Bursalı Tahir, Kuşçubaşı Eşref, Halil Menteşe ve Çerkez Reşid zaman zaman burayı mekân tutmuşlardı. Dr. Nazım 1907’den itibaren İzmir, Denizli’nin dışında Aydın’da örgütlenme çalışmaları yapmış Çakırcalı Mehmed 
				Efe’yi dahi İttihat ve Terakki’ye kazandırmaya çalışmıştı. İttihatçılar bölgeyi iyi tanıyorlardı. Ve onlara göre Ege’nin Menderes havzasının kazanılması gerekiyordu. O nedenle ülke aydınlarının en büyük sorunu olan istibdat rejiminin yıkılması ve 1908’de Meşrutiyet’in ilanı bütün Osmanlı kentlerinde olduğu gibi Aydın ve çevresinde de büyük yankı uyandırdı. Büyük sevinç dalgasının üzerinden görkemli törenler yapıldı. İttihatçıların iktidara gelmesiyle bölge genelinde örgütlenmesi hızla devam etti. 1908 yılı içinde neredeyse Aydın’ın bütün kazalarında İttihat ve Terakki kulüpleri kuruldu. İttihatçılar bölgede kültürel gelişmeyi hedeflerken, meşrutiyetin halk tarafından anlamlandırılmasına da katkı sağlamayı planlıyorlardı. O nedenle İttihat ve Terakki’nin önemli isimlerinden Cavid Bey, Halil (Menteşe) Bey, Ahmed 
				Rıza Bey sık sık kenti ziyaret ettiler. İncelemelerde 
				bulundular. Raporlar tuttular. Bu ziyaretlerin, yöneticiler ve 
				Aydın halkı arasındaki ilişkileri geliştirmiş olduğunu 
				söyleyebiliriz. 1908 seçimleri ise siyasi propaganda kavramının 
				yerleşmesi için iyi bir fırsat oldu. O arada eski rejimle 
				hesaplaşmanın canlı örneklerine de Aydın’da rastlamak mümkündü. 
				İttihat ve Terakki Cemiyeti İzmir şubesince tutuklanıp Selanik’e 
				gönderilen yüksek rütbeli devlet memurları arasında Aydın polis 
				müdürü de bulunuyordu. Siyasi popülizmin ilk örnekleriyle de 
				yine bu dönemde tanışıyoruz. Meşrutiyet ilan edilir edilmez 
				Aydın hapishanesindeki bütün tutuklular serbest bırakılmıştır. 
				Tanin gazetesi 9 Ağustos 1908’de eski rejimin kokuşmuş 
				paşalarına yasadışı yollardan sultanın hediyesi olarak verilen 
				tüm gayrimenkullerin listesini yayımladı. Devrim sonrası 
				görevden azledilen Tophane-i Amire Müşiri Zeki Paşa’nın Aydın’da 
				25 bin lira değerinde büyük bir çiftlik sahibi olduğu da ortaya 
				çıkmıştı. Sultan Hamid tarafından paşalarına peşkeş çekilen araziler İttihatçılar tarafından geri alınıyor ve Aydın eşrafına iade ediliyordu. Yerel doku bir şekilde sağlamlaştırılmaya çalışılıyordu. </p>
				<p class="normal">1908 genel seçimlerinde Aydın’dan üç mebus meclise seçildi. Bunlardan Hocazade Süleyman (Bilgen) bağımsız olarak seçilmiş, 13 Mayıs 1909’da mebusluktan istifa etmişti. II. Meşrutiyet parlamentosu ilk kez bir din adamının ağzından tekkelerin kapatılması, okullarda teknik eğitime önem verilmesi, kooperatifleşmenin tüm iş alanlarında uygulanması, Osmanlı saltanatında evlat veraseti yerine seçim yönteminin getirilmesi, dinsel giysilerin bir düzene sokulması gibi çağdaş düşüncelerle tanışmıştı. Görüşleri geleneksel düşünce yanlıları tarafından kabul görmedi. Ama yıllar sonra Milli Mücadele’de Demirci Mehmed Efe’nin Kuva-yı Milliye’ye kazandırılmasındaki rolü, Nazilli Kongresi’nin toplanmasındaki misyonu, kız çocuklarının okuması için yaptığı girişimler, çağdaş eğitim talepleri onu Atatürk’ün mefkûre arkadaşlığına kadar taşıyacaktır. Mehmed Ubeydullah (Hatipoğlu) ise İttihat ve Terakki Cemiyeti listesinden Mebusan Meclisi’ne katılmıştır. İzmir’in köklü ailelerinden Hatipoğulları’ndan olan Ubeydullah Efendi medreseyi bitirdikten sonra Mekteb-i Tıbbiye’ye girmişti. Ancak özgürlükçü düşünceleri ve eylemleri nedeniyle tutuklanıp Bekirağa Bölüğü’ne kapatılmıştı. Sonra yurtdışına kaçmış, bir süre Avrupa’da kaldıktan sonra ABD’ye gitmişti. Sultan Abdülhamid’in aleyhine çeşitli gazetelerde yazılar yazmış, devrimden sonra Türkiye’ye geri dönmüştü. İttihat Terakki’nin Ubeydullah Efendi gibi kadrosundaki çok önemli bir ismi neden Aydın gibi mütevazı bir taşra kentinden aday gösterdiği üzerinde düşünülmesi gereken hassas bir konudur. II. Meşrutiyet döneminde Aydın Sancağı’ndan parlamentoya giden isimler gerçekte dönemin politika kulvarındaki ağır toplardı. Hocazade Süleyman (Bilgen), Mehmed Ubeydullah (Hatipoğlu) dışında İsmail Sıdkı Bey, Yunus Nadi (Abalıoğlu), Kâzım Nuri (Çörüş) Veliyüddin (Saltıkçı) Bey, Emanuelidi Efendiler 1908-1918 döneminde Aydın Sancağı’ndan parlamentoya giden isimlerdi. Bunlardan İsmail Sıdkı Bey ünlü şarap tüccarlarındandı. İttihat ve Terakki listelerinden Meclis-i Mebusan’a girmiş olmasına rağmen kısa sürede gelenekçi ve muhafazakâr kimliğiyle muhalefet saflarına katılmakta gecikmemiştir. İsmail Sıdkı Bey Mutedil Hürriyetperveran Fırkası’nın 1911 yılı idare meclisi üyelerinden biriydi. İsmail Sıdkı Bey aynı zamanda Hürriyet ve İtilaf Fırkası’nın ilk idare meclisi üyelerindendi. İsmail Sıdkı Bey o derece teşkilatçı idi ki; Hürriyet ve İtilaf Fırkası’nın Aydın şubesini oluşturmakla kalmıyor, 9 Aralık 1911’de Aydın vilayetinin merkezi İzmir’de Midhat Paşa’nın torunlarından Kemal Midhat’la 
				birlikte Hürriyet ve İtilaf Fırkası’nın İzmir şubesinin açılışı 
				İsmail Sıdkı Bey tarafından gerçekleştiriliyordu. İttihat ve 
				Terakki’ye muhalefetin en önemli isimlerinden biri olan İsmail 
				Sıdkı Bey Müslümanların yanı sıra gayrimüslimleri de partisine 
				kazandırmaya çalışmıştır. 1911 yılı sonlarında Hürriyet ve 
				İtilaf Fırkası’na destek sağlamak için İzmir Rum 
				Metropolitliği’ne giden İsmail Sıdkı, metropolitlikten kilisenin 
				siyasal tercihlerini açıklamak istemediği cevabını almıştır. </p>
				<p class="normal">Hürriyet ve İtilaf Fırkası’nın Aydın şubesi 3 Şubat 1912’de açılarak faaliyetlerine başlamıştır. Fırka’nın Aydın şubesi başkanı Çakır Ahmed Beyzade Ali Bey, idare heyeti azaları ise; Nuri Efendizade Hamdi Bey, müderris Hüsnü Efendi, tüccardan Lefteraki Efendi, eşraftan Hasan Efendizade Nazmi Bey, Doktor Komyanos, 
				tüccardan Hacı Nuri Efendi ve dava vekili Refet Beylerden 
				oluşmuştur. </p>
				<p class="normal">II. Meşrutiyet döneminin pek fazla bilinmeyen partilerinden biri de Osmanlı Demokrat Fırkası’dır. Demokrat Parti kurulmadan 35 yıl önce de Demokrat Parti adıyla bir parti bulunuyordu. Bu partinin örgütlendiği 20 yerleşim içerisinde Aydın da vardı. Osmanlı Demokrat Fırkası’nın Aydın şubesi en faal parti örgütlerinden biri haline gelmiştir. Partinin Aydın şubesinin başında İngiliz Konsolosluğu tercümanı Ali Şevket Bey bulunuyordu. Pek çok badire atlatan partiyi Aydın şubesi ayakta tutmuştur. </p>
				<p class="normal">1912 seçimlerinde İttihat ve Terakki, Ubeydullah Efendi, Kâzım Nuri (Çörüş) ve Yunus Nadi (Abalıoğlu) Beyleri aday göstermişlerdir. Hürriyet ve İtilaf Fırkası ise Aydın müftüsü merhum Hacı İbrahimefendizade, Hacı Mustafa Efendi, Söke eşrafından Hacı Halil Paşa ile Menemen eski kaymakamlarından Emrullah Bey’i mebus listesine koydu. Pertev Levi de seçimlere bağımsız aday olarak katıldı. Rumların tamamı Anderya Kavafaki’yi desteklediler. Nisan 1912 ortalarında kazalar ve sancak merkezinde sonuçlanan seçimlere göre İttihat ve Terakki adayları büyük bir farkla seçimi kazanmışlardır. 1912 yılında yapılan seçimlerde ülke geneline yayılan olaylar nedeniyle tarihte bu seçimler “sopalı seçimler” olarak anılmıştır. Aydın’daki seçimler sırasında partililer arasında yaşanan sopalı kavgalar seçimlerin bu adla anılmasında önemli bir rol oynadı. </p>
				<p class="normal">Aydın’da özellikle Balkan Savaşları sırasında İttihatçılar ve İtilafçılar arasında şiddetli tartışmalar yaşandı. Politik tartışmalar nedeniyle şehirde guruplaşmalar ve ayrışmalar kendini gösterdi. Kâmil Paşa kabinesi “Milli Kabine” adı altında hükümetin başına geçer geçmez Nazilli’de Hürriyet ve İtilaf Fırkası’nı destekleyenler ortaya çıkarak hiç hoş karşılanmayacak çirkin gösterilere giriştiler. Gösteriler sınır tanımaz bir hal aldığında Koca Camii önündeki İttihat ve Terakki Kulübü’nü bastılar. Kulüpteki İttihatçılara saldırdılar. </p>
				<p class="normal">Bu dönemde Aydın’da çıkan yerel gazeteler Celali, Mülhakat, Yeni Osmanlı particiliği alabildiğine körüklemiş, zaten doğru dürüst demokratik bir geçmişi, deneyimi olmayan Aydın halkı arasında siyasi kavgalar büyük boyutlara ulaşmıştır.</p>
				<p class="normal">Aydın’da siyasi kültür İttihat ve Terakki Cemiyeti ile çok canlı bir hal almıştı. Siyasi propaganda kavramı ilk kez İttihatçılar tarafından Aydın’da hayata geçirilmiştir. Cemiyetin Aydın Sancağı’nda propaganda ekibi arasında Seyyid Bey, Ubeydullah Efendi, Nesim Mazliyah Efendi, Mansurizade Said Bey, Tokadizade Şekip Bey, Halil (Menteşe) Bey, Yunus Nadi (Abalıoğlu) Bey, Galib Bahtiyar ve Emanualidi Efendi gibi tanınmış simalar bulunuyordu. İttihatçılar II. Meşrutiyet döneminde propagandayı gerçekten çok iyi kullandılar. Aydın Sancağı halkı broşür, beyanname ve seçim mitingleriyle ilk kez ittihatçıların ön ayak olmasıyla tanıştılar. </p>
				<p class="normal">İttihatçıların açıkça ortaya koymaya başladıkları “Türkçü” ve “milliyetçi” tutum ve davranışları en çok azınlıkları, azınlıkların içinde de Rumları ve onlarla işbirliği içinde olan İtilafçıları rahatsız ediyordu. Aydın’dan İzmir ve İstanbul gazetelerine gönderilen yazılarda ise İttihat ve Terakki’nin Türkçü politikalarına tamamen destek çıkan ifadeler dikkatlerden kaçmıyordu. Anadolu gazetesinin Aydın muhabirinin “Aydınoğulları, bu Türk doğmuş, Türk yaşamış, Türklüğüyle, Türklüğün büyüklüğüyle yaşanacak olan Aydınoğulları anasırın muhtariyet ve istiklaliyete doğru hareketine asla lakayt kalamaz” ifadeleri bu koşulsuz desteğin çarpıcı bir örneği idi. İmparatorluğun gerçek sahipleri olan Türkleri bu kadar tepkili hale getiren ise azınlıkların sınır tanımaz küstahlıkları idi. </p>
				<p class="normal">Azınlıklar da I. Dünya Savaşı içerisinde yaşanan tüm sorunların sorumlusu olarak Türkleri gördüler. Bu düşüncelerini temsilcileri aracılığıyla çeşitli toplantılarda ve Meclis-i Mebusan’da çok sert ve acımasız bir şekilde dile getirdiler. Aydın’da II. Meşrutiyet döneminin en büyük protesto eylemlerinden biri 1912 yılı Mart ayında Rum mebus Boşo Efendi’nin İzmir’de Rum Meşrutiyet Kulübü’nde verdiği bir konferansta Türklüğe ve İslamiyet’e ağır hakaretlerde bulunmasının ardından yaşanmıştır. Boşo Efendi’nin bu seviyesiz ve tahrik edici konuşması Aydın’da kaza ve nahiyelerde binlerce kişinin katıldığı toplantılarla protesto edilmiş, Rum mebus istifaya davet edilmiştir. Balkan Savaşı sonrası Aydın Sancağı’nda iyice güçlenmiş, dahası örgütlenmiş olan Rumlar 1914 seçimleri ile bölgeden ilk kez bir Rum’u meclise gönderdiler. Aydın Sancağı’ndan Meclis-i Mebusan’a giren Rum Emanuel Emanuelidi Efendi idi. Emanuel Emanuelidi Efendi Meclis-i Mebusan’da yaptığı konuşmalarda Anadolu’da yaşayan tüm Rumların sözcülüğünü yaparak eski bir kini dirilterek “Bugüne kadar ıslahat siyaseti iflas etmiştir. Islahattan yeniden bahsetmek caiz değildir. Çeşitli unsurlar bugünkü şartlar altında beraber yaşayamazlar” demiş toplumsal çatışmanın kıvılcımını ateşlemiştir. Emanuelidi’nin bu konuşmayı yaptığı tarihlerde Aydın Sancağı’nda 240 bin Müslüman Türk’e karşılık, yalnızca 32 bin Rum yaşamaktaydı. Osmanlı kozmopolit yapısı içerisinde türdeş olmayan insan yığını, hizipleşme çatışmaları, bölgecilik ve milliyetçilik kavgalarını körüklerken, Aydınlı Rumların Meclis-i Mebusan’daki temsilcisi Emanuel Emanuelidi 
				Efendi de bu çatışma ve kavgaların mimarlarından biri olmuştur.</p>
				<p class="normal1">II. Meşrutiyet Döneminde Aydın Sancağı’nda </p>
				<p class="normal1">Boykot ve Mitingler</p>
				<p class="normal">II. Meşrutiyet’in ilan edildiği dönemde oluşmuş olan özgürlük havasının ülke sorunlarının hepsini çözeceği ümit ediliyordu. Ancak durumun tersine dönmeye başladığı hemen anlaşılmıştı. Halkın üzerindeki olumlu hava 5 Ekim 1908’de Avusturya ve Bulgaristan’ın Osmanlı Devleti aleyhine tavırlarıyla iyice dağıldı. Yönetimi ise Meşrutiyet’in ikinci kez ilanına rağmen hâlâ II. Abdülhamid ve adamları ile birlikte İttihat ve Terakki Cemiyeti paylaşmaktaydı. Gerekli deneyimden yoksun olan ve yeni yönetim politikalarını belirleyemeyen cemiyet duruma tam hâkim olamasa da hükümetler üzerinde baskı kurmayı başarıyordu.</p>
				<p class="normal">Bu ortamda Avusturya-Macaristan Bosna-Hersek’i 
				ilhak etmiş, halk iyice umutsuzluğa düşmüştü. Bu olay İttihat ve 
				Terakki Cemiyeti tarafından da bir baskı aracı olarak 
				kullanılmaya çalışılmıştır. Önce Avusturya’yı protesto amacıyla 
				başlayan hareketlerin giderek padişahçı ve dinci tavır almaya 
				başlaması üzerine, İttihat ve Terakki Cemiyeti olaya müdahale 
				etme amacıyla halkı Avusturya’ya karşı boykota davet ederek 
				yumuşatmaya çalıştı.</p>
				<p class="normal">Bosna-Hersek’in ilhakının duyulmasıyla başlayan Osmanlı Devleti’ndeki tepkiler, yerini İttihat ve Terakki boykota bırakmıştır. Boykot özellikle Avusturya mallarına ve hemen her Osmanlı erkeğinin başlık olarak kullandığı feslere karşı yoğunlaştı. Ülkenin pek çok yerinde fesler küçük gruplar halinde yerlere atılıp çiğnenmiş, hatta yırtılmış, yerine de kalpak giyilmiştir. Avusturya mallarını boykot etmenin daha organize bir şekilde yapılması için de “boykotaj cemiyetlerinin” aldığı kararlar uyarınca Avusturya ve Bulgaristan’dan gelen malları boykot etme kararına daha ilk günlerden uyum gösterdiler. Boykota uymayan sayısı çok az olan tüccar ise cemiyetin belirlediği ölçüler içerisinde cezalandırılmıştır.</p>
				<p class="normal1">Aydın’da Avusturya Mallarına Karşı Boykot</p>
				<p class="normal">1908 yılındaki Avusturya mallarını boykot girişimlerine Aydınlı tüccarlar ve Aydın halkı da katılmıştır. İlk eylemleri de tıpkı Osmanlı Devleti’nin tüm şehirlerinde olduğu gibi Avusturya malı fes yerine kalpak giymek oldu. Aydınlı tüccarlar da Avusturya fabrikalarına verdikleri siparişleri geri aldılar.</p>
				<p class="normal">İzmir Boykotaj Cemiyeti de Aydınlı tüccarlardan Bosnalı Hasan Ağa ile Bosnalı Ömer Latifi Efendi’yi Avusturya’dan siparişlerini kestikleri için tebrik ederek, onları diğer tüccarlara örnek göstermiştir. Avusturya mallarına karşı boykot eylemini gün geçtikçe arttıran Aydın halkı 1908 yılı Kasım ayından itibaren 1903 yılından beri kullandıkları bir araştırma sonucu Avusturya malı olduğu anlaşılan tütün sarmada yararlandıkları sigara kâğıtlarını bırakmışlar, yerine Fransız malı olan kolalı sigara kâğıtlarını kullanmaya başlamışlardır. Halkın Aydın’da birkaç mağazada satışa çıkarılan yeni sigara kâğıtlarına rağbeti büyük olmuştur. </p>
				<p class="normal">Boykot eylemini daha organize şekilde sürdürülebilmek için 1908 yılı sonlarında Aydın Sancağı’nda biri Aydın merkez kazada, diğeri de Nazilli’de olmak üzere birer boykotaj cemiyeti kurularak faaliyete geçmiştir. Aydın ve Nazilli’de boykotaj cemiyetlerinin kuruluşuyla birlikte Avusturya mallarına karşı uygulanan boykot geniş kitlelere ulaşarak, Aydın Sancağı’ndaki tüm kaza ve köylere kadar uzanmıştır. </p>
				<p class="normal">Boykotaj cemiyetinin aldığı bütün önlemler ve çabalarına rağmen 1908 yılı sonlarında Aydın Sancağı’nda bazı tüccarlar iç bölgelere hâlâ Avusturya malı göndermeye devam ediyordu. Bu olumsuz gelişme karşısında boykotaj cemiyeti iç bölgelere mal gönderme koşullarını açıkladı. Buna göre mallar mutlaka şahadetname verilmiş tüccarlardan alınacak ve iç bölgelere yollanırken, boykotaj komitesinin mutlaka onayı ve mührü gerekecekti. İç bölgelerde Aydın ve çevresinde bulunan bazı tüccarlar bunun üzerine İzmir’den ucuza getirilen malı kullanmayıp eğitim kurumlarına hediye edeceklerini, yani boykot uygulayacaklarını bildirmişlerdir. Fakat bu tüccarların ucuz dediği Avusturya malları boykottan önce getirilen mallardı. Cemiyet bu malları Osmanlı malı gördüğü için söz konusu tüccarları uyararak, sadece şahadetnamesi olmayan tüccarlardan alınan mallara boykot uygulanmasını istemişti. Nazilli’de kurulmuş olan boykotaj cemiyeti o kadar sert bir boykot izledi ki boykotaj cemiyetinin bu esnek hareketine bile tepki göstermekte gecikmedi. Nazilli Boykotaj Cemiyeti, İzmir Boykotaj Cemiyeti’ne yazdığı bir mektupta “bu tür malların bile İzmir dışına gönderilmesini” uygun görmüyordu. Neden olarak da boykotaj cemiyetinin etkisini yitireceğini düşünüyordu. Mektubun sonunda İzmir Boykotaj Cemiyeti aracılığıyla Nazilli’ye bu şekilde bile olsa kesinlikle Avusturya malı gönderilmemesi tüccarlardan isteniyordu. Aydın Sancağı’ndan Avusturya mallarına karşı yükselen boykot hareketi karşısında her an boykotu delmeye hazır bulunan İzmir tüccarları da ya boykota direkt katılmak zorunda kaldı ya da katılıyormuş görüntüsü verdi. İzmirli tüccarlar buna mecburdu. Çünkü bir şekilde iç kesimlere mal göndermek durumundaydı. Aydınlı tüccarlarla anlaşması bu yüzden gerekliydi.</p>
				<p class="normal">İzmirli tüccarların 1908 yılı sonlarında hâlâ 
				Avusturya malı almalarına bir tepki de Söke’den geldi. Sökeli 
				tüccarlar yayımladıkları bir bildiri ile İzmirli tüccarların 
				Avusturya malı almaya devam etmeleri halinde İzmir ile iş 
				bağlantılarını keseceklerini belirtmişlerdir. Aynı şekilde Aydınlı tüccarlar da iş yaptıkları tüccarların boykotaj cemiyetinden şahadetname alması durumunda İzmir’den gelen tüccarlarla bir daha ticaret yapmayacaklarını tüccarlara ve kamuoyuna bildirmişlerdi. Taşradan, özellikle Aydın’dan gelen baskılar sonucu Avusturya malı kullanmakta direnen büyük çoğunluktaki İzmir tüccarı şahadetname almak zorunda kalmıştı.</p>
				<p class="normal">Nazilli’deki tepkiler ise inanılmaz boyutlara ulaştı. Şehirde neredeyse hemen her gün Avusturya mallarını protesto eden bir eyleme rastlanmaktaydı. Bu durumdan Nazillili tüccarların etkilenmesi de kaçınılmaz hale geldi. Hacı Hüseyin Zade Mehmed, Hacı Mahmud, Emin Efendizade Refik, Hacı Şeyhzade Hacı Mustafa, Dino Apostolido, Andrea Maloğlu, Mihael Borinno, Yusuf İsrail, Salamon Abuvaf, Süleyman Şevki, Hacı Tahir, Corci Mavrapulo isimli Müslüman, Rum, Yahudi tüccarlar malları boykota başlamışlardı. Çine’de de milli heyecan üst düzeye çıkmış, Avusturya hükümeti mitinglerle protesto edilmiştir.</p>
				<p class="normal">Boykotaj cemiyeti 1909 yılı başında yayımladığı bildirilerle Avusturya malı satan tüccarla ilişkisini kendi belirlediği ulusalcı eksen üzerine yerleştirdi. Cemiyet Avusturya’dan mal alımını durduran tüccarı tebrik ederken, boykota henüz başlamayanlara da bu tür davranışlar örnek gösterilmiştir. Buna karşılık cemiyet uyarılarında da geri kalmıyordu. Bu uyarılarını çoğu kez basın yoluyla ya da el ilanlarıyla gerçekleştiriyordu. Aydın’da Avusturya malı feslerin çıkarılıp protesto edildiği 1908 yılı sonlarında uyarıları dikkate almayıp fes takmaya devam eden Aydın Tahrirat Müdürü Ebu’l-Hayr Efendi bir gün yolda yürürken, yolu bir kişi tarafından kesilmiş, başındaki fes çıkarılarak yırtılmış, yerine takması için bir keçe külah verilmiş bunun üzerine tahrirat müdürü adamı mahkemeye vermiştir. Olay kamuoyunu rahatsız ettiği gibi, İzmir Boykotaj Cemiyeti de Ebu’l-Hayr Efendi’ye söz konusu kişiyi affetmesi için yazılar yazmış, bir sonuç alamayınca tahrirat müdürünü uyarma yoluna gitmiştir. </p>
				<p class="normal1">Girit’in Yunanistan’a Katılması ve Aydın’da </p>
				<p class="normal1">Yunanistan’ın Protesto Edilmesi</p>
				<p class="normal">1909 yılında Girit’in Yunanlılar tarafından ilhak edilmesinin ardından Osmanlı Devleti’nde Yunanlılara karşı da ticari boykota girişilmiştir. Bu boykota Aydın halkı da tüccarlarla birlikte katılmışlardır. Ancak bu kez boykot halkı ve tüccarları ikiye böldü. Çünkü Batı Anadolu bölgesinde 20. yüzyıl başında önemli bir Rum nüfus bulunuyordu. Ve Rumların Yunanistan ile siyasi ilişkisi olmasa bile duygusal bağları bulunuyordu. Nitekim Girit’in Yunanistan’a katılması Aydın’daki Türkleri nasıl yaralayıp üzdü ise, Aydınlı Rumları da mutlu etmiş, bu nedenle büyük sevinç gösterileri yapmalarına yol açmıştı. Osmanlı Devleti’nde neredeyse bütün vilayet merkezlerinde ve kazalarda Girit’in Yunanistan tarafından işgali üzerine İttihat ve Terakki’nin önderlik ettiği protesto gösterileri başlamıştı. II. Meşrutiyet’le birlikte sağlanan özgürlük sürecinin bir sonucu olan bu siyasal amaçlı mitingler bütün ülkede olduğu gibi Aydın’da da ilk kez yapılıyordu.</p>
				<p class="normal">Bu mitinglerin en büyüklerinden biri 1909 yılı Ağustos ayının ikinci haftası Aydın’da yapılmıştır. Çeşitli cemaatlere mensup binlerce kişi toplanarak Girit’in Yunanlılar tarafından işgali ve orada yaşayan katliamlar ile halka uygulanan şiddet ve baskı politikaları protesto edilmiştir. Aydın halkı, İttihat ve Terakki Aydın Şubesi’nce gerçekleştirilen mitingde Girit için canlarını ve mallarını feda etmeye hazır olduklarını beyan etmişlerdir. Aydın Belediyesi Reis Vekili Mehmed Şükrü, Metropolit Vekili Papaz Hristo, Ermeni Reis-i Ruhanisi Papaz Ohannes, Hahambaşı Vekili Yako Nahmiyas ve Müftü Ahmed Nuri Efendilerin imzalarını taşıyan bir telgraf miting sonrası Meclis-i Mebusan’a ve hükümete çekilmiştir. </p>
				<p class="normal">Söz konusu protesto mitinglerine Aydın’daki küçük okul çocukları bile kendilerine öğretilen Girit marşıyla katılıyorlardı. Bu arada Girit’in Yunanistan tarafından işgali mitingler ve protestolar ile Aydın Sancağı’nın pek çok kazasında devam ederken, Aydın Boykotaj Cemiyeti Yunanlılardan alışveriş yapılmaması, Yunanlılara ait olan yerlere girilmemesi konusunda Aydın halkını uyaran bir beyanname yayınlamıştır. </p>
				<p class="normal">Osmanlı Devleti tarafından Yunanistan’a karşı uygulanan ticari boykota Aydınlı tüccarlar da uymuşlardı. Bu konuda ciddi bir tutum sergilemeyen tüccarlar ise boykotaj cemiyeti tarafından uyarılmıştır. İsim verilerek ilan edilen bu tüccarlardan halkın alışveriş yapmaması isteniyordu. Boykotaj cemiyeti ilk olarak uyarıları dikkate almayan Esfençoğulları ile Aleko Yorgiyadis isimli sabun üreticisi ve yağ tüccarının boykot edilmesi için halka çağrıda bulunmuş, bir de ilan yayımlamıştır. Bu arada Aydın’da Yunan malı sattıkları, Yunanlılarla iş yaptıkları gerekçesiyle boykotaj cemiyetine birçok ihbar yağmaya başlamıştır. Bu ihbarlar sonucunda Söke’den Makaropulos ve Şürekâsı, Aristidis Alexino, Vasilyos Zipanidis, İnce Adelfi, Haralambos, Hacı Kostandi, Panayotis Benaiyas isimli tüccarlar da boykota tabi tutulmuşlardır. Cemiyetin yaptığı açıklamaya göre bu tüccarlara ders verilmesi için bunlardan alışveriş yapılmaması istenmiştir. Boykotaj cemiyetinin Yunanlı olduğunu daha önce ilan ettiği Terzi Yanolanik ile iş yapanlar arasında Osmanlı vatandaşı Müslüman Türk ailelerin bulunduğunun açıklanması ise boykotun çıkar ve menfaat ilişkileri içersinde bireyler tarafından nasıl delindiğini belgeliyordu.</p>
				<p class="normal">Girit’te Müslümanların uğradığı haksızlıkları protesto etmek için Aydın ve Nazilli’de 1910 yılı boyunca mitingler düzenlenmiştir. Atça ve Sultanhisar’da ise Girit’te yaşanan olayların etkisiyle bazı Rumlar ve Yunan vatandaşları ne yapacaklarını bilemediklerinden, yerlerinden ayrılarak İzmir’e göç etmişlerdir. </p>
				<p class="normal">1910 yılı sonlarında tedbirlerini iyice arttıran Aydın Boykotaj Cemiyeti bir bildiri yayımlayarak, Yunanlılarla hiçbir şekilde beraber olunmaması, Yunanlı esnaftan mal alınmaması, Yunanlıların mağaza, gazino, fabrika, kilise, kulüp, mektep ve mabetlere sokulmamasını istemiştir. Bu uyarılara uymayan Osmanlı vatandaşlarının cezalandırılacağı da ayrıca ifade edilmiştir. </p>
				<p class="normal">Osmanlı Devleti’nde siyasi çalkantıların bir türlü sonu gelmiyordu. Bosna-Hersek’in Avusturya-Macaristan tarafından ilhakının hemen ardından Yunanistan’ın Girit’i işgali halkta tam bir hayal kırıklığı yaratmıştı. Siyasi çalkantılar bitecek gibi görünmüyordu. Nitekim önce 1911’de Trablusgarp İtalyanlar tarafından işgal edildi. Ardından Balkan Savaşı patladı.</p>
				<p class="normal">8 Ekim 1912’de Karadağlılar, 13 Ekim’de de Sırbistan ve Yunanistan Osmanlı Devleti’ne savaş ilan ederek Selanik’i almışlardı. Bulgaristan Babaeski-Lüleburgaz Savaşı’nı kazanıp Çatalca önlerine kadar geldi. Bulgar ordusu ancak Çatalca’da durdurulabilmişti. Edirne, Yanya ve İşkodra kalelerinin savunmayı sürdürdükleri bir sırada 3 Aralık 1912’de savaş kesildi. Trakya’da sınırın Midye-Enez hattında olmasını öngören barış konuşmaları sürerken, İttihatçılar Babıâli baskınıyla hükümeti devirip yeniden güçlü bir şekilde iktidara geldiler. Bu olayların olduğu sırada ise Edirne ve öteki kaleler de peş peşe düştüler.</p>
				<p class="normal">Edirne’nin Bulgar ordusu tarafından işgali ve Balkan Savaşı’nın ardından 10 Mayıs’taki Londra Konferansı’yla elden çıkmış olması Anadolu’da büyük bir infiale neden olmuştur. Tüm Osmanlı ülkesinde olduğu gibi Aydın Sancağı kazalarında da bu durum mitinglerle protesto edilmiştir. Aydın Sancağı’nda yapılan mitinglerin en büyüğü Nazilli’de yapılmıştır. 1913 yılı Ağustos ayında gerçekleşen Nazilli’deki Edirne mitingine İslam, Hıristiyan bütün halk beraber katılmışlardır.</p>
				<p class="normal">Mitingde Hoca Şakir Efendi’nin oğlu Ahmed Nazmi Efendi’nin Balkan mezalimini anlatan konuşmasının ardından, Nazillili Eczacı Papadopulo Efendi gayrimüslimler adına duygu ve düşüncelerini miting alanında toplananlarla paylaşmış, Darü’l-irfan mezunlarından Saim Efendi de “Kin” isimli şiirini okumuştur. Miting sonunda Nazilli Belediye Başkanı Nuri Efendi ile, gayrimüslimler adına Kokorus Efendilerin imzalarıyla tüm Nazilliler adına sadaret makamına, büyük devletlerin elçiliklerine ve Amerika Birleşik Devletleri hükümetine protesto telgrafları yazılıp postalanmıştır.</p>
				<p class="normal">Çok geçmeden I. Dünya Savaşı çıkmış, Osmanlı Devleti Almanya ve Avusturya-Macaristan’ın yanında yer almıştır. İtilaf Devletleri’nin pek çok cephede birden Osmanlı Devleti’ne karşı saldırıya geçmesi Anadolu’da bazı yerlerde İtilaf Devletleri aleyhine mitingler düzenlenmesine yol açmıştır. Bunlardan biri de Aydın’da Germencik’te gerçekleşmiştir.</p>
				<p class="normal">Germencik’ten Belediye Reisi Mehmed Talat, Müdafaa-ı Milliye Reisi Hafız Tahir, Aza Ali Rıza imzalarıyla dönemin gazetelerine gönderilen bir telgraftan öğrendiğimize göre; I. Dünya Savaşı’nın hemen başlarında Germencik’te büyük bir halk topluluğu İngiliz, Rus ve Fransızlara karşı protesto mitingi düzenlemişlerdir. Yüzbaşı Refik, Mülazım Arif Beyler kumandasındaki bir bölük jandarmanın da katıldığı mitingde Aydın Sultanisi muallimlerinden Gümülcineli Esad 
				Efendi tarafından Osmanlı ordusunun muvaffakiyeti için dua 
				okunmuş, ardından İtilaf Devletleri protesto edilmiştir. </p>
				<p class="normal">Osmanlı Devleti’nin Müslüman Türk halkı II. Meşrutiyet’in getirdiği özgürlük ortamı sayesinde toplumsal tepkinin nasıl gösterileceğini öğrenmiştir. Halk ilk kez toplantı, gösteri, miting, boykot kavramlarıyla bu dönemde tanışma fırsatı bulmuştur. Aydın halkı da tüm Osmanlı ülkesinde olduğu gibi 1908’de Bosna-Hersek’in Avusturya tarafından ilhak edilmesini, 1909’da Yunanistan’ın Girit’i, 1911’de İtalya’nın Trablusgarp’ı işgalini, 1913’te Bulgar ordularının Edirne’yi ele geçirmesini ve I. Dünya Savaşı sırasında İtilaf Devletleri’nin Osmanlı Devleti’ne karşı izlediği yayılmacı ve saldırgan politika karşısında tepkisini miting ve boykotlarla göstermiştir. Boykotun Osmanlı ekonomisi üzerindeki etkilerini saptamak oldukça güçtür. Boykotun sonuçlarıyla ilgili ise olumlu ya da olumsuz pek çok değerlendirmeler yapılmasına karşın, boykotların tek tek kişiler üzerinde mali etkilerini ölçmek de şu anki bilgilerimizle zor görünüyor. Ancak kimi tüccarların bu işten kârlı çıktıklarını da biliyoruz. Şüphesiz II. Meşrutiyet döneminde yaşanan boykot eylemlerinden çıkarılabilecek en önemli sonuç ise Osmanlı Devleti’nin dağılma sürecinde yaşanan olumsuz siyasal ve ekonomik gelişmeler karşısında Müslüman-Türk halkının İttihat ve Terakki Cemiyeti’nin de desteğiyle ilk kez kendi iradesiyle Avrupa devletlerinin iktisadi ve siyasi yayılmasına karşı direnişe geçmiş olmasıdır.</p>
				<p class="normal1">Aydın Sancağı ve Güvenlik Meselesi</p>
				<p class="normal">24 Temmuz 1908’de meşrutiyet ikinci kez ilan edildikten kısa süre sonra uzun tartışmalar sonucu 23 Temmuz 1908 tarihinden önce işlenen tüm suçlar için genel af çıkarılmıştır. Bu affa uğrayanlar altı sene boyunca suç işlemezlerse suçlarından tamamen arınmış sayılacak, aksi takdirde cezaları katlanacaktı. İttihat ve Terakki bütün suçluları istibdat döneminin kurbanı olarak görüyor, bu girişimiyle onları kazanabileceğini düşünüyordu. Af kanununun çıkması ve uygulanmasıyla Osmanlı ülkesinde oldu gibi Aydın Sancağı’ndaki hapishanelerdeki mahkûmlar da serbest bırakıldı. İttihat ve Terakki eşkıya çetelerinin silahlarını bırakmalarını istedi. Bu girişim başlangıçta oldukça başarılı da oldu. Yüze inen efe ve zeybek grupları için sembolik törenler bile yapıldı. Ne var ki Meşrutiyet’in ilanı sonrası büyük törenlerle dağdan yüze indirilmiş olan, efe ve zeybek grupları imparatorluğun toprak kayıpları ve merkezi otoritenin sarsılması sonrası yeniden eşkıyalığa başlamışlardı. II. Meşrutiyet ilan edildiğinde afta olan Çakırcalı dahi bu gruplara katılmakta gecikmedi. Bütün imparatorluk, hatta dünya Aydın bölgesini Çakırcalı’nın bitmek tükenmek bilmeyen eylemleriyle tanıdı. Çakırcalı’ya karşı hükümet Aydın’da Hacı Ali Paşazade Sadık Bey ile Kuşadası’nda Hacı Mahmudzade Hasan Bey’i görevlendirmiştir. 1909 yılı sonlarında Çakırcalı’nın eylemleri Aydın’a da uzanmıştı. 1909 yılı Eylül ayı içerisinde Aydın bölgesinde on günde iki büyük baskın yapan Çakırcalı’ya karşı takip kollarının kayıtsız kalması Aydın Sancağı halkında meşrutiyetle birlikte halkın yönetime karşı duymaya başladığı güvenin sarsılmasına neden olmuştur. 20 Eylül 1909’da hemen Aydın’ın yanı başındaki Erbeyli istasyonunu basan Çakırcalı burada zenginleri dağa kaldırmıştı. Dağa kaldırılanlar için fidye ödenmesine ve serbest bırakılmalarına rağmen baskın olayı halkı iyice korkutmuştu. Çakırcalı bir süre sonra Barutçu Kardeşler’in Aydın Kırkahveler’deki muhteşem fabrikasını yaktı. Kereste, çırçır, un ve yağ bölümlerinden oluşan fabrika Aydın’a on mil uzaklıktaydı ve otuz bin liraya tesis edilmişti. Bu tesisin depolarında bulunan beş bin kıyye zeytinyağı ve yüz bin travers de yanmıştı. Çakırcalı Mehmed, fabrikayı yaktıktan sonra, Barutçu Kardeşler’e haber göndererek, beş bin lira ödemedikleri takdirde, Aydın’ın Cumalı mevkiindeki diğer fabrikalarını da yakacağını bildirmiş ve tehdit etmişti. Bu Çakırcalı’nın her zaman başvurduğu iki yoldan birisiydi. Çünkü diğer tehdit etme yolu bastığı yerlerde, işlediği cinayetler sonrası halka psikolojik baskı uygulayarak halkın kendisini ihbar etmesinin önüne geçme taktiğiydi.</p>
				<p class="normal">İyice artan eşkıyalığın önünü alabilmek için hükümet 3 Ekim 1909’da Men’i Şekavet Kanunu’nu çıkararak uygulamaya koydu. Kanun gereğince eşkıya ve yardımcılarının yargılanabilmesi için “Divan-ı Harb-i Örfi”lerin kurulması öngörüldü. Aydın Valisi Mahmud Muhtar Paşa divanın görev yerini Aydın Sancağı olarak belirlemiştir. Aydın Divan-ı Harbi 18 Ekim 1909’da görevine başladı.</p>
				<p class="normal">Düzen değişiyor, valiler değişiyor, mutasarrıflar değişiyor; ancak hem Çakırcalı’nın hem de diğer eşkıya gruplarının eylemleri bir türlü bitmek bilmiyordu. Çakırcalı 1911 sonlarında Aydın Sancağı’na bağlı kaza, kasaba ve köylerinde zenginleri dağa kaldırıyor, adam öldürüyor, yaralıyor, fidye topluyordu. Çakırcalı’nın son eylemi Arpaz Bey’i, Osman Bey’i ve oğlunu dağa kaldırmak oldu. 17-18 Kasım 1911’deki çatışmada Çakırcalı takip müfrezeleri tarafından öldürüldü.</p>
				<p class="normal">Çakırcalı’yı efsaneleştirmiş olan halka pek inandırıcı gelmeyen bu haber üzerine Çakırcalı’nın 
				cesedi halkı ikna edebilmek için Nazilli Hükümet Konağı’nın 
				kapısından bacağından asılarak teşhir edilmiştir. Çakırcalı’nın öldürülmesiyle eşkıyalık olaylarının azalacağını düşünenler çok geçmeden yanıldıklarını anladılar. Olaylar azalacağına imparatorluğun 1911 yılından itibaren sürekli savaşların içinde yer alması asayişsizliği artırarak eşkıyalığı tırmandırmıştır. Aydın Sancağı dağları asker toplamaların ve kaosun iç içe yaşandığı 1914-1918 yıllarında yine kanun tanımayan zeybekler, yine çalıkakıcılarla dolmuştu. </p>
				<p class="normal1">Kültürel Yaşam</p>
				<p class="normal">II. Meşrutiyet döneminde Aydın’da yaşayan gayrimüslimlerin eğitime büyük önem verdikleri bilinen bir gerçektir. Gayrimüslimler Aydın’daki sayılarına oranla oldukça fazla sayıda okulda modern anlamda eğitim ve öğretim faaliyetini yürütüyorlardı. 19. yüzyıl sonlarında ruhsat alıp eğitim öğretime başlayan rüşdi ve idadi mektepler içerisinde Rumların Söke’de 7, Aydın’da 1, Nazilli’de de 2 idadi mektepleri bulunuyordu. Ermenilerin ise Aydın’da 1876 yılında açılmış Kirkoryan isimli mekteplerinin dışında, bir de Söke’de mektepleri vardı. Nazilli’deki Ermeni okulu “Nersisyan Rüşdi Mektebi” de 1886 yılında eğitim öğretime başlamıştı. Aydın’daki tek Musevi okulu olan Gabriel 
				Arya da 1884’te açılmış, 20. yüzyıl başlarında 110 erkek öğrencisiyle faaliyet göstermekteydi.</p>
				<p class="normal">20. yüzyıl başlarında toprağının verimli ve zengin olmasına karşılık Müslüman-Türk toplumunun yoksulluk içinde bulunduğu Aydın’da eğitim ve kültürel alanda gerilik hemen dikkati çekmekteydi. Kolektif hareket etme olgusunun hiçbir zaman gelişmediği Aydın kentinde halk hemen her eksikliğin giderilmesi işini hükümete ya da yerel yöneticilere havale etmiştir. Özellikle Mutasarrıf Hüsnü Bey’in Aydın’a gelişinden sonra eğitim alanında az çok adımlar atılmaya başlandığı görülmüştür. 1910’lu yılların başında mutasarrıf beyin teşvikiyle Hacı Beyzade Cemal Bey Efendi Tire Kapısı mevkiinde birkaç yüz lira masrafla bir iptidai mektep (Halide Hatun) yaptırırken, Kenzü’l-irfan, Teshiliye (şimdiki Güzelhisar mektebi), Rabia Hanım mektepleriyle, Erbeyli köy mektebi Hüsnü Bey zamanında eğitim öğretime başlamışlardı. Bu dönemde Emin Bey, Tevfik Bey, Hüdai Efendi, Kulaksızzade Mehmed Efendilerin eğitim sahasında cömert hayırseverlikleri olmuştur.</p>
				<p class="normal">Topyatağı mevkiinde bulunmasına rağmen farklı yerlerde eğitim öğretime devam eden Aydın Mekteb-i İdadisi 1913 yılında istasyon yanındaki Cemal Bey’in hanesine nakledilmiş ve orada eğitime devam edilmiştir. Aydın Sultanisi’nin resmi açılışı da 1914 yılı başlarında gerçekleşmiştir. Binası tamamlanmadan eğitime başlayan okul talebesi derslere değişik yerlerde giriyorlardı. Sultani müdürü İlyas Bahri Efendi, sultani talebesinin ihtiyacı olan eğitim araç ve gereçlerini bizzat kendisi tedarik etme yoluna gitmiştir.</p>
				<p class="normal">Cumhuriyet öncesi Aydın’daki tek özel okul Peştemalcı Reşad Bey’in “Kenzü’l-maarif” isimli okuluydu. 1909 yılı sonlarında Maarif Vekâleti’nden ruhsat istenilen okul, 1910 yılında eğitim öğretime başlamıştır.</p>
				<p class="normal">20. yüzyıl başlarında Manastır yakınlarında Fransız rahibeler tarafından ders ve kursların verildiği Sörler Mektebi bulunuyordu. Burada haftada iki akşam dil kursu veriliyor, kurslara çoğu Rum, Ermeni, yabancı çocuklar katılıyorlardı. Yaşa, dine, milliyete bakılmaksızın verilen bu kurslar, pazartesi ve cuma günleri gerçekleşiyordu.</p>
				<p class="normal">II. Meşrutiyet’in ilanından sonra çocuklarını modern eğitim olanaklarının daha yoğun görülebildiği Aydın’daki yabancı mekteplere kaydettiren Aydınlı Müslüman aileler bir süre sonra çocuklarının istavroz çıkarmaya başladıklarını gördüklerinde bu okullarda yalnızca dil öğretilmeyip aynı zamanda Hıristiyanlık propagandası da yapıldığına tanık olmuşlardı. 20. yüzyıl başında Aydın’da ne Türklere ne de gayrimüslimlere ait bir matbaa bulunuyordu. Zeki Mesut Alsan’ın anlattığına göre 1900’lü yılların başlarında Aydın’a İzmir, Atina ve Avrupa çıkışlı gazeteler demiryolu vasıtasıyla ulaşıyordu. Bu gazeteler hepsi yabancı olan abonelerine geliyordu.</p>
				<p class="normal">Aydın’da sahne yaşamını canlandıran asıl büyük gelişme II. Meşrutiyet’in ilanı ile başlamıştır. Aydın’da tiyatronun toplumsal alanda çok yönlü olarak yaygınlaştığı dönem II. Meşrutiyet dönemi olmuştur.</p>
				<p class="normal">II. Meşrutiyet dönemiyle birlikte her şeyin özgürleşmeye başladığı bir süreçte tiyatro da özgün bir şekilde işlevsel hale gelmiştir. Üstelik yalnızca gayrimüslimlerin değil Müslüman Türklerin de katılım sergilediği ciddi bir aktivite idi. II. Meşrutiyet’in ilan edildiği tarihlerde Aydınlı gençlerin kurdukları “Heveskeran Cemiyeti” adını taşıyan bir tiyatro derneği bile vardı. Bu dernek sahne faaliyetleriyle birlikte, Aydın’daki mahalli kuruluşlara, özellikle okullara araç-gereç ve maddi destek sağlıyordu. Nitekim 1909 yılı Mart ayında bu derneğin girişimleriyle Aydın’da Devr-i Sabıka’da Vükela piyesi ile Mesaib-i İstibdat oyunları Heveskeran 
				Cemiyeti tarafından sahnelenmiştir. Oyun esnasında toplanan 12 bin kuruş vilayete teslim edilmiştir. Bu oyunlar şu ana kadar Aydın Türk topluluğunun sahnelediği, tespit edebildiğimiz ilk oyunlarıdır.</p>
				<p class="normal">1910 yılında Aydın’daki İstanbul Oteli kıraathanesinde de tiyatro oyunlarının oynandığı dönemin yerel basını tarafından belirtilmiştir. I. Dünya Savaşı’nın başladığı tarihlerde Aydın’da iki tiyatro bulunuyordu. Bu iki tiyatronun sahibi Rum cemaatinden idi. Biri Kara İsigos, diğeri de D. Hacı Dimo’ydu. II. Meşrutiyet döneminde Aydın’da tiyatro ve sinemalar sadece sanatsal etkinliklerde bulunmamış, aynı zamanda sosyal yardım amaçlı faaliyet de göstermişlerdir. Nitekim gerek Balkan Savaşları, gerekse I. Dünya Savaşı başlangıcında Osmanlı donanmasına yardım için gerçekleştirilen çalışmalarda İstasyon caddesinde bulunan Padova Biraderler’e ait sinemada “Reşadiye” isimli ilk Osmanlı dretnotu Padova Biraderler tarafından Söke ve Nazilli’de de gösterilmiştir.</p>
				<p class="normal">II. Meşrutiyet döneminde kültürel çalışmaların merkezinde İttihat ve Terakki Cemiyeti’nin Aydın şubesi yer alıyordu. Bu cemiyet bünyesinde oluşturulan “Aydın Kulübü” (Club Aidın) 1910 yılı başlarında okuma, yazma, müzik gibi çeşitli konularda gece dersleri tertip ediyor ve dersler için Ramazanpaşa Camii yanındaki Zeyniye Mektebi’ni kullanıyorlardı.</p>
				<p class="normal">Kentin kültürel yaşamının dinamiklerini gayrimüslimler oluşturuyordu. Özellikle Rumlar her türlü edebiyat ve sanat aktivitesinin içerisinde yer alıyorlardı. 1910’lu yıllarda Aydın Şehir Kulübü’nde edebiyat matineleri yapıldığını Dido Sotiriu’nun Ölüler Bekler kitabından öğreniyoruz. Sotiriu Aydın’daki yaşam kesitlerinden örnekler verirken, Rum cemaati içinde aile toplantıları şeklinde gerçekleşen ve adeta bir “Aydınlılar” kulübünü oluşturan kendilerinin “Jour fixe” adını verdikleri, Avrupa’da tahsil görmüş birçok zengin çocuğun katıldığı edebiyat toplantılarından söz ediyordu. Dido Sotiriu’nun hayretle ifade ettiği gibi, 20. yüzyıl başlarında ancak İstanbul ve İzmir gibi Avrupa etiketi taşıyan şehirlerde karşılaşılabilecek böyle bir durumla Batı Anadolu’nun derinliklerinde, Aydın da tanık oluyordu. Doğal olarak Aydın gibi taşra sayılabilecek bir yerde yaşayan gençlerin demokrasi, sosyalizm, serbest aşk, Solomos veya Kalvo’dan konuşmalarını duymak o zaman dilimi içerisinde düşünülürse ilginç, bir o kadar da tuhaf bir şeydi.</p>
				<p class="normal">Dido Sotiriu’nun tuhaf bir şey diye tarif ettiği olayın aslında tarihsel bir zemini vardı. Ve hiç de yadırganacak bir durum değildi. Aydın tüm Ege Bölgesi gibi eski çağlardan itibaren sayısız uygarlığın yeşerdiği topraklar olmuştur. </p>
				<p class="normal">II. Meşrutiyet’in başlangıcıyla 31 Mart (13 Nisan 1909) gerici olayına kadarki dönemde yalnızca İstanbul’da 353 gazete ve dergi yayımlanmıştır. Hatta II. Meşrutiyet’in ilk iki ayında 200’ün üzerinde gazete imtiyazı verilmiştir. İstanbul’un basın yaşamındaki bu oluşumların, imparatorluğun tümünde de çok küçük ölçekte olsa bile yaşandığını anlamak pek zor olmasa gerektir. Basındaki bu patlama, toplumun gerçekleri özgürce dinleme açlığıyla birlikte “devr-i sabık”a karşı gelişen bir tepkiden kaynaklanmıştır. </p>
				<p class="normal">Aydın şehrinde yayıncılık faaliyeti tüm Osmanlı Devleti’nde olduğu gibi II. Meşrutiyet’in getirdiği özgürlük ortamıyla gelişme göstermiştir. II. Meşrutiyet’in ilanıyla birlikte daha önce görülmeyen bir oranda Aydın’da Müslümanlara ve gayrimüslimlere ait birçok matbaa faaliyet göstermeye başlamıştır. </p>
				<p class="normal">II. Meşrutiyet dönemi gazete ve dergi çıkarmak için Aydın’da ve kazalarında birçok girişime sahne oldu. Bu konuda ilk teşebbüs sancak merkezi Aydın’da gerçekleşti. Aydın Belediye Müfettişi Hasan Efendi Menderes adıyla bir gazete çıkarmak için hükümetten ruhsat talebinde bulunmuş, ancak istediği gazeteyi çıkarmak konusunda başarılı olamamıştı. Bu alanda en çok ileri giden yerleşim de Nazilli oldu. 1908 yılında Bozdoğan Kaymakamlığı’ndan emekliye ayrılan Osman Fikri Bey Nazilli’de taşbaskı yapan “Celali” isimli matbaasını kurmuştur. Nazilli Belediye Başkanı Haşim Enveri Bey’le el ele vererek Celali adlı “siyasi, fenni ve havadis-i mahalliyeden bahseden” bir gazete çıkarmışlardır. Haftada iki gün yayımlanan bu gazete üç yıl kadar çıktıktan sonra kapanmıştır.</p>
				<p class="normal">1909 yılında Osman Fikri Bey bu kez, Kırşehirli Mehmed Feyzi Bey’le birlikte haftada iki gün yayımlanan Yeni Osmanlı gazetesini çıkarmışlardır. Bir yıl kadar yayını süren bu gazete de kendi kendine kapanmıştır. Celali ve Yeni Osmanlı gazetelerinin idare yeri Nazilli’de İttihat Kulübü’nün yanındaydı.</p>
				<p class="normal">18 Kasım 1908 tarihinde Nazilli’de yayımlanan bir başka gazete de Mülhakat adını taşıyordu. Gazetenin sahibi ve mesul müdürü Ömer Beyzade Ahmed Refik Bey idi. Gazeteyi Haşim Enveri Bey’le birlikte çıkarmışlardır. Gazetenin başyazarlığını da Kantarağasızade Ömer Selahaddin Bey yapıyor idi. Haftada iki gün yayımlanan gazete 1913 yılında yayınını durdurmuştur. Mülhakat II. Meşrutiyet döneminde Aydın’da en uzun ömürlü gazete olma unvanına sahiptir. Gazetenin idari yeri Nazilli-Pazar karyesinde Kuyumcular içindeydi. Gazetenin sahibi hakkında ulaşabildiğimiz tek bilgi bu kişinin II. Abdülhamid döneminde Nazilli Bidayet Mahkemesi başkâtibi olduğudur. Mülhakat’ın başyazarlığını ise İzmir’in ünlü ailelerinden Kantarağasızadeler’e mensup Ömer Selahaddin Bey yapmıştır. Gazete, idare merkezinin Nazilli’de olmasından dolayı ve işlerin asıl görüleceği yer vilayet merkezi olduğu için, İzmir’de de bir şube açmıştır. Gazetenin İzmir şubesi Kemeraltı Beyler sokağında olup, Köylü gazetesinin bitişiğinde bulunuyordu. Haftada bir kez yayımlanan gazetenin kendine ait bir matbaası yoktu ve gazetenin baskısı, İzmir’de en çok Türkçe baskı yapan bir azınlık matbaası olan Keşişyan Matbaası’nda gerçekleştiriliyordu. İzmir’e ve özellikle adından da anlaşılacağı üzere “çevre”sine seslenmeyi hedefleyen Mülhakat, künyesinde kendini şöyle tanıtır: Şimdilik haftada bir pazar günleri çıkan bu ahali dostu tenkit gazetesinin mesleği doğruyu söylemektir. “Hukuk-ibadın müdafii, fikr-i müsavatın naşiridir”. Gazete dönemin Aydın valisi Mahmud Muhtar Paşa ile yaşadığı zıtlaşma ve polemikle adını kamuoyuna duyurdu. II. Meşrutiyet sonrası yayın hayatına giren Mülhakat gazetesi, muhalif yapısından ve eleştirel üslubundan ötürü, vilayet yönetimi ile sürekli çatışmış ve bu yüzden yargılanmıştır. Mülhakat gazetesi yönetime karşı eleştiri dozunu kaçırınca ağır suçlamalarla karşı karşıya kalmıştır. </p>
				<p class="normal">Nazilli’de 1909 yılında gayrimüslimlerin de matbaa açmak ve gazete çıkarmak için ruhsat istediklerine dair bilgiler bulunmaktadır. İlya Eftaryadi isimli Rum vatandaşı Hürriyet adıyla hem bir matbaa hem de gazete çıkarmak için hükümetten ruhsat istemiştir. Bu girişimin sonucunu bilemiyoruz. Hürriyet isimli bir gazeteye ne kütüphanelerde ne de arşivlerde ulaşabilmiş değiliz. 1909 tarihli Nazilli’de çıkan bir başka gazete de Milli Hakikat adını taşımaktaydı. Gazetenin imtiyaz sahibi Ahmed Efendi idi. Gazete taşların bozulması nedeniyle Nisan 1909’da yayına ara vermiş, daha sonra ise bir daha yayımlanmamıştır.</p>
				<p class="normal">II. Meşrutiyet döneminde Nazilli’deki kadar olmasa da Aydın’da da basın yaşamında gözle görülür bir canlanma vardır. Daha Eylül 1908’te Kipriano Lazari isimli bir Rum Sada-yı Ahali adıyla bir gazete çıkarmaya başlamıştır. II. Meşrutiyet döneminde Aydın Sancağı’nda yayımlandığını tespit ettiğimiz bir diğer gazete de Söke adını taşıyordu. Söke’de Kaymakamzade Niyazi Efendi’nin imtiyaz sahibi olduğu gazete Söke’den çıkarılıyordu. II. Meşrutiyet döneminde çıkan gazeteler ekonomik sorunlar ve teknik olanaksızlıklar nedeniyle kısa süreli yayımlanmışlardır. </p>
				<p class="normal">II. Meşrutiyet döneminde Aydın’da kültürel faaliyetlerin merkezi Aydın Türk Ocağı idi. Türk Ocağı 20 Kanun-ı Sani 
				1331’de (1915) kurularak sosyal ve kültürel çalışmalarına başlamıştır. Ocak kuruluş aşamasında 200 üyesi ile faaliyet programını yürütmüştür. Aydın Türk Ocağı’nın kurucusu ve ilk reisi Şefik Bey idi. Aydın Türk Ocağı I. Dünya Savaşı boyunca Aydın’ın kültür mabedi olmuştur. Yunan işgali ile birlikte yaşam sekteye uğrarken, kültür ve sanat faaliyetleri de yapılamaz olmuştur. Aydın’ın kültür ve sanat yaşamı Kurtuluş Savaşı sonrası kurulacak cumhuriyet idaresi eliyle daha canlı bir hale getirilecektir. </p>
				<p class="normal1">II. Meşrutiyet ve Aydın Sancağı’nda Ekonomik Faaliyetler</p>
				<p class="normal">Bölgede kooperatif şirketlerinin bulunmaması üreticiyi yabancı tüccarların insafına bırakıyordu. İzmir’deki güçlü tüccarlar üreticinin malını yok pahasına kapatmak için ellerinden geleni yapıyorlardı. İzmir’de incir ticaretiyle uğraşanların çoğunluğu alavere satışlar yapıyor, İneabad ile civarında beş-on taciri yemleyip borç altına alıp bunlar aracılığıyla incir üreticilerinin ellerinden bu kıymetli mahsulü yok pahasına aldırıyorlardı. İncir üreticisinin, düşük faizli ve yaygın ziraat kredisini üreticiye dağıtacak olan kuruşların tüm üreticileri kapsayamamasından dolayı, bu boşluğu İzmir’deki incir komisyoncuları tarafından doldurmaya çalışması sonucunda, yüksek faizli borç alıp ürün zamanı düşük fiyatla mal satma durumuna gelmesine neden oluyordu. Nitekim incirden oldukça iyi para kazanmış olan tüccarlar, bu tatlı kârlarını artırmak amacıyla İzmir’de incir ticaretiyle uğraşanlardan Mösyö Masir ve Jiro, İzmirli tüccarları bir çatı altında toplamaya girişerek “İncir Tröstü (sendikası)” kurdular. Tröstlerin hem alıcı hem de satıcı olacak, üreticinin ürününü istediği fiyattan alacak ve yurtdışına istediği fiyattan satacaktı ki, bu o dönemin aydınlarını harekete geçirmiş ve basında İttihat ve Terakki Partisi’nin “milli iktisat” politikası doğrultusunda yazılar yer almaya başlamıştı. İncir tröstünün yemiş çarşısından rekabeti kaldırıp üreticiyi esir duruma düşüreceği anlaşılmış, Germencik’te Belediye Reisi Ali Rıza ve eşraftan Hafız Tahir üreticileri ve konuyla ilgili olanları Germencik’te toplayarak 1912’de “bölgenin ekonomik sorunlarını tartışmak üzere toplamış ve ilk toplantı”yı gerçekleştirmişlerdi. Bu toplantıda, incir alıcı tröstünün kötü bir girişim olduğu, “Müstahsiller Kongresi”nin Aydın’da toplanması gerektiği kararlaştırılmıştı. </p>
				<p class="normal">Önce Germecik, sonra Aydın’da toplanan üreticiler kongreler sonrası incir üreticilerinin oluşturacağı bir şirket kurulmasını hedeflemişler ve sonuçta, 31 Temmuz 1912’de “Osmanlı Anonim Aydın İncir ve Himaye-i Zürra Şirketi” kurulmuştu. Bu şirket, Aydın bölgesinde tefecilikle uğraşanların gayet fahiş fiyatla borç para vermeleri nedeniyle, üreticiler özellikle incir üreticileri büyük zararlara uğramaktaydı ve İzmir’deki incir alıcıları düşük fiyatla mal almak kastıyla gizli şirket (tröst) oluşturduklarından bu şirketle mücadele etmek ve üreticiyi korumak amacıyla kurulmuştu. Ancak şirket fazla bir yaygınlık kazanamamış, fakat kooperatifleşme hareketine bir ruh vererek, ilk temel harcını atmıştı. Avrupa sanayisinin gelişip iktisadi faaliyet alanlarını sınırlarının dışına taşıması, sermaye ve şirketleşme hareketlerini, bu da tekelci tröstleşmeleri meydana getirmiş; Aydın ili tüketici ve üreticileri başta Avrupa sermayesinin çevre bölgesi haline gelmenin sancılarına hem de yabancı sermayenin iktisadi istismarına karşı iktisadi açıdan milli bir tepki olarak kooperatifleşme hareketlerine girişmişlerdi. </p>
				<p class="normal">I. Dünya Savaşı yıllarında milli iktisat politikası ile milli tüccarını, milli bankasını, milli kooperatifini yaratmak isteyen İttihat ve Terakki’nin yoğun propaganda ve politikalarına şehirdeki nüfusça fazlalığına rağmen Türklerin ticari alanda etkisizliği gerçekten dikkat çekicidir. Bütün bunlara karşın yine somut adımlar atılmıyor değildi. Aydın İncir Müstahsilleri Kooperatifi yerli üreticiyi yabancı şirket ve simsarlara karşı koruma amaçlı oluştururken, Milli Aydın Bankası da Batı Anadolu üreticisinin sermaye eksikliğini gidermeye çalışacaktı. Türk halkını sömüren emperyalizmin Batı Anadolu’daki ekonomik ve ticari çıkarlarına ilk karşı koyuş, bu çerçevede Aydın’da gerçekleşecekti. Milli Aydın Bankası, Türkiye’de Akşehir Bankası’ndan sonra “milli sermaye ve milli unsurlarla idare edilmek üzere” kurulmuş ikinci Türk bankasıdır. Türkiye’de 1909-1930 yılları arasında anonim şirket olarak kurulan bankalar üzerinde ayrıntılı bir araştırma yapmış olan Gündüz Ökçün bu kuruluşların yapılanmasında, kredi sorunlarını çözmek isteyen Müslüman-Türk tüccarlar ile toprak sahiplerinin önemli bir rol oynadıkları üzerinde durmaktadır. Aynı zamanda Ökçün, Türk tüccarı ile toprak sahiplerinin güçlenmeleri ile siyasal iktidara sahip olanların gittikçe daha “ulusal” bir politika gütmeleri arasında sıkı bir bağlantı kurmaktadır. Gerçekten de pek az bir süre dışında 1909’dan 1918’e kadar iktidarı elinde tutan İttihat ve Terakki Partisi’nin Müslüman-Türk tüccar ve toprak sahiplerini önemli ölçüde desteklediği bu kesimin örgütlenmesinde ve ekonominin “millileşmesinde” önayak olduğuna şüphe yoktur. Milli Aydın Bankası’nın kuruluşunda da bu etkenlerin öncelikli bir rol oynadığını belirtmek gerekir. Ege Bölgesi’nde Türk çiftçisi uzun süre ulusal bir kredi kurumundan yoksundu. 1910’lu yılların başı, Ege Bölgesi’ndeki incir üreticileri için oldukça karanlık bir dönemdi. Bu yıllarda İzmir incir piyasasını tam anlamıyla denetleyip, ellerinde tutmak için iki dev kuruluşun ortaya çıktığını görmekteyiz. İncir Tröstü ve De Smyrna Figs Pakets adlı şirket uygun gördüğü fiyatı çarşıya ilan eder, üreticinin elindeki ürün yemiş çarşısında yok pahasına işlem görürdü.</p>
				<p class="normal">İncir üreticilerinin büyük çoğunluğunun bulunduğu Aydın’da üreticileri bu zor durumdan kurtarmak için ileri görüşlü Aydınlılar tarafından Osmanlı Anonim Aydın İncir ve Himaye-i Zürra adına şirket kuruldu. Ancak bu şirket pek varlık gösteremeden piyasadan çekildi. 1913 yılı sonlarına kadar bu acıklı durum devam etmişti. Bu arada Kâzım Nuri, Topçuğlu Nazmi, Sarızade Ahmed ve arkadaşları üreticinin tüm olumsuzluklardan ve sömürülmekten kurtulabilmesinin tek yolunun ancak üreticiler arasında oluşturulacak bir birlikte gerçekleşeceğini savunmaya başlamışlardı. Kooperatifleşmeye doğru ilk adım atılırken, Kâzım Nuri İstanbul’a giderek Menteşe mebusu Milaslı Halil Bey’e dertlerini anlatmıştır. Halil Bey müstahsilin sorularını yakından biliyordu. O nedenle önce elli bin altın lira sermayeli bir banka kurulmasını ve arkasından kooperatifleşmenin gereği üzerinde durdu. İncir üreticilerinin sorunlarıyla yakından ilgilenen İzmir basını da Aydın’da kurulması düşünülen İncirciler Bankası’na ilişkin haberler yayımlamaya başladı. Basın Aydın’da kurulması düşünülen banka hakkında haberler verirken, söz konusu bankanın kurulması için ve gerekli incelemelerde bulunmak üzere Aydın vilayeti valisi Nazım Paşa ile bazı zevat Aydın’a gittiler. </p>
				<p class="normal">Hükümete kuruluş başvurusu 21 Şubat 1913 tarihinde olan Milli Aydın Bankası’nın yasal olarak kuruluşunun sadaretçe kabul edilmesi için bir yıldan fazla bir süre geçmiş ve sonuçta bankanın kurulması 14 Mart 1914 tarihinde gerçekleşmiştir. Bankanın açılış töreni Aydın’da Kurşun Han’ın biraz çekidüzen verilmiş avlusunda yapılmış ve banka hanın bir iki odasında çalışmaya başlamıştır. Kurucuları arasında Sükkerizade Tevfik Paşa, Osmanzade Rüştü Bey, Kuşadalı Hacı Mahmudzade Hasan Bey, İzmir tüccarından Balcızade Hakkı Bey, İzmir tüccarından Bakırzade Edhem Bey, Sökeli Ömer Ağazade Hasan Efendi, Çineli Hacı Sarı Molla, Karacasulu Hacı Ali Beyzade Mustafa Bey, Aydın’dan Kulaksızzade Mehmed Efendi, Aydın’dan Hacı Osman Zeki Efendi, Aydın’dan Hacı Ömerzade İzzet Efendi, Aydın’dan Hüseyin Efendizade Nazmi Bey, Aydın’dan Hacı Yaylazade Hafız Ahmed Efendi, Aydın’dan Hacı Alagıczade İsmail Safa Bey, Aydın’dan Küçük Ahmed Beyzade Necib Bey, Aydın’dan Hacı İdris Efendi, Aydın’dan Kâzım Nuri Bey, Aydın’dan Peştemalcızade Şeyh Aziz Efendi, Aydın’dan Peştemalcızade Hüdai Efendi, Aydın’dan Reşadiye karyesinden Hacı Hasanzade Hacı Halil Efendi.</p>
				<p class="normal">Aydın vilayeti incir üreticilerine kredi açmak, incir üretimi ve satımıyla ilgili kredi işlemlerini yürütmek ve daha sonra kurdukları Kooperatif Aydın İncir Müstahsilleri Şirketi’ne borç para vermek ve bu şirketin muhasebe işlemlerini yürütmek üzere kurulmuş olan bankanın hisse senetleri imtiyazlı olacak ve yalnızca Osmanlı uyrukları tarafından satın alınabilecekti. Bankanın kuruluş ve faaliyetinin esası yalnızca incir üreticilerinin kredi karşılamakla sınırlı olduğu da anlaşılmalıdır. Ege Bölgesi’nin diğer ekonomik sorunlarına çözüm getirmesi ve her çeşit banka işlemleriyle de uğraşması ilke olarak kabul edilmiştir. Banka kurulur kurulmaz yabancı sermayeler de iş gören ihracatçılarla mücadeleye girişmişti. Bir taraftan ürünün değerlendirilmesi ve fazla para etmesi konusunda büyük bir çaba gösterirken diğer bir taraftan da üreticilere para dağıtması suretiyle yabancı sermayenin iş görmesine meydan verilmiş ve bu şirketlerin sahiplerinin bütün kuvvetleriyle savaşmalarına rağmen, Milli Aydın Bankası başarılı çalışmalarını sürdürmüştür. Bu süreç kısa sürmeli, çünkü 1914 yılının Temmuz ayında seferberlik ilan edilmiş ve ardından moratoryum ilanıyla Milli Aydın Bankası’nı ilk çalışma yılında oldukça zor bir duruma sürüklemişti. Hatta bu olumsuz durumdan dolayı taahhütlerini tam olarak yerine getiremeyen kurucu ortaklar ile Ziraat Bankası arasında bir anlaşmazlık ortaya çıkmış, bu anlaşmazlığın giderilmesi için on yedi kurucunun imzasını taşıyan bir dilekçe sadarete verilmiş, anlaşmazlığın Şûra-yı Devlet’çe giderilmesi istenmiştir. Savaşın başlamasının ardından, incir mevsiminin de geçmesinden sonra üreticilerden tahsilat yapılması kolay olmadığından ve diğer yandan kurulmak istenen Aydın İncir Müstahsilleri Kooperatifi’nin esas nizamnamesinin onaylanmamasından dolayı, bankadan borç almış olan incircilerin ürünleri bu kooperatif aracılığıyla satmak suretiyle tahsilatın gerçekleşmesi de olanaksızlaştı. Bu durumun giderilmesi için çare aranmaya başlanmış ve sonuçta: Milli Aydın Bankası’nın Kooperatif Aydın İncir Müstahsilleri Anonim Şirketi adı altında, İzmir’de bir komisyon mağazası açılmasına karar verilmiş, bu suretle de banka alacaklarının tahsiline çalışmıştır. Ve böylece oluşturulan satış teşkilatı Aydın satış kooperatiflerinin esasını teşkil etmiştir.</p>
				<p class="normal">Milli Aydın Bankası 1914 yılında “incir muamelat-ı umumiyesini muvaffakiyetli” yürüttü. Fakat bankanın sattığı incirler bedelinden, tüccarların Londra adına yaptıkları satışlardan dolayı Aydın-Osmanlı demiryolu idaresinden sekiz bin liralık bir alacağı dahi kalmıştı. Bakanlar kurulu bu paranın söz konusu idareden alınarak bankanın yönetim kurulu aracılığı ile üreticilere dağıtılmasına karar verilmiştir.</p>
				<p class="normal">Savaş ortamının yaşanması ve sermaye taahhütlerinin ödenememesi ve üretici dışındaki alacaklarının tahsil edilememesi bankayı zor duruma sokmuştu. 1916 yılında Milli Aydın Bankası’ndan kooperatif şirketine gönderilen bir yazıda, kooperatife şimdiye kadar verilen kredinin artırıldığı ve bu tarihten itibaren kredinin 8.500 liraya çıkartıldığı belirtiliyordu. Bu arada kooperatif parasal sorunlarını çözümlemek için birtakım girişimlerde bulunuyordu. Öncelikle Milli Aydın Bankalarından 9.953 lira borç aldığı gibi, İzmir Valisi Rahmi Bey’in yardımı ve aracılığıyla Osmanlı Bankası’ndan 5.000 liralık bir avans almıştır. Dahası Aydın eski mutasarrıfı Hüsnü Bey’in olurlarıyla Aydın Gureba Hastanesi’ni güçlendirme yardımına gitmiştir. I. Dünya Savaşı içerisinde kooperatif aldığı yardımlar ve gösterdiği çabalarla giderek gelişmiş, savaşa rağmen ciddi çalışmalarda bulunmuştur. Bu arada 1918 yılında kooperatif, Milli Aydın Bankası’nın hisselerini satın almış ve banka, kooperatifin bir kurumu haline gelmiştir. 1919 yılı ortalarında Batı Anadolu Bölgesi’nin Yunan işgaline uğraması nedeniyle çalışmalarına ara vermek zorunda kalmıştır. 19. yüzyılın ikinci yarısında Batı Anadolu’da tarımsal ürünlerin ihracına yönelik bazı sanayileşme girişimleri de ortaya çıktığı gibi yabancı sermayeli, yerli işbirlikçi destekli tekelci zihniyete sahip büyük tarım şirketlerinden en çok tanınanı The Smyrna Fig Packers Ltd. Batı Anadolu’da incir üretim, işletme ve pazarlamasında hemen hemen tek söz sahibi idi. Bu şirketin tekelci faaliyetleri karşısında gün geçtikçe zor duruma düşen Batı Anadolu’daki incir üreticileri ve tüccarları arasında birleşme ve kooperatifleşme düşüncesi oluşmaya başladı. 1908’den sonra iktidara gelen İttihat ve Terakki Fırkası’nın izlediği milli iktisat politikası da bu oluşumun hızla hayata geçirilmesinde etkili oldu.</p>
				<p class="normal">Birtakım girişimlerin ardından 1913’te “Osmanlı Anonim Aydın İncir ve Himaye-i Zürra” adı ile bir şirket kuran Batı Anadolu’nun yerli incir üreticisi ve tüccarlar, Türkiye’de tarımda üreticilerin kendi aralarında örgütlenmesinin öncülüğünü gerçekleştirdiler. Bu oluşumun çekirdeğini de Aydın müstahsili ve tüccarı oluşturmuştur. Şirketin amacı üreticiyi tefecilerin elinden kurtarmak ve İzmir’de kurulan tröstlerle mücadele etmeyi sağlamaktı. Ancak şirket kurulduğu dönemde kendini tanıtacak propaganda araçlarından yoksun bulunduğundan fazla bir yaygınlık kazanamamıştır. </p>
				<p class="normal"> </p>
				<p class="normal1">Sonuç</p>
				<p class="normal">10 Temmuz ertesi Kanun-ı Esasi yürürlüğe konarak meşrutiyet yönetimi benimsenmiş, yapılan seçimlerin ardından ise Mebusan Meclisi açılmıştır. Bu yeni durum imparatorluk genelinde olduğu gibi taşrada da büyük yankılar uyandırmıştır. 1908 Devrimi’yle birlikte çok partili bir siyasal yaşama geçilerek ona yakın siyasal parti kurulmuştur. II. Meşrutiyet yıllarında taşrada milli bankacılık büyük ölçüde Batı Anadolu’da gerçekleşmiştir. Bu konuda öncülüğü Aydın yapmıştır. Yeni düzenin getirdiği özgürlük ortamı basın yaşamını ve kültürel yaşamı da etkiledi. İttihat ve Terakki’nin oldukça önemsediği Batı Anadolu’da Aydın Sancağı’nda sosyal, siyasal ve ekonomik dönüşüm apaçık kendini gösterdi. II. Meşrutiyet ile birlikte Aydın Sancağı’nda yaşayan Müslüman-Türk halkı tıpkı imparatorluğun diğer bölgelerinde olduğu gibi sağlanan özgürlük sürecinin bir sonucu olarak, toplumsal tepkinin nasıl gösterileceğini öğrenmiştir. Halk ilk kez toplantı, gösteri, miting, boykot kavramlarıyla bu dönemde tanışma fırsatı bulmuştur. Dönemin etkin siyasi hareketlerinin faaliyet alanlarından biri olan Aydın Sancağı aynı zaman diliminde yönetsel sorunlarla da boğuşmuş, merkezi otoritenin baskıcı politikalarına maruz kalmıştır. Aydın ilk kez siyasi parti ve seçimleri bu dönemde yaşamıştır. II. Meşrutiyet döneminde Aydın Sancağı değişen yol ağı, yenilenen yerleşim ve ulaşım sistemi, üretim-tüketim ilişkileri, değişen kent kurumları, sosyal hayat tarzındaki modernleşme kıpırtıları ile ciddi bir değişim sürecine girmiştir.</p>
				</body>
</html>