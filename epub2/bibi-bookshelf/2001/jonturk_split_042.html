<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>jonturk</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:a003e498-fb28-4c30-bc71-7780e5eb847a"/></head>
  <body class="calibre">
<h2 class="h2baslik1" id="calibre_toc_38">II. Meşrutiyet/Jön Türk Devrimi’ne ABD’nin Bakışı</h2>
				<p class="sagnormal">Cüneyt Akalın</p>
				<p class="normal1">I. Giriş</p>
				<p class="normal">Bu bildiride ABD hükümetinin ve İstanbul’daki diplomatik görevlilerinin II. Meşrutiyet’in ilanına, Meşrutiyet’in ilanının ardından doğan ortama ve ünlü 31 Mart Olayı’na bakışı irdelenecektir. Bildirinin amacı, ABD resmi çevrelerinin yakın tarihimizin büyük dönüm noktasına bakışının bir fotoğrafını çekmektir. Bu çalışma Amerikan Dışişleri Bakanlığı’nın 1908-1914 arasında (I. Savaş öncesi) yaşanan olaylara tanıklık eden belgelerini esas almaktadır. </p>
				<p class="normal">Missouri Zırhlısı’nın 5 Nisan 1946 sabahı İstanbul Limanı’na demir atması ile başlayan ve 1952’de Atlantik İttifakı içinde ciddi bir ortaklığa dönüşen ilişkiler, 2003 Mart’ında komşuluk ilişkisi haline geldi.</p>
				<p class="normal">Atlantik ötesindeki uzak ülke, komşu oldu. Nereden nereye…</p>
				<p class="normal">Bir anekdot anlatarak konuya gireyim: ABD yönetiminin başı, Bağımsızlık Savaşı sonrasında ilk kez Cezayir Beyi ile derde girer. O yıllarda Cezayir’in “Dayısı” Akdeniz’e habersiz girmeye kalkışan Amerikan gemilerine el koyar. Sorunu çözmek için Washington’ın 1800’de Cezayir’e gönderdiği Komodor Baindridge’e Cezayir’in Osmanlı İmparatorluğu’na bağlı olduğu hatırlatılınca, Komodor, akıl verenlerin tavsiyelerine uyarak yanına bol hediye alıp, Babıâli’nin yolunu tutar. Dönemin hariciye nazırının “Sen kimsin?” sorusuna Komodor Bainbridge “ABD temsilcisiyim” deyince, nazır “Biz ABD milleti diye bir şey duymadık” karşılığını verir. Komodor’un “Ülkemin bir adı da ‘yeni dünya’” açılımını yaparak havayı yumuşatma girişimine nazır bir kez daha ters bir yanıt verir. “Onun hakkında da bir şey duymadık.” (NYT 6 Ocak 1895)</p>
				<p class="normal">Nereden nereye? </p>
				<p class="normal1">II. 19. Yüzyılın Sonunda Amerika </p>
				<p class="normal">Aşağıda inceleyeceğimiz resmi Amerikan belgeleri kuşkusuz o döneme tanıklık eden belgelerdir. Ancak ABD tarihi açısından özellikler taşıyan 19. yüzyılın sonu-20. yüzyılın başını doğru kavramadan Amerikan politikalarını kavramak mümkün değildir.</p>
				<p class="normal">Yüzyılın sonu ABD’nin emperyal bir güç olarak sahneye çıktığı yıllardır. </p>
				<p class="normal">19. yüzyılda Monroe Doktrini’ni ilan ederek Avrupalı sömürgeci devletleri Amerika yerküresinden uzak tutan, buna karşılık kendisi de Amerika topraklarının dışına çıkmamayı ulusal politika haline getiren ABD, 19. yüzyılın sonlarında öteki Avrupalı güçlerin attığı emperyal adımlara koşut olarak yeni arayışlar içine girdi. Monroe Doktrini’ni 1895’te gürültülü biçimde yeniden ilan eden Başkan Cleveland, İngilizleri İngiliz Gine’si ile Venezuela arasındaki sınır anlaşmazlığından uzak durması için uyardı. Ardından, ABD Kolombiya devletine karşı Panama’da patlak veren isyanı destekledi, öteki devletlere danışmadan Panama’yı bağımsız bir cumhuriyet olarak tanıdı. Bir süre sonra Panama Kanalı’nı inşaya koyuldu. Panama giderek Amerika’nın protektorası oldu. Bu süreç içinde ABD dikkatini Pasifik’te yoğunlaştırdı. </p>
				<p class="normal">ABD’nin Karayipler’deki çıkarları Küba’da yoğunlaşıyordu.</p>
				<p class="normal">Küba’da İspanyollara karşı yükselen tepkinin ayırtında olan, fırsat kollayan ABD, aradığı fırsatı 1898’de Havana’da buldu. Maine adlı savaş gemisinin Havana limanında batışının ardından, sabotaj iddiası ile İspanya’ya savaş açtı. Yerel halkın İspanyollara duyduğu tepkiden de yararlanan ABD, 1898’deki İspanya Savaşı’nı kolayca kazandı. Bağımsızlığını kazanan Küba belli koşullarda ABD’ye bağımlı hale gelirken, (Platt Amendment) İspanya’yı Pasifik’ten atan ABD, Porto Riko’yu ve dünyanın öteki ucundaki Filipin Adaları’nı ele geçirerek bir Pasifik gücü haline geldi. </p>
				<p class="normal">Amerikan emperyal politikaları Theodore Roosevelt yönetimi altında daha belirgin hale geldi. 1904’te “uygar toplumların genel olarak gevşemesine neden olan yanlış davranışların … kimi uygar ulusların müdahalesine yol açabileceğini” iddia eden Theodore Roosevelt “Monroe Doktrini’nin … ABD’yi uluslararası bir polis gücü gibi davranmaya itebileceğini” açıkladı. “Roosevelt Corollary” olarak bilinen ve Monroe Doktrini’ne “Ek” olarak dilimize aktarabileceğimiz açıklamasında, Teddy Roosevelt “Avrupalı devletlerin borçları tahsil etmek için Amerika’ya müdahalesine izin vermediği için, uygar dünyanın bu bölgedeki yatırımlarını güvenceye almanın ABD’ye düştüğünü” savundu. Bu açıklamayı izleyen yıllarda ABD izlediği dolar diplomasisi ile, askeri ve öteki araçlardan yararlanarak, Karayipler bölgesine ve Meksika’ya müdahalede bulundu. Bu müdahaleler bir yandan da L. Amerika’da ABD’ye nefreti başlatacaktır. </p>
				<p class="normal">ABD’nin II. Meşrutiyet’e bakışını bu genel çerçeve içinde değerlendirmek doğru olacaktır. </p>
				<p class="normal">II. Meşrutiyet döneminin Theodore Roosevelt’le başlayan müdahale yıllarına ve ardından Woodrow Wilson’un dünya haritasını yeniden çizmeye yönelen ünlü 14 Noktası’nın hazırlıklarına denk düştüğüne işaret edelim. </p>
				<p class="normal1">1. 19. Yüzyılda ve Sonunda Türk-Amerikan İlişkileri</p>
				<p class="normal">Dünyanın birbirine uzak köşelerinde yaşayan ABD ile Osmanlı İmparatorluğu ABD’nin dünya sahnesine çıktığı 18. yüzyılın sonunda ticaret yoluyla ilişkiler kurarlar. Cezayir dayısının Amerikan gemilerinin Akdeniz’e izinsiz girişleri üzerine müdahaleleri zaman içinde düzene sokulur. İki ülke ilişkileri 19. yüzyıl boyunca dış ticaret temelinde gelişir. İlk Amerikan konsolosu 1824’te, ilk işgüder 1830’da atanır. 1830 tarihli ABD-Osmanlı Seyrisefain ve Ticaret Ant-laşması, iki devlet arasında imzalanan ilk antlaşmadır. </p>
				<p class="normal">ABD’nin Osmanlı’ya gösterdiği ilginin bir başka ekseni, İmparatorluk bünyesindeki Hıristiyan nüfustur. ABD’li misyonerlerin 1820’lerde başlattıkları misyonerlik faaliyetleri zaman içinde artar. Osmanlı’daki Yahudi azınlık üzerindeki çalışmalardan fazla sonuç elde edemeyen Protestan misyonerler çalışmalarını Ermeni cemaati üzerinde yoğunlaştırırlar. Robert Kolej’in 1863’te açılmasının ardından hızlanan misyonerlik faaliyetlerinin 1878 Berlin Kongresi’nin ardından iyice arttığını saptamak doğru olur. </p>
				<p class="normal">Misyonerlik faaliyetleri ABD’nin, deyim yerindeyse, yumuşak yüzüdür. </p>
				<p class="normal">Bu çalışmalar zaman içinde meyvelerini verir. Amerikan misyonerlerinin Protestan Ermeni Cemaati yaratma çabaları sonucunda Anadolu’da 1846’da sadece 4 olan Protestan kilisesi sayısı 1900’de, yani yarım yüzyıl içinde 105’e, 100 olan kilise mensubu sayısı 12.000’e çıkar. Misyonerler eğitim ve dinsel kuruluşların yanı sıra hayır kurumları ile de toplumsal dokuya nüfuz ederler. </p>
				<p class="normal">ABD Senatosu ilk kez 1895’te Osmanlı karşıtı bir karar alır. Osmanlı hükümeti ise bu kararı Haçlı zihniyetinin unsuru olarak görür ve reddeder. </p>
				<p class="normal">ABD’nin 20. yüzyılın başında Ermeni sorununa ilgisi artar. Pek çok müdahale görülür. ABD bu sorunda adeta taraf olur.</p>
				<p class="normal">ABD bu yıllarda Çin’de, Japonya’da kullandığı silahı Osmanlı’ya karşı da kullanır. Bu, donanma göndererek baskı yapma politikasıdır. </p>
				<p class="normal">Fişek-Sander, ABD’nin siyasetini (gunboat policy) 
				şöyle anlatıyorlar: “ABD hükümeti istediği imtiyazlara kavuşmak 
				için tehdit unsuru olarak savaş gemilerini göndermiş, savaş 
				gemilerinin İstanbul’a gelişinin ardından ABD isteklerini elde 
				etmiştir.”</p>
				<p class="normal">ABD’nin Osmanlı’ya salladığı sopa “donanma”, gösterdiği havuçlar “misyonerler”dir. </p>
				<p class="normal1">III. ABD’nin Jön Türk Devrimi’ne Bakışı</p>
				<p class="normal">II. Meşrutiyet’in ABD’de T. Roosevelt (1901-1909), H. Taft (1909-1913), W. Wilson (1913-1921) yönetimlerine denk düştüğünü hatırlatalım.</p>
				<p class="normal">II. Meşrutiyet öncesi 1908 yılı kayıtları 
				ilginç bir uyrukluk tartışması ile başlıyor. 2 Mart 1907 tarihli 
				ABD yasası daha önce başka bir devletin uyruğu iken ABD yurttaşı 
				olmuş kişilerin başka ülkede 2-5 yılı aşkın bir süre yaşarlarsa 
				ABD yurttaşlığından çıkarılmalarını öngörüyor. Oysa bu hüküm, 
				ABD uyruğuna geçmiş ama Türkiye’ye dönüp burada yaşayan çok 
				sayıda gayrimüslimi (Rum-Ermeni) güç durumda bırakıyor. ABD 
				Dışişleri Bakanlığı hukukçuları devreye sokarak çözümler 
				üretiyor. ABD misyonları, ya diplomatik koruma altına alarak ya 
				da bir süre sonra geriye döneceği güvencesi vererek bu kişilerin 
				Amerikan uyruğunda kalmalarını sağlamaya çalışıyor.</p>
				<p class="normal1">1 II. Meşrutiyet ve Olaylar</p>
				<p class="normal2">Meşrutiyet’in ilanı </p>
				<p class="normal">II. Meşrutiyet’in ilanına ilişkin belgeler, Meşrutiyet’in ilan edildiği 24 Temmuz’dan itibaren başlıyor. Bu diplomatik yazışmalar, FRUS’ta “Türkiye’de Siyasal Reformlar” başlığı altında veriliyor.</p>
				<p class="normal">İstanbul’daki Amerikan büyükelçisi Leishman, 24 Temmuz’da yani II. Abdülhamit’in Kanun-ı Esasi’yi yeniden yürürlüğe koyduğu gün, ABD Dışişleri’ne gönderdiği telgrafta reform taleplerinin padişahı anayasayı ilana zorladığını, padişahın seçimlere gidilmesini istediğini duyuruyor, kararın bir iradeyi seniye 
				ile imparatorluğun nüfuzu altındaki tüm vilayetlere iletildiğini 
				bildiriyor, ortamın sakin olmakla birlikte endişelerin var 
				olmaya devam ettiğine işaret ediyor. </p>
				<p class="normal">ABD elçisi Leishman 28 Temmuz’da İstanbul’dan 
				çektiği ikinci telgrafta bilgi akışını sürdürüyor, siyasal 
				tutuklular için genel af ilan edildiğini, bütün tutukluların 
				serbest bırakıldığını belirttikten sonra eski rejim hakkındaki 
				hoşnutsuzluk çok yaygın olduğu için değişimin görece kansız 
				gerçekleştiğini, ancak özgürleşen kitlelerin talepleri her geçen 
				gün arttığı için karışıklıkların beklenebileceğini, öte yandan 
				sultanın, işlerin bu noktaya gelmesinden sorumlu tutulan saray 
				kliğini tasfiyeye zorlandığını belirtiyor. </p>
				<p class="normal">3 Ağustos 1908’de Washington’dan gelen 
				telgrafta, başkanın yeni durumdan duyduğu memnuniyet ve bu 
				adımın büyük Osmanlı milletinin refahını artıracağına ve barışı 
				sürekli kılacağına duyulan inanç iletiliyor.</p>
				<p class="normal">Başkandan gelen telgrafta, bölgeler için “dominyon” terimi dikkati çekiyor. </p>
				<p class="normal">Ağustos başında yeni kabinenin ilanından sonra siyasal tablonun daha net biçimde ortaya çıkması üzerine Büyükelçi Leishman 3 Ağustos 1908’de Washington’a özetle şu bilgileri aktarıyor: </p>
				<p class="normal"> • Yeni kabinenin unsurlarının hemen hepsi eski rejimin unsurlarıdır. Kimileri yeteneklidir kimilerinin eskilerden bir farkı yoktur. </p>
				<p class="normal"> • Durum içten içe kaynıyor, küçük bir olay bir anda şiddete yol açabilir.</p>
				<p class="normal"> • Gösteriler günlük olaylar haline geldi.</p>
				<p class="normal"> • Komutanları Jön Türk Ordusu’nu Balkanlar’da tutuyor, İstanbul’a gelmesini engelliyorlar. </p>
				<p class="normal"> • İstanbul garnizonu Devrim’e kazanılmış 
				olmalı. Sayıları 10-20 bin arasındaki saray muhafızlarının 
				sultana bağlı kaldıkları sanılıyor.</p>
				<p class="normal">Elçi Leishman İstanbul’dan kapsamlı bilgi göndermeyi sürdürdüğü 8 Ağustos 1908 tarihli yazıda şu düşüncelere yer veriyor: </p>
				<p class="normal"> • Sultan yakın danışmanlarını görevden almaya zorlandı. Bunların bir bölümü tutuklandı.</p>
				<p class="normal"> • Padişah yeni güvenceler verdi.</p>
				<p class="normal"> • Kâmil Paşa’nın başbakanlığını kabul etti. </p>
				<p class="normal"> • Gösteriler günlük olaylar halini aldı. Ermeni Patriği bile, kendi soydaşlarından oluşan bir kalabalığın kötü muamelesiyle karşılaştı.</p>
				<p class="normal"> • Polis şefi Fehim Paşa kaçmaya çalışırken öfkeli köylüler tarafından Bursa yakınlarında parça parça edildi.</p>
				<p class="normal"> • Otorite boşluğu ne yazık ki şiddete yol açıyor.</p>
				<p class="normal"> • Balkanlar’daki kargaşa birdenbire kesildi. Yoğun diplomatik girişimlerin, uluslararası jandarmalığın başaramadıklarını, Jön Türkler’in 
				kısa zamanda başardıkları anlaşılıyor. </p>
				<p class="normal">Dikkat çekici olan ABD elçisinin o güne kadarki uluslararası girişimlerin başarısızlığına, buna karşılık Jön Türkler’in başarısına işaret ediyor olmasıdır. ABD elçisinin bu noktada, öteki Batılı elçilerden ayrıldığı söylenebilir. </p>
				<p class="normal">Elçi, Washington’a 20 Ağustos 1908’de gönderdiği geniş mektupta, Washington’ı bilgilendirmeyi sürdürürken, Türklerin Balkanlar’daki duruma hâkim olduklarını vurguluyor, bu durum karşısında Bulgarların belki de Büyük Bulgaristan projesinden vazgeçebileceğine dikkat çekiyor. </p>
				<p class="normal"> • Gösteriler yavaş yavaş kesildi. </p>
				<p class="normal"> • Eski rejimin asla izin vermediği olaylar meydana geliyor. İzmir çevresinde bir dizi grev patlak verdi. Yenilikçilerin bağlı oldukları İttihat ve Terakki Komitesi, önemli grevlerin büyük bölümünü çözüme bağlamayı başardı.</p>
				<p class="normal"> • Makedonya’da çeteler yok oldu. </p>
				<p class="normal"> • Bulgarların Büyük Bulgaristan hülyasından vazgeçip vazgeçmedikleri bilinmiyor.</p>
				<p class="normal">Leishman 28 Eylül 1908’de ABD Dışişleri Bakanlığı’na gönderdiği uzun raporda ortamın gerginliğini koruduğuna değindikten sonra yaptığı değerlendirmede ilginç tespitlerde bulunuyor: “Türkiye’nin meşruti rejime geçişi Avrupa’da barışa yönelik en büyük tehlikeyi ortadan kaldırdı [...] İmparatorluğun çöküşü durduruldu, Türkiye güçlüklerin ayırdındadır ama benimsediği yeni yaşam tarzının gereği olarak ileriye doğru yürüyüşünü sürdürecektir. İleriye doğru yürüyüş Japonya’dan bile hızlı olabilir [...]” (abç) (Anayasal rejimin kurulması ile) iki ülke arasındaki sıkıntıların büyük çoğunluğunun –misyonerler ve Osmanlı kökenli ABD yurttaşları– ortadan kalkmasının ardından son 20-30 yılda ABD’ye sığınan yüz binlerce göçmenin çok önemli bir bölümünün doğdukları topraklara dönmelerinin mümkün olacağına, bunun “eski rejim” tarafından engellenen ticari ilişkileri olumlu yönde etkileyeceğine işaret ettikten sonra raporunda bir kez daha meşrutiyetin başarısını vurguluyor.</p>
				<p class="indentmetin">Avrupa diplomasisinin başaramadığını Türkiye kendisi için başardı. Sihirli bir el değmişçesine Avrupa’nın dayattığı reformlar bir gecede gerçekleştirildi. Devrimci çeteler, gruplar vb. bir anda yok oldu. Ülkenin yüzyıllardır hayal ettiği bu sükûnetin süreceğini umalım.</p>
				<p class="normal1">Scorpion Gemisinin Türkiye’ye Yollanışı </p>
				<p class="normal">Eylül sonunda ülkedeki istikrar ve gelişmeler hakkında Washington’a yukarıdaki satırları yazan büyükelçinin, bir yandan da ihtiyatı ya da sopayı elden bırakmak istemediği anlaşılıyor. 1908’in Eylül-Ekim aylarında Washington ile İstanbul’daki büyükelçilik arasındaki yazışmalarda Scorpion adındaki teknenin Türkiye’ye gönderilmesi için alınması gereken izin konusu öne çıkıyor. Yelkenliden buharlı tekneye dönüştüren tekne padişahın izninin ardından donanmadan Yarbay George W. Logan’ın komutasında İstanbul’a yollanır.</p>
				<p class="normal1">İncil’in ve Öteki (Din) Kitapların ve Daktiloların Satışı Sorunu </p>
				<p class="normal">Meşrutiyet’in ilanını izleyen günlerde siyasal tablonun ortaya çıkmasının ardından, var olan sorunlara yeni dönemde çözüm arayışları başlıyor. II. Meşrutiyet öncesinden kalan sorunlardan biri misyonerlerin kutsal kitap dağıtımına ve yazı makinelerine Osmanlı yönetiminin koyduğu engellerdir. Şirketlerin (Remington) şikâyeti üzerine Arapça ve Türkçe karakterli daktilo makinelerinin satışına konan ambargonun kaldırılması yönünde çalışmaların sürdüğü ve kutsal kitapların (İncil) satışı ve Osmanlı uyruklarının seyahat etmelerinin önündeki engellerin kaldırıldığı, bu yüzden şikâyete neden kalmadığı büyükelçi Leishman tarafından Washington’a bildirilir.</p>
				<p class="normal">Osmanlı Meclis-i Mebusan’ının açılışının tüm dünyada yarattığı heyecanın Amerika’ya da ulaştığı anlaşılıyor. ABD Dışişleri Bakanlığı meclisin açıldığı 17 Aralık 1908 günü ABD Kongresi’nin kutlama telgrafını İstanbul’daki elçiliği aracılığı ile meclis başkanlığına iletir.</p>
				<p class="normal">Leishman’ın 1909 başında yolladığı mektuplara endişeli bir hava yansır. Elçinin 31 Mart Vakası öncesi 14 Şubat 1909’da Washington’a sultanın tahttan indirileceği söylentilerinin yaygınlaştığını, bunun huzursuzluğu ve kargaşayı artırdığını, genel olarak asayişin olması gereken seviyenin altında olduğunu iletir; her olasılığa karşı Scorpion teknesinin İstanbul’a geri gönderilmesini talep eder.</p>
				<p class="normal1">31 Mart Vakası hakkındaki yazışmalar</p>
				<p class="normal">Büyükelçi Leishman 14 Nisan’da, yani 31 Mart ayaklanmasının patlak verişinden bir gün sonra yolladığı ilk notta “şiddet dolu tepkilerin yaşandığı, kentin silahlı kalabalıkların eline geçtiği, Meşrutiyet’e bağlı birliklerin ayaklanan gerici güçlerle birleştiği”ni Washington’a iletiyor.</p>
				<p class="normal">Elçi ayaklanmadan bir gün sonra, yani 15 Nisan 1909’da Washington’a gönderdiği mektupta durumu tahlil etmekte, olaylara teşhis koymaya çalışmaktadır. Bu çabanın dikkati çeken unsuru, İttihat ve Terakki’ye yönelik eleştirilerin başlaması, ilginin liberal, ademimerkeziyetçi güçlere yönelmesidir.</p>
				<p class="normal">Elçi Leishman mektubunda önce ayaklanmanın (31 Mart) sürdüğünü, kentin İttihatçılara yakınlığından kuşku duyulan subaylara vahşice saldıran askeri birliklerin elinde bulunduğunu, anarşi güçlerinin duruma egemen olduğunu, sokaklarda cinayetler işlendiğini belirttikten ve İttihat ve Terakki’nin parlamentoyu ve orduyu geçmişe göre daha sıkı denetim altında tuttuğuna işaret ettikten sonra gelişmeleri yorumluyor.</p>
				<p class="indentmetin">İmparatorluktaki bütün ırklar ve inançlar arasındaki evrensel iyi niyet ve kardeşlik duygularının damgasını vurduğu ilk dönemin ardından komitenin merkeziyetçi ve milliyetçi eğilimlerine karşı duran adem-i merkeziyetçi, yerel özerklik yanlısı yeni bir parti parlamentoda ortaya çıkmıştır.</p>
				<p class="normal">ABD elçisinin İttihat ve Terakki’den çok ademimerkeziyetçi eğilimleri ağır basan yeni siyasal hareketi (Hürriyet ve İtilaf) kendine yakın hissetmesini doğal karşılamak gerekir. </p>
				<p class="normal1">Türkiye’deki ABD Uyruklarının Durumu</p>
				<p class="normal">Ülkenin ve İstanbul’un 31 Mart Ayaklanması ile birlikte büyük bir kargaşanın içine sürüklendiği açıktır, çatışan taraflar da bellidir ancak bir süre sonra imparatorluk içindeki gayrimüslim unsurların güvenliği de kaygılara neden olur. Adana’da patlak veren olaylar sırasında iki Amerikalının öldüğü haberi üzerine Washington 18 Nisan 1909 tarihli yazıyla elçilikten bilgi ister. </p>
				<p class="normal">Dahası, Washington yabancıların korunması için Amerika’dan gemi yollamanın vakit alacağını hesap ederek, yabancıların korunması amacıyla kritik noktalara İngiltere’nin ya da öteki ülkelerin gemi yollayıp yollamadıklarının araştırılması talimatını verir. </p>
				<p class="normal">Elçi Leishman bir gün sonra yani 19 Nisan 1909’da Washington’a gönderdiği yanıtta “Amerikalıların da, öteki yabancılar gibi, az çok tehlike altında olduklarını, ancak önceden tasarlanmış bir saldırı belirtisinin görülmediğini” belirttikten sonra Adana’daki durum hakkında şu hususlara işaret ediyor:</p>
				<p class="normal"> • Adana’da ve İskenderun’da yerel yönetimlerin elindeki güç sınırlıdır.</p>
				<p class="normal"> • İtalyan, Fransız, İngiliz gemilerinin gelişi rahatlatıcı bir etki yaratır.</p>
				<p class="normal"> • Deniz piyadeleri gelerek kendi elçiliklerini koruma altına aldılar.</p>
				<p class="normal1">Adana Olayları ve Amerikan Savaş Gemileri</p>
				<p class="normal">Başkentteki isyanın ertesi günü Adana’da patlak veren Ermeni İsyanı’nın (14 Nisan 1909) kıyımla sonuçlanması üzerine büyük devletler savaş gemilerini Mersin’e yollarlar. ABD Dışişleri Bakanlığı da  Nisan’da İstanbul’a gönderdiği iletide Montana ve North Carolina adlı gemilerin Guantanamo üssünden Akdeniz’e doğru yola çıkarılacaklarını, Cebelitarık’ta talimat bekleyeceklerini belirtiyor. Feroz Ahmad 
				Adana olaylarının çıkmasında liberallerin (ademimerkeziyetçiler) 
				denizden çıkarma ile dış müdahaleye çağrı amacı 
				taşıyabileceklerini söylüyor, çatışmalar sırasında Fransız 
				gemilerinin Mersin’e geldiklerine dikkat çekiyor. O dönemde ABD’nin, bir noktaya kadar, öteki Batılı güçlerle birlikte hareket ettiği bu örnekten de bellidir. </p>
				<p class="normal">İstanbul’daki Amerikan elçiliğinden Washington’a 23 Nisan’da yollanan telgrafta, konsolostan gelen bilgilerde Adana’da ve Halep’te durumun vahametini koruduğu, kıyımların devam ettiği, Haçin’deki misyonerlerin geniş ölçüde alarma geçirildiği, herhangi bir karışıklık olmamakla birlikte bölgenin tehdit altında bulunduğu belirtiliyor. Elçi, bundan bir hafta sonra 30 Nisan’da İstanbul’dan gönderdiği mesajda Haçin’den ve öteki noktalardan gelen raporların olayların nerdeyse tümüyle durmuş olduğunu bildirdiğini, düzenin tam anlamıyla sağlanmasının yakın olduğuna inancını ifade ediyor. </p>
				<p class="normal1">Hareket Ordusu’nun İstanbul’a Hâkim Olması </p>
				<p class="normal">Hareket Ordusu’nun gelişini elçi doğal olarak büyük bir dikkatle izler. Leishman 23 ve 25 Nisan tarihlerinde Washington’a gönderdiği telgraflarda İstanbul’un (Selanik’ten) gelen ordu tarafından kuşatıldığını, bir kargaşanın yaşanmadığını, birliklerin gelen orduya teslim olduklarını, harekâtın Yıldız’da (saray) tamamlanmak üzere olduğunu bildirir: “Bütün askeri harekâtın yürütülme biçimi dikkate alındığında, başkentte düzenin korunacağı yolundaki kanılar pekişiyor.”</p>
				<p class="normal">Leishman 27 Nisan 1909 tarihinde, yani Hareket Ordusu’nun İstanbul’a tümüyle hâkim oluşundan iki gün sonra Washington’a yolladığı uzun raporda gelişmeleri ayrıntıları ile anlattıktan sonra olayları değerlendiriyor: “(Kimi kışlalar gibi) birçok cami de keskin çatışmalara sahne oldu. Softalar, diğer bir deyişle medrese öğrencileri, son ayaklanmanın aktif araçlarıydı; [Hareket] Ordu[su]nun öfkesi esas olarak onlara yöneliyordu.” </p>
				<p class="normal">Rapor, düzen ve istikrarın tam olarak sağlandığına işaret ettikten sonra, ordunun içinde düzenli birliklerin yanı sıra, birçoğu geçmişte çetecilik yapan Yunan, Bulgar ve Arnavut gönüllülerinin bulunduğunu, bunun da anayasal düzeni yeniden kurmak için var olan anlayış birliğini ortaya koyduğunu belirtiyor. </p>
				<p class="normal">Sükûnetin sağlanmasının ardından 1 Mayıs 1909’da Washington’a yolladığı iletide elçi Leishman North Carolina ve Montana’nın, apar topar Türkiye’ye yollanmaktansa Cebelitarık’ta ya da başka bir Akdeniz limanında bekletilmesini öneriyor, acil ihtiyacın kalmadığını belirtiyor, koşullar gelişmeye devam ederse, ziyaretin yeni hükümete karşı gereksiz bir baskı olarak anlaşılabileceğini yazıyor. Buna karşılık Akşin’den Batılı devletlerin savaş gemilerinin Adana’daki Ermeni olaylarından hemen sonra Mersin’e geldiğini öğreniyoruz. İstanbul’dan gelen iletiye birkaç gün sonra, yani 4 Mayıs’ta Dışişleri Bakanlığı’ndan gelen iletide, North Carolina ile Montana’nın yola çıkmış oldukları, geri çağrılmalarının mümkün olmadığı belirtiliyor, Amerikalıların artık tehlikede olmadığının bilinmesine karşın, gemilerin ziyaretini hükümete bir türlü anlatma görevi elçiliğin üzerine yıkılıyor. </p>
				<p class="normal">Elçi Leishman 20 Mayıs’ta gönderdiği mektupta North Carolina’nın 13’ünde Mersin’e vardığını, Montana’nın İskenderun’da beklendiğini, ancak kesin haber alamadığını, yabancı gemilerden kimilerinin bölgeyi terk ettiğini, örneğin Avusturyalıların, yeni yönetime bir fırsat vermek gerekçesini öne sürerek gemilerini Pire’ye çektiklerini yazıyor.</p>
				<p class="normal1">İsyancıların Silahsızlandırılması</p>
				<p class="normal">Elçi Leishman’ın Hareket Ordusu’nun İstanbul’a hâkim oluşundan ve sükûneti sağlamasından sonra bakanlık ile yaptığı yazışma ilginçtir. Elçi, sıkıyönetim komutanı Mahmut Şevket Paşa’nın 21 Nisan tarihli sivil halkın elindeki silahları teslim etme emrini sorgulamakta, bir yandan ne yapacağını kafasında tartarken, Washington’dan talimat istemektedir.</p>
				<p class="normal">Aslında elçinin olayı Washington’a intikal ettirmeden girişimde bulunduğu, Babıâli’nin de elçiye “Osmanlı hükümetinin ABD yurttaşlarının antlaşmalardan kaynaklanan haklarının kullanımına saygılı davranacağı” güvencesini verdiğini öğreniyoruz. Güvence elçiyi yatıştırmamış olmalı ki, konuyu 12 Mayıs 1909 tarihli mektubunda (özetle) Washington’a iletiyor: </p>
				<p class="indentmetin">Komutanın (halkın elindeki) silahları toplama kararı çok anlaşılabilir bir karar olmakla birlikte, bu tutum özellikle vilayetlerde karışıklıklara katkıda bulundu. Sıkıyönetim antlaşmalarla Amerikan yurttaşlarına verilmiş olan hakları kısıtlayabilir … Eğer komutanlar ABD yurttaşlarının silahsızlandırılmasında ısrar ederlerse, uygulama yerel makamlarca değil, konsolosluklarca yapılmalıdır. Silahlar kaydedilecekse, bu da konsolosluklarca yapılmalıdır çünkü Türk mevzuatının ABD yurttaşlarına uygulanmasını kabul edemeyiz. Sıkıyönetimin ne kadar süreceğini kestiremiyorum ama bir süre süreceğini komutanların konuşmalarındaki ipuçlarından çıkartıyorum.</p>
				<p class="normal">Kastedilenin, genel bir ayaklanmaya silah sağlamak değil, Türkiye’de yaşayan, ticaret, eğitim, hayır kurumları vb. alanlardaki ABD uyruklarının hakları olduğunu elçinin İstanbul Başkonsolosu Ozmun’a 
				yazdığı 27 Nisan 1909 tarihli yazıdan anlıyoruz. Elçi, 
				Washington’a yazdığı mektuptan yaklaşık yirmi gün önce kaleme 
				aldığı bu mektupta konsolosa sıkıyönetim komutanlığının (silah 
				toplama) kararının Üsküdar’daki kolejin (Üsküdar Amerikan 
				Koleji) bekçilerinin tabancalarına kadar uzanacağını 
				sanmadığını, bir sorun çıktığı takdirde bunu Babıâli’ye 
				götüreceğini belirtiyor.</p>
				<p class="normal">Sıkıyönetim komutanının Amerikan yurttaşlarının üzerindeki silahların toplatılma kararının, ABD uyruğundaki kişilere yönelik bir önlem olmadığı açıktır. Tersini ifade etmemekle birlikte elçinin önlem arayışı ilginçtir.</p>
				<p class="normal1">31 Mart Sırasındaki Ermeni Olayları ile İlgili Değerlendirmeler</p>
				<p class="normal">Elçi Leishman’ın 20 Mayıs 1909’da İstanbul’dan Washington’a gönderdiği geniş raporun özeti belgelerde yer almaktadır. Elçi bu raporunda Ermeni olaylarını değerlendiriyor. Adana ve Halep’te koşulların hızla normalleştiğini, çevreden Adana’ya panik halinde akın akın gelmiş olan insanlar evlerine dönmeye başladıkça, son zamanlardaki sıkıntıları hatırlatacak hiçbir şey kalmayacağına inandığını belirten büyükelçi, günlük iaşeleri hayırseverlerin katkılarıyla sağlanan binlerce dul ve yetimin var olduğunu da hatırlatıyor. Elçi Adana’daki Ermeni olaylarını Washington’a şöyle rapor ediyor:</p>
				<p class="indentmetin">Bu son sıkıntılı duruma, 1895 ve 1896’daki katliamlara baktığımız gözle bakmak pek doğru olmaz. Çünkü bugünkü durumda her iki taraf da iyice silahlanmış görünmekte ve çatışma, daha çok rakip ırkların (milliyetlerin) arasındaki bir iç çatışma niteliği göstermektedir. Bu çatışma, Meşrutiyet’ten önce yasak olan, Ermenilerin silahlanma olgusu nedeniyle daha da şiddetlenmiştir; ayrıca, yasa karşısında artık bütün ırklar (milliyetler) aynı haklara sahip olsa da, eskiden hâkim olan ırkın (milliyetin) değişmiş olan koşullara uyum sağlaması zaman alacaktır. </p>
				<p class="indentmetin">Bizim kendi tahminlerimiz ve diğer konsolosların tahminleri, 20.000 ilâ 30.000 Ermeni’nin öldürülmüş olduğunu göstermektedir, ama ben bu bilgileri alan kişilerin doğal olarak sayıları abartmış olan dehşet içindeki insanların fazlaca etkisi altında kaldıklarını düşünme eğilimindeyim. Ayrıca, elimde bu sözü kanıtlayacak hiçbir belge bulunmamakla beraber, öldürülmüş toplam insan sayısının altı-yedi bini geçmeyeceği ve bunların çok önemli bir kısmının da Müslüman olduğunun anlaşılacağı kanısını kuvvetle taşıyorum. Her iki tarafta da bazı zulümler yapılmıştır ama genelde, kadınlara ve çocuklara kasten zarar verilmemiştir ve önceden planlayarak yabancılara zarar verme niyeti güdüldüğüne dair hiçbir kayda değer kanıt yoktur. (abç) Telgrafla verdiğim bilgilerin göstermiş olduğu gibi, bölgede büyük bir acı hâkimdir ve hayırseverlerin yardımına çok ihtiyaç vardır.</p>
				<p class="normal">Leishman’ın sözlerini açmaya gerek var mıdır? </p>
				<p class="normal1">31 Mart sonrası düzenin sağlanması hakkında</p>
				<p class="normal">Elçi Leishman 20 Mayıs 1909 tarihli kapsamlı mektubunda olsun, 8 Haziran 1909 tarihli mektubunda olsun yeni hükümetin başkentte kamu güvenliğini başarı ile sağladığını, bunda özellikle iyi eğitilmiş disiplinli jandarmanın etkili olduğunu belirtmekte, bunun koşulların elverdiği en hızlı biçimde öteki vilayetlere taşınacağına işaret etmektedir. Elçi 8 Haziran tarihli mektubunun sonunda (Türkiye’deki devrimin) Fransızların devrimin ilk yıllarında karşılaştıkları güçlüklerin benzerleri ile karşılaşabileceğini, (devrimin) geleceği konusunda umutlu olduğunu, Türkiye’nin mevcut güçlükleri aşamamasının kendisini şaşırtacağını belirtirken, Jön Türk Devrimi’ne olumlu ve sıcak duygularla baktığını ortaya koymaktadır.</p>
				<p class="normal1">Bölüm Sonucu</p>
				<p class="normal">Tecrübeli bir diplomat olan büyükelçinin tanıklığı yakın tarihimiz açısından önemlidir. ABD’nin o sıralarda kendi kabuğunda yaşıyor olması, yalnızcılık politikasını sürdürmesi, Osmanlı toprakları üzerinde bir nüfuz ve hâkimiyet arayışı içinde olmayışı, büyükelçinin tanıklığını öteki Batılı Büyük Güçler’in diplomatik temsilcilerinin tanıklıklarından ayırmaktadır. </p>
				<p class="normal">Elçi özellikle Ermeni sorunu konusunda yanlı bir tutum içinde olsa da,</p>
				<p class="normal"> • Siyasal bir devrime dikkat çekmekte,</p>
				<p class="normal"> • Devrimin (İttihat ve Terakki’nin) Büyük Güçler’in oyunlarına karşı kazandığı başarıların altını çizmekte, </p>
				<p class="normal"> • 31 Mart’ın verdiği zararları sıralayarak ayaklanmanın bastırılmasının önemini anlatmakta, </p>
				<p class="normal"> • Adana’daki Ermeni olayları hakkında daha gerçekçi bilgiler ve sayılar vermektedir.</p>
				<p class="normal1">2. 31 Mart İsyanı Sonrasına Bakış </p>
				<p class="normal">Olayların görece istikrar kazanmasından sonra ABD elçisinin dikkatini bir kez daha Amerikan uyruklarının 19. yüzyılın sonlarında ortaya çıkan sorunlarına yönelttiği görülüyor.</p>
				<p class="normal1">1910 Yılındaki Yazışmalar</p>
				<p class="normal">Büyükelçi Strauss’un 16 Mayıs 1910’da Dışişleri Bakanı’na gönderdiği iletinin başlığı “Türkiye’deki Amerikan Dinsel ve Eğitim Kurumları ve Hayır Kuruluşları”dır. Cemiyetler Kanunu’nun tartışılmasına koşut olarak yollanan iletide Osmanlı hükümetinin vergilendirme ve arazi kayıtlarının düzeltilmesi çalışmaları hakkında bilgiler verilmekte, 1904 tarihli iradeyi seniye hakkında ortak bir anlayışa ulaşıldığı belirtilmekte, söz konusu kurumlardan 30 kurumun kaydının düzeltildiği, bu kurumların imparatorluğun 140 değişik noktasında yer aldığına işaret edilmektedir. Washington’dan gelen yanıtta, Dışişleri’nin büyükelçiliğin çabalarını anlayışla karşıladığı ve desteklediği belirtilmektedir.</p>
				<p class="normal1">1911 Yılındaki Yazışmalar</p>
				<p class="normal">1910 sonları ile 1911 başında Washington ile İstanbul’daki elçilik arasındaki yazışmaların münhasır konusu Amerikan yurttaşı misyoner Erickson’un 
				Osmanlı hükümeti tarafından Arnavutluk’un Elbasan kasabasını 
				terke zorlanmasıdır. ABD hükümeti Osmanlı hükümetini 
				antlaşmalara saygı göstermeye zorlamaktadır.</p>
				<p class="normal">Bu dönemle ilgili fazla belgenin mevcut olmamasının bir nedeni dünyanın öteki ucundaki ABD’nin henüz bölgenin sorunlarına aktif müdahale havası içinde olmama psikolojisidir. Bir başka neden büyükelçinin tutumu olabilir. Feroz Ahmad 1909-1911 arasında görev yapan Oscar S. Strauss’un İttihatçıların politikaları üzerinde etkili olmaktan kaçındığını, oldukça pasif bir tutum aldığını öne sürüyor. Ancak Strauss 
				dev bir ispiyoncu ordusu besleyen Abdülhamit’in modern dönemin 
				en otokrat yöneticilerinden biri olduğunu açıkça belirtiyor.</p>
				<p class="normal1">1912 Yılındaki Yazışmalar</p>
				<p class="normal">1912’de ABD Büyükelçiliği ile Washington arasındaki yazışmalara kaçınılmaz olarak Balkan Savaşları’nda yaşanan gelişmeler damgasını vuruyor. </p>
				<p class="normal">Ekim 1912’de yoğunlaşan savaş tehlikesi hakkındaki bilgilendirmeler zaman içinde telaşlı bir niteliğe bürünür. Büyükelçi Rockhill 31 Ekim 1912 tarihli raporunda, Bulgar ordusunun İstanbul’a doğru ilerlediğini duyurmakta, bir Türk yenilgisinin kentte güvenlik sorunlarına yol açabileceğine dikkat çekmekte, 4 Kasım 1912’de yazdığı notta önce yabancıların can ve mal güvenliği için savaş gemilerinin gelişine izin talebine hükümetin olumlu yanıt verdiğini belirtmekte, ardından aynı gün Babâli’nin büyük devletlerden müdahale etmelerini istediğini duyurmaktadır. Bunun üzerine harekete geçen ABD Dışişleri Bakanlığı 9 Kasım 1912’de İstanbul’a gönderdiği telgrafta Tennessee ve Montana 
				adlı zırhlıların yola çıktıklarını bildirir. </p>
				<p class="normal">Öte yandan yeni koşulların yeni ilişkiler yarattığı anlaşılıyor. ABD’nin Moskova elçiliğinden merkeze gönderilen iletide, Ruslara, Amerikalılar dahil, bütün yabancıları koruma talimatı verildiği bildiriliyor.</p>
				<p class="normal">Elçilikten 4 Aralık’ta yollanan bilgi notunda Türk ve Bulgar tarafları arasında ateşkes ilan edildiği duyuruluyor. Ardından diplomatik yazışmaların tansiyonu da düşüyor.</p>
				<p class="normal">1912 yılında diplomatik yazışmalarda Balkan Savaşları dışında öne çıkan konu, batan Texas gemisinin Rum asıllı kaptanı hakkında Türk ve Amerikan tarafları arasında patlak veren anlaşmazlıktır. Aslında bu anlaşmazlık, kapitülasyonlardan kaynaklanan bir tartışmadır. </p>
				<p class="normal">Bir Amerikan şirketine ait Texas adındaki buharlı gemi, 29 Nisan 1912 günü İzmir limanından ayrıldığı sırada batar. Çok sayıda kişinin ölümüne ve yaralanmasına yol açan olayla ilgili olarak geminin Yunan asıllı kaptanı Macris Türk makamlarınca tutuklanır. ABD kaptanı teslim almak üzere baskı yapar ancak sonuç alamaz. 1912’nin sonunda Balkan Savaşları’nın yarattığı sorunlara bağlı olarak Osmanlı hükümetinin askeri amaçlarla el koyduğu atların bir bölümünün ABD yurttaşlarına ait olması da diplomatik anlaşmazlığa yol açar. Osmanlı topraklarındaki çok sayıda konsolostan bu konuda şikâyet gelmesi üzerine ABD Dışişleri Bakanlığı İstanbul’daki büyükelçiliğe 19 Kasım 1912’de yolladığı yazıda hükümetin atlara el koyması konusunda yasal olarak fazla bir şey yapılamayacağını belirtir, bununla birlikte peşin ödeme konusunda ısrar edilmesi istenir.</p>
				<p class="normal1">1913 Yılındaki Yazışmalar </p>
				<p class="normal">1913 yılındaki öncelikli diplomatik yazışma konuları II. Balkan Savaşı ile ilgili gelişmeler ve Balkan Savaşları nedeniyle Amerikalılara ait kimi mallara ve mülklere hükümet tarafından el konması üzerine yapılan şikâyetlerdir. Bu şikâyetler yetkililerce diplomatik nezaket içinde geri çevrilir. </p>
				<p class="normal1">1914 Yılındaki Yazışmalar</p>
				<p class="normal">Bu yılın savaş öncesi başlıca diplomatik yazışma konusu kapitülasyonların kaldırılmasıdır. 2 Ağustos 1914’te genel seferberlik ilan ederek savaş hazırlıklarına resmen başlayan İttihat ve Terakki hükümeti, ne zamandır kaldırmayı düşündüğü kapitülasyonları 5 Eylül 1914’te kaldırır. Hükümetin kapitülasyonları kaldırma kararı Başbakan Sait Halim imzalı bir yazı ile 9 Eylül 1914’te ABD elçiliğine bildirilir. Sait Halim Paşa’nın yazısında kararın herhangi bir güce karşı olmadığı vurgulanır. Karar 10 Eylül’de Washington elçisi Alfred Rüstem tarafından ABD Dışişleri Bakanlığı’na iletilir. Büyükelçi Alfred Rüstem bundan böyle iki ülke arasındaki ilişkilerin “uluslararası hukukun genel ilkeleri temelinde” yürütüleceğini bildirir. Karar aynı gün yani 10 Eylül’de ABD’nin İstanbul elçisi H. Morgenthau tarafından Washington’a ulaştırılır.</p>
				<p class="normal">ABD Dışişleri Bakanlığı 16 Eylül 1914’te Morgenthau’ya şu talimatı hükümete iletmesini ister: ABD hükümeti kararın (kapitülasyonların kaldırılması) tek taraflı kaldırılmasını benimsemiyor ve reddetme hakkını saklı tutuyor. ABD Dışişleri Bakanlığı aynı kararı Washington’daki Türk büyükelçisi Alfred Rüstem’e de bildirir. A. Rüstem Bey’in “Ermeni sorunu” hakkındaki ödünsüz açıklamalarına kızan başkan Wilson’un talebi üzerine Osmanlı hükümeti, ilişkileri daha fazla germemek için, Ekim 1914’te büyükelçiyi Washington’dan geri çeker. </p>
				<p class="normal">Bundan sonraki yazışmalar savaşa ilişkindir ve bu bildirinin kapsamı dışındadır.</p>
				<p class="normal1">Sonuç</p>
				<p class="normal">ABD diplomatik yazışmalarını temel alarak incelediğimiz 1908-1914 döneminin önem taşıyan bölümü ilk iki yılı, yani 1908-1909 dönemidir. ABD’li diplomatların Jön Türk Devrimi hakkındaki tanıklıkları dikkat çekici gözlemlerle doludur. </p>
				<p class="normal">Ancak önce Türk-ABD ilişkilerinin 20. yüzyılın başından I. Dünya Savaşı’nın sonuna kadar geçen süredeki durumuna bakmak yararlı olur. </p>
				<p class="normal">Osmanlı toprakları üzerindeki emellerini gerçekleştirmek üzere 1878 Berlin Kongresi’nin ardından harekete geçen Büyük Güçler’in o yıllarda yalnızcılık (isolation) politikasını sürdüren ABD’den daha farklı bir politika izlediği söylenebilir. O sıralarda Avrupa ve Ortadoğu sorunlarına uzak duran ABD’yi öteki Büyük Güçler’den ayırma kaygısı Türk tarafına da egemendir. </p>
				<p class="normal">Prof. Feroz Ahmad’a göre Osmanlılar 1908’de ABD’yi Büyük Güçler arasında görmedikleri için ABD ile ilişkilere fazla önem vermiyorlardı.</p>
				<p class="normal">O yıllarda ABD’nin Osmanlı politikasının Osmanlı toprakları üzerinde emeller besleyen İngiltere, Fransa, Rusya, Avusturya-Macaristan, İtalya gibi devletlerden farklı olduğu açıktır; bu özellik diplomatik yazışmalara yansıyor.</p>
				<p class="normal">ABD, koruması altına almaya çalıştığı Ermeni azınlığın ve öteki gayrimüslimlerin hakları ile ilgili olarak Osmanlı Devleti’ne birçok güçlük çıkarmakla birlikte, ayrılıkçı, bölücü bir rolü açıkça üstlenmiş değildi. Bu yüzden, ABD’li diplomatların tanıklıkları salt uluslararası politika açısından değil, ülkede yaşanan altüst oluşun niteliği açısından da önemli ipuçları barındırıyor. </p>
				<p class="normal">1901’den beri İstanbul’da görev yapan tecrübeli büyükelçi Leishman 28 Eylül 1908’de yani olayların niteliği belirginleştikten sonra ABD’ye gönderdiği raporda II. Meşrutiyet’e ilişkin olarak şu hususlara dikkat çekiyor: </p>
				<p class="normal"> • Baskıcı eski rejim (Abdülhamid rejimi) yıkıldı. </p>
				<p class="normal"> • Yaşanan bir devrimdir.</p>
				<p class="normal"> • İmparatorluğun çöküşü durduruldu.</p>
				<p class="normal"> • Türkiye yeni yaşam tarzının gereği yürüyüşünü sürdürecektir. İleriye yönelik bu yürüyüş Japonya’nınkinden bile hızlı olabilir. </p>
				<p class="normal"> • Türkiye Avrupa diplomasisinin başaramadığını başardı. </p>
				<p class="normal">Amerikalı diplomatlar 31 Mart Ayaklanması sırasında ortaya çıkan İttihatçı-İtilafçı çatışmasında İtilafçıların düşüncelerine yakın durduklarını yazıyorlar. Ancak bunu kaba, açık iç müdahalelere kadar götürmüyorlar.</p>
				<p class="normal">1908-1909 arasındaki Amerikan belgeleri, doğal olarak, Osmanlı İmparatorluğu’nda yaşanan çok yönlü büyük siyasal-kültürel olayın tahlilinde yoğunlaşıyor. </p>
				<p class="normal">1909 ilâ 1914 yılları arasındaki diplomatik yazışmalar ise kimi örneklerine bu çalışmada yer verdiğim, ABD’nin Türkiye politikasının çeşitli yönlerine (ABD uyruklarının sorunları, gayrimüslimlerin eğitim ve hayır kuruluşlarının sorunları, kapitülasyonlar vb.) ağırlık veriyor.</p>
				<p class="normal">Savaş yıllarındaki Türk-Amerikan ilişkileri ayrı bir konudur. Ancak Feroz Ahmad savaş yıllarında bile İttihatçıların ABD’ye karşı ılımlı bir politika izlediklerini, ABD’yi hasım Batılı Güçler’e 
				mesaj iletmenin bir aracı olarak gördüklerini yazıyor.</p>
				<p class="normal">İttihat Terakki yönetiminin aynı politikayı 1913-1916 arasında İstanbul’da elçilik yapan Henry Morgenthau’ya da uyguladığını, Morgenthau’nun da İttihatçılarla iyi ilişkiler içinde olduğunu anlıyoruz. Ancak Morgenthau’nun ABD’ye dönüşte kaleme aldığı hatıraların içeriği çok farklıdır, İttihat ve Terakki yöneticilerini suçlayıcı niteliktedir. Bu nokta üzerinde ayrıca durulmalıdır; çünkü Morgenthau İstanbul’dan süresi dolduğu için değil, 14 Nokta Programı’nın yaratıcısına destek olmak, bir başka anlatımla W. Wilson’un seçim kampanyasına aktif biçimde katılmak üzere ayrıldı.</p>
				<p class="normal1">Kaynaklar</p>
				<p class="normal">Ahmad, Feroz, “The History of American-Turkish Relations: 1833-1989”, Boğaziçi University, Istanbul and Harran University, Şanlıurfa, 4-10 June 2006.</p>
				<p class="normal">_______. “Hoşgörü Toplumunda Ermeniler”, Erciyes Üniversitesi Uluslararası Sempozyumu, Kayseri, 2007.</p>
				<p class="normal">Akşin, Sina, Jön Türkler ve İttihat Terakki, Gerçek Yayınları, İstanbul 1980. </p>
				<p class="normal">Avcıoğlu, Doğan, 31 Martta Yabancı Parmağı, Cumhuriyet, İstanbul 1998.</p>
				<p class="normal">Güresin, Ecvet, 31 Mart İsyanı, Cumhuriyet, İstanbul 1998.</p>
				<p class="normal">Fişek, Kurthan ve Sander, Oral, ABD Dışişleri Belgeleriyle Türkiye-ABD Silah Ticaretinin İlk Yüzyılı, 1829-1929, Ankara, 1977. </p>
				<p class="normal">Palmer, R., Colton, J. ve Kramer, L., A History of the Modern World, McGraw-Hill, NY, 2002. </p>
				<p class="normal">Strauss, Oscar Salomon, Under Four Administrations: From Cleveland to Taft, Houghton Mufflin, Boston, 1922. </p>
				<p class="normal">Şimşir, Bilal. Ermeni Meselesi (1774-2005), Bilgi Yayınları, Ankara, 2005. </p>
				<p class="normal">Papers Relating to the Foreign Relations of the US, 1908, 1909, W.D.C US, Department of State, 1910, 1911, 1912, 1913, 1914, http://digicoll.library.wisc.edu/cgi-bin/free.</p>
				</body>
</html>