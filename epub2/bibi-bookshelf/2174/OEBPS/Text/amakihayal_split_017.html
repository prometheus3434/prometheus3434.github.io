<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>amakihayal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15"><span class="idebold">GERÇEK ÂŞIKLAR</span></h1>

  <p class="normal1">Önceki günkü konuşmamızdan sonra bugün yine ikindiye doğru buluşmuştuk. Aynalı yine cezvesini ocağa koydu. Şuradan buradan konuşuyor kahvelerimizi yudumluyorduk.</p>

  <p class="normal1">Bugünkü hayalim dün kesildiği yerden başlamıştı. Ben bayılmıştım. Banu da ardından bir “ah!” çekerek bayılmış olduğundan onu saraya götürmüşler, beni eve getirmişler. Kendime geldiğim zaman arkadaşım olan hocam yüzüme üzüntü ile bakıyordu. Ben karar vermiştim. Eğer sorulara cevap veremezsem intihar edecektim.</p>

  <p class="normal1">Kâhinle soruları tekrar ettim. Bunların cevaplarını nasıl vereceğimizi sordum. Dedi ki:</p>

  <p class="normal1">– Oğlum! Bu soruların cevaplarını ancak Delilik Vadisi’nde oturanlar bilirler.</p>

  <p class="normal1">– Ee! Güzel, bu memleket ne taraftadır?</p>

  <p class="normal1">– Her tarafta.</p>

  <p class="normal1">– Anlamadım?</p>

  <p class="normal1">– Oğlum, Delilik Vadisi adı ile anılan belli bir yer yoktur. Dünyanın her tarafında Delilik Vadisi bulunur.</p>

  <p class="normal1">– Peki, bu vadileri nasıl buluruz?</p>

  <p class="normal1">– Bundan kolay bir şey yok. Hazırlanın, yarın yola çıkarız ve ararız.</p>

  <p class="normal1">Ertesi gün yola çıkmıştık. Üç ay birçok şehir ve kasabayı boşu boşuna dolaştık. Delilik Vadisine benzer bir yer bulamadık. Artık üzülmeye başlamıştım.</p>

  <p class="normal1">Bir gün yine dışardan büyüklüğü belli olan bir şehre vardık. Yalnız vakit çok geç olduğundan, kale kapıları da kapalı bulunduğundan, surlara bitişik mezarlığın yanında çadırımızı kurduk. Yolculuğun verdiği yorgunlukla erkenden uyumuş ve erkenden uyanmıştım. Şafak sökmeye başlamıştı. Hocamla kahvelerimizi içerken mezarlıktan bir kahkaha duyuluyordu. Sesin sahibi kahkahanın sonunda diyordu ki:</p>

  <p class="normal1">Yeri belli olmayan iki yer var oralar evlerimizdir, Biri hayret vadisi, diğeri canan şehri! Kâhin gülerek:</p>

  <p class="normal1">– Evladım, işte Delilik Şehrini bulduk. Kalk haydi halkı ile tanışalım ve görüşelim, dedi.</p>

  <p class="normal1">Kalktık ve mezarlığa girdik. Yedi kişi bir mezar üzerine halka şeklinde oturmuşlardı. Bunlardan birisi bizim de duyduğumuz kahkaha ve şiirden uyanmış gibi görünerek:</p>

  <p class="normal1">– Hey ne var? Ezan mı okunuyor, dedi.</p>

  <p class="normal1">Hocam bunun bir şaşkın olduğunu söyledi.</p>

  <p class="normal1">Diğeri ise birinciye karşılık olarak:</p>

  <p class="normal1">“Giremez beldemize, şüphe ve kargaşanın telaşı</p>

  <p class="normal1">Ne bilmek var, ne akıl var, ne fen.”</p>

  <p class="normal1">Bunu duyan başka bir tanesi:</p>

  <p class="normal1">– İmam “Kafirun” suresini mi okuyor? demesi üzerine diğer birisi:</p>

  <p class="normal1">– Sanırım bülbül ötüyor.</p>

  <p class="normal1">Başka birisi:</p>

  <p class="normal1">– Hayır çorba tenceresi kaynıyor.</p>

  <p class="normal1">Bir diğeri:</p>

  <p class="normal1">– Ne buyurdunuz? Kahve cezvesi mi taşmış?</p>

  <p class="normal1">Diğeri:</p>

  <p class="normal1">– Dalga sesi olmalı.</p>

  <p class="normal1">Sonuncusu:</p>

  <p class="normal1">– Helvacı bağırıyor galiba. Biraz alsak.</p>

  <p class="normal1">Hepsi bir ağızdan:</p>

  <p class="normal1">– Herkes kendi dinince kendi fikrince haklı olur ve ona güvenir.</p>

  <p class="normal1">Birisi bağırıyordu:</p>

  <p class="normal1">– Ne odur, ne budur, ne de şudur.</p>

  <p class="normal1">Hepsi sustular. Biz hocamla beraber birinin huzuruna vardık. Terbiyeli bir şekilde elini öpmek istedik. Güldü ve:</p>

  <p class="normal1">– Git Hacer-i esved’i öp, eğer öpmekse amacın.</p>

  <p class="normal1">Başka birine yaklaştık. Ben:</p>

  <p class="normal1">– Ey bilim sahibi bizim derdimiz... der demez uzun bir kahkaha kopardı:</p>

  <p class="normal1">– Ve körün adına arif, bilgin diyerek,</p>

  <p class="normal1">Görenin ismine deli denildi.</p>

  <p class="normal1">Sayısız efsanelerin gerçek olmadığını anlatan bilim,</p>

  <p class="normal1">Bilimin adına efsane denildi.</p>

  <p class="normal1">Artık sayısını bile unuttuğumuz başka birine gittik. Ziyaretimizin amacını anlatarak yardımlarını istedik. Sürekli olarak rica ediyordum. O da diğerleri gibi görünüyordu. Sözü keserek vereceği cevabı bekledim. O zaman:</p>

  <p class="normal1">– Yağmur mu yağıyor? Aa! İsteyen var, istemeyen var. İsteyen ve istemeyen var, ne isteyen ne de istemeyen de var. Acaba var ne demek?</p>

  <p class="normal1">Biz bunlarla konuşamayacağımızı anladık. Bir köşeye çekildik. Hocam:</p>

  <p class="normal1">– Sabır, dur bakalım, diyordu.</p>

  <p class="normal1">Bir tanesi bize doğru yaklaşınca:</p>

  <p class="normal1">– Hah, işte görüşebileceğiz, diye heyecanlandım. Ve gelen kişiye:</p>

  <p class="normal1">– Hey Efendim, hoş geldiniz, dedim.</p>

  <p class="normal1">– Aa! Hoş gelemedim, dedi.</p>

  <p class="normal1">– Efendim, isminiz?</p>

  <p class="normal1">– Her dakika değişir.</p>

  <p class="normal1">– O halde kimsiniz efendim?</p>

  <p class="normal1">– Ben ne bileyim. Eğer bilsem burada aşçılık yapar mıydım? dedi.</p>

  <p class="normal1">Ben iyice bıkmış ümitsizce yıkılmıştım. Ancak hocam sürekli sabır tavsiye ediyor ve:</p>

  <p class="normal1">– Bunlara bizim istek ve amacımız bildirilmiştir. Dur bakalım. Birkaç gün burada kalır, aralarına gireriz. Bakalım zaman ne gösterir, dedikten sonra gerekeni yaptık.</p>

  <p class="normal1">Ben aslında iştahtan kesilmiş olduğum için yirmi dört saatte birkaç zeytinle açlığımı gideriyordum. Bu şekilde otuz dokuz gün geçti. Tam kırkıncı günü delilerden biri diğerini çağırdı. Bu bir şaşkındı. Hepsi yarımay şeklinde halka oldular. Mecnun ortaya oturmuş, şaşkın ise tam karşısına denk gelecek şekilde oturmuştu. Hepsi bir süre kendinden geçip iç dünyalarına daldılar. Sonra mecnun ve şaşkın arasında karşılıklı konuşma başladı.</p>

  <p class="normal1">Mecnun:</p>

  <p class="normal1">– Ey Şaşkın! Okudun, yazdın ve anlamını da anladın. Anlamı nasıl anladın?</p>

  <p class="normal1">Şaşkın:</p>

  <p class="normal1">– Elifba ile.</p>

  <p class="normal1">– Anlam ne demektir?</p>

  <p class="normal1">– Bir’in iki, ikinin bir olmasıdır.</p>

  <p class="normal1">– Bunun ismi nedir?</p>

  <p class="normal1">– Sözde işte birlik.</p>

  <p class="normal1">– Bir nasıl iki olur bölünmesi mümkün müdür ki?</p>

  <p class="normal1">– Hayır! “Bir” sade, olduğu gibi bölünmesi de imkânsızdır.</p>

  <p class="normal1">– Öyleyse bir nasıl iki olur? Ve birlikte neden iki çizgi iki taraf var?</p>

  <p class="normal1">– İki çizginin birisi ikrar, diğeri inkârdır. İnkârın varlığı ikrarın gölgesidir. Bu nedenle aslında iki çizgi tektir, birdir. Eğer bir çizgi olsa o vakit ikilik ortaya çıkabilirdi.</p>

  <p class="normal1">– Ya! Buna ne derler?</p>

  <p class="normal1">– Üç ismi var: Yaratma gücü, tanrının görüntüsünün belirmesi, tanrının olayları ve varlıkları yaratmasının şekli.</p>

  <p class="normal1">– Bu ne zaman olmuştur?</p>

  <p class="normal1">– Zaman, inkâr ile ilgili bir taraftır. Tanrıda zaman olmaz ki! “An” olur.</p>

  <p class="normal1">– Pekâlâ, “an” dediğin nedir?</p>

  <p class="normal1">– Varlıkta ve yoklukta zamansızlıktır.</p>

  <p class="normal1">– Elifba ne demek?</p>

  <p class="normal1">– İşaretlerin noktaları...</p>

  <p class="normal1">– Hangi harf asıldır?</p>

  <p class="normal1">– Elif!</p>

  <p class="normal1">– Neyin aslı? Tanrının mı, olayların mı?</p>

  <p class="normal1">– Tanrının olamaz. Olayların.</p>

  <p class="normal1">– Elifin aslı ne?</p>

  <p class="normal1">– Nokta!</p>

  <p class="normal1">– Tanrı kabul ettiğin, elif mi, nokta mı?</p>

  <p class="normal1">– Nokta! Tanrı hareketsiz elif ile konuşur.</p>

  <p class="normal1">– Ya! Demek var oluş iki türlü?</p>

  <p class="normal1">– Hayır! Elif ve nokta birdirler.</p>

  <p class="normal1">– Öyleyse elif nasıl ortaya çıktı?</p>

  <p class="normal1">– Bu bir aldatmadır bunu insan aklı kabul edemez. Söze sığmaz ki!</p>

  <p class="normal1">– Öyleyse göster!..</p>

  <p class="normal1">– Eşi ve benzeri olamaz.</p>

  <p class="normal1">– Öyleyse örnek göster!</p>

  <p class="normal1">– Örneği zaman ve mekân kavramlarından kurtulanlar, kendini kurtaranlar anlar.</p>

  <p class="normal1">– Örneğin malı, yükü nedir?</p>

  <p class="normal1">– Arı!</p>

  <p class="normal1">– Arı ne yapar?</p>

  <p class="normal1">– Bal. Tanrının imanın zevkini sevdirmek için!</p>

  <p class="normal1">– Ya başka ne yapar?</p>

  <p class="normal1">– Balmumu yapar. Yaratanı bildirmek için.</p>

  <p class="normal1">Mecnun sınırsız bir sevinçle:</p>

  <p class="normal1">– Allah mübarek etsin, Ey anlayışı ulu olanların tacı! Hayret Vadisi de senin, Delilik Vadisi de senin. Son bir sorum var. Örneğini göster!</p>

  <p class="normal1">Ben şaşkınlık içinde dinliyor ve olanları izliyordum. Çünkü Aşk Aynası Banu’nun soruları tamamen bu soru ve cevaplarla kendiliğinden cevaplanmış oluyordu. Ama artık kalbimde ne Banu ne de bir şekil kalmıştı. Aşk Aynası artık benim gönlüm olmuştu. Daha önceleri içim dışım olduğu halde şimdi dışım içim olmuştu. Ben şimdi tam anlamı ile seviyordum. Ben benimle aşka ermiştim.</p>

  <p class="normal1">Ben bu ruh hali içindeyken Şaşkın, cebinden bir parça balmumu çıkardı. Hazır olanlara göstererek:</p>

  <p class="normal1">– Ey Cemaat! İşte nokta, dedi. Sonra nefesi ile ısıta ısıta uzattı ve:</p>

  <p class="normal1">– İşte elif, dedi. O anda Mecnun ayağa kalktı ve:</p>

  <p class="normal1">– Elifin başka ismi varsa söyle! dedi. Şaşkın:</p>

  <p class="normal1">– Evet vardır. Yalnız kulağına söyleyeyim, dedi yaklaştı. Bir şeyler fısıldadı. Birbirlerini kucakladılar. Sonra bana dönerek:</p>

  <p class="normal1">– Ey Genç! İşte şimdi Leylasız Mecnun oldun. Çünkü Mecnun, Leyla oldu. Aradan Leyla da çıkarsa o zaman elifin kulağıma söylenen diğer ismini öğrenebilirsin, dedi.</p>

  <p class="normal1">Ben büyük bir kıvanç içinde gözümü açtım. Koca Aynalı da o yakıcı güzel ve tok sesiyle.</p>

  <p class="normal1">– Ona Mecnun mu denilir ki onun Leyla’sı, yeni bir aşk ile Mevla olmuş, diye okuyordu.</p>
</body>
</html>
