<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>amakihayal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6"><span class="idebold">DÖRDÜNCÜ GÜN</span></h1>

  <p class="ortayazi">&nbsp;</p>

  <p class="ortayazi"><span class="idebold">ÂLİMLERİN TOPLANTI YERİ</span></p>

  <p class="normal1">Daha önce olduğu gibi yüce Aynalı’nın kulübesine gitmiş, her günkü yiyeceğimi almıştım. Bugün kulübenin önüne oturacak yerde Aynalı beni aldı, mezarlığın en ıssız ve caddeye uzak bir köşesine götürdü. Büyük bir mezar taşını göstererek:</p>

  <p class="normal1">– Git şu mezarın üzerinde uzan. Adamın başındaki dehşetli kavuğa bakılırsa hayatında büyük bilginlerden biri olması beklenir. Git o koca bilginin maneviyatından ders al çıkarsamalarda bulun! dedi.</p>

  <p class="normal1">Gittim mezarın üzerine yattım. Birkaç dakika ölünün kavuğu rüyamda bin türlü şekle girdikten sonra Aynalı’nın üflediği neyin içten ve yanık sesini dinleye dinleye dalmışım. Kömür gibi karanlık bir odada, yatağın içinde yattığımı gördüm. Hem de tam anlamı ile karanlık. Bir süre bekledim. Karanlık sinirlerime oldukça kuvvetle etki ediyordu. Nerede bulunduğumu anlamaya çalışırken odanın kapısı açıldı. Bir adam içeri girdi:</p>

  <p class="normal1">– Kalktın mı oğlum? dedi.</p>

  <p class="normal1">İçeri giren adamı karanlıktan göremiyordum. Yani bizim bildiğimiz bir görüşle göremiyordum. Yalnız garip bir duygu, değişik bir görüş bende ortay çıktı. Anladım ki gelen adam babammış. Babam öleli uzun zaman olduğundan bu adamın bana “oğlum” demesine şaşırıyordum. Tekrar:</p>

  <p class="normal1">– Oğlum kalktın mı? dedi.</p>

  <p class="normal1">– Evet, dedim. Yalnız sen, benim babam mısın?</p>

  <p class="normal1">Adam hayretini belirten bir sesle:</p>

  <p class="normal1">– Oğlum sen çıldırıyor musun? dedi.</p>

  <p class="normal1">Ben:</p>

  <p class="normal1">– Hayır, yalnız önceki babam öleli...</p>

  <p class="normal1">– Vah, vah!.. Oğlumu cinler çarpmış. Zavallı saçmalıyor.</p>

  <p class="normal1">Ardından hemen kendime geldim. Delilere hiçbir yerde hoş davranışlarda bulunulmadığı için korkumdan hatamı düzeltme düşüncesinden hareketle:</p>

  <p class="normal1">– Şaka yaptım baba, şaka. Yalnız bir lamba veya bir mum isteseniz, burası cehennem gibi karanlık... dedim.</p>

  <p class="normal1">Zavallı adam ağlarcasına:</p>

  <p class="normal1">– Yazık! Oğlum kesin çıldırıyor... Sonsuz güneş doğmuş, her yer nur ile dolmuşken karanlık diyor... Aman oğlum, üzerime fenalık gelmeye başladı, dedi.</p>

  <p class="normal1">Oda tam anlamı ile karanlıkken babam, aydınlık olduğunu iddia ediyordu... Bu sefer babam olduğunu iddia eden adamın deli olduğunu, ben düşünmeye başladım. Adamı kızdırmayarak tartıp ölçmek fikri ile:</p>

  <p class="normal1">– Babacığım, gerçekten güneş doğmuş. Burası doğru. Yalnız belki pencereler kapalı da ışığı odaya girmiyor.</p>

  <p class="normal1">– Aman Allah’ım! Mutlaka bizim oğlan çıldırıyor. Oğlum, hiç güneşin ışığına bir şey engel olabilir mi? Sen deli misin, ne sin?</p>

  <p class="normal1">Adamın bu cevabı üzerine nasıl olduysa bir tımarhaneye girmiş olduğumu kuvvetle düşünmeye başladım. Biraz sonra odaya annem olduğunu iddia eden bir kadın, amcalarım, dayılarım ve diğer akrabalarım girdi. Babam bunlara yana yakına çıldırmak üzere olduğumu söyledi. Bunlar başıma toplanarak birtakım tuhaf ve delice sorularla beni rahatsız ediyorlardı. Ne cevap verirsem vereyim ne dersen diyeyim delirmiş olduğum düşüncesini onlarda pekiştireceği için susmayı tercih ettim. Babalığım yanımda oturmuş üzüntüsünden ağlıyordu. Bense ne yapacağımı, ne diyeceğimi şaşırmış kalmıştım. Bir aralık cebimde bir kibrit kutusu bulunduğu aklıma geldi, hemen çıkarıp bir tanesini yaktım. Gördüğüm manzara o kadar ilginçti ki ardı arkası kesilmeyen uzun kahkahalar atarak iki tarafıma yuvarlanıyordum. Babam olduğunu iddia eden adamın, analığımın, amcalarımın, dayılarımın gözleri yerine birer arpacık soğanı ya da buna benzer bir şey konulmuştu. Yani bu çaresizlerin hepsi beş duyunun en üstünü ve en gereklisi olan görmeden, gözden yoksundular. Ben kahkahayı atar atmaz odadaki halkın aldığı manzara o kadar değişik ve anormaldi ki kahkahaları kesmek şöyle dursun, bence gülmek, rahatsızlığı gerektirecek bir zorlama şeklini aldı. Babalık, analık ve diğerleri dörder ayaklı olmuşlar, bütün kuvvetleri ile zıplıyorlardı. Bir süre böylece zıpladıktan sonra önce babalığım yanıma geldi. Elimi tuttu, öptü:</p>

  <p class="normal1">– Ey beyaz İfritin sarı Şeytanı! Saltanat sana kutlu olsun! Bin senedir bütün dünya seni beklemekteydi. Sonunda büyük bir mucize olarak sanki benim soyumdan dünyaya geldin. Bin senedir beklediğimiz sesi çıkardın. Şimdi bütün kızıl şeytanlara haber vereyim. Gelip elini öpsünler. Her yere haber göndersinler, dedi.</p>

  <p class="normal1">Bulduğum zeytinyağı ile bir kandil yaptıktan sonra biraz yemek yemeye hazırlanıyordum. İşte tam bu sırada memleketin padişahı, vezirleri, bilginleri evimize doldu. Hepsi bana “Beyaz İfritin Sarı Şeytanı Hazretleri” diye garip bir unvan vererek saygı göstermekteydi. Sokakları, meydanları dolaşarak Sarı Şeytan’ın ortaya çıkışını müjdeliyorlardı. Memleketin en büyük ve süslü sarayını konaklamam için bana verdiler. Yüzlerce hizmetçi emrime verildi. Ben yavaş yavaş bu garip halkı incelemeye başladım. Bunlar tam anlamı ile kör değildi. Işık denilen duyunun anlaşılmasında bizimki ile farklılıklar olması, düzgün görmemeleri ve devamlı bir karanlık içinde olmaları nedeni ile kendilerine özgü garip bir görüş şekilleri vardı.</p>

  <p class="normal1">Şehirleri oldukça süslü bir şekilde inşa edilmiş olup, sanat dallarında da hayret edilecek ilerlemeler göstermişlerdi. Özellikle edebiyat, ilahiyat ve felsefeye son derece önem verilmekte olup, sayısız üniversitelerde bilinen tanınan önemli bilginleri, öğretmenleri bulunuyordu. Bir gün din üniversitesinin mezuniyet sınavına gittim. Artık öğretmenler ve öğrenciler sevinçten ne yapacağını şaşırmıştı. Üniversite müdürü; bilim, erdem ve gerçeğin ancak Sarı Şeytanda bulunabileceğini ve yakında bildikleri, var olan tüm bilgilerin incelenmesini rica edeceklerini açıkladıktan sonra izin aldı sınav başladı. Birinci sırada bulunan “Bibi” adında zekâsı ile bilinen bir öğrenciye sorular sordular. Âlemin yaratılışı hakkında şöyle bir açıklamada bulundu:</p>

  <p class="normal1">– Bundan seneler önce “Tata” adlı bilginin sözüne göre on beş bin sene önce Beyaz İfrit altın semada, mor şeytanlarla beraber oturmaktaydı...</p>

  <p class="normal1">Sözün burasında dinleyiciler içinden bir itiraz ve düzeltme sesi duyuldu. Birisi:</p>

  <p class="normal1">– Üç bin senedir bu yanlış fikirde devam edip duruyorsunuz. Beyaz İfrit’in yanındaki şeytanlar mor değil açık mavi idi, dedi. Üniversite başkanı:</p>

  <p class="normal1">– Efendi, şimdi öğrencinin imtihan sırasıdır, itiraz olamaz. Başka bir zaman Sarı Şeytan Hazretlerinin karşısında bilginlerimizle sizde kendi bilgilerinizi ölçebilirsiniz, dedi.</p>

  <p class="normal1">Aslında çoğunluğun fikrine ters düşen birtakım yeni fikirler açıklamaya kalktığı halde hükümetin zorlayıcı kuvveti ile susturulmuş “Tantan” adlı meşhur bilgin, üniversiteye gelerek benim orada bulunmamdan da cesaret alarak itiraz etmişti. Öğrenci yine konuşmaya devam etti:</p>

  <p class="normal1">– Mor Şeytanlar, beyaz İfrit’e tam bir samimiyetle hizmet etseler de Mor Şeytanlardan sıkıldığından ve onları akılsız bulduğundan Beyaz İfrit, az çok zeki ve akıllı bir canlı yaratmaya başladı. Gökyüzünün artıkları ile sekiz köşeli bir meydan yaptı. Uzaya tükürdü. Bir deniz meydana geldi.</p>

  <p class="normal1">Meydanı denizin üstüne koydu, işte bu bizim dünyamızdır. Yalnız deniz suyu dondu. Dünyamız buzlarla doldu. Onun üzerine bir kazan yapıp âlemin üstüne astı. Bu kazanı tükürüğü ile doldurup sıcak nefesi ile kaynattı. Dünyamız ısındı. Ondan sonra Mor Şeytanlardan bir ikisini yontarak küçülttü. Sonra delip içini şişirdi. Bunları ortaya salıverdi. İşte bunlar bizim atalarımızdır.</p>

  <p class="normal1">Bunun üzerine itiraz eden bilginin sesi yine duyuldu:</p>

  <p class="normal1">– Kazan, kazan! Bir kazan gürültü ve safsatasıdır gidiyor. Yalnız kazanın kaç kulpu vardır, kaç kolundan nereye asılıdır? Ne ile asılıdır? Bunu bileniniz, bu sırra ereniniz yok. Hey cahiller.</p>

  <p class="normal1">Sonunda her iki taraf gürültü etmeye başladı. Padişahın tavsiyesi ile öğrencinin sınavı ertelendi. Ve haftaya kadar bütün meşhur bilginlerin huzurunda fikirlerini arz etmeleri kararlaştırıldı. Ben hangisini doğru bulursam, gerçek bilim, onun bilgisi olacaktı. Topluluk dağıldı...</p>

  <p class="normal1">Bir hafta sonra şehrin en büyük meydanında büyük bir kurul toplanmıştı. Ben büyük çanaklar içine zeytinyağı doldurarak kandiller yapıp, meydanın her tarafına koydurmuştum. Bilginler iki cephe olmuştu. Bir kısmı “Tantan”ın başkanlığı altında, itirazcılar ve din reformcuları idi. Diğerleri ise “Tonton” adlı bilginin takımı idi. Sonunda “Tantan” ve “Tonton” karşıma geldiler. “Tonton” dedi ki:</p>

  <p class="normal1">– Ey Tantan! Binlerce senelik araştırma ve uğraşın sonucu olarak elde edilen bilimsel sonuçlara yok yere itiraz uygun değildir. Şimdi şarlatanlık sırası geçti. Hadi bakalım Sarı Şeytan Hazretleri, huzurunda bize olan itirazlarını ortaya koy.</p>

  <p class="normal1">“Tantan” cevap verdi:</p>

  <p class="normal1">– Ey Tonton! Ben size her konuda itiraz etmiş değilim. Yalnız siz yenilik düşmanısınız. Araştırmalarda bulunmuyorsunuz, öğrendiklerinizi genişletmiyorsunuz. Mesela, Beyaz İfrit’in yanındaki şeytanlara mor diyorsunuz.</p>

  <p class="normal1">– Öyle denilmiştir.</p>

  <p class="normal1">– Evet ama hatadır. Çünkü binlerce sene Beyaz İfrit’in huzurunda oturan şeytanların rengi mor olsa bile onun nurunun etkisi ile renginin açılarak maviye dönüşmesi gerekmez mi? Ey Tonton! İnsaf et!</p>

  <p class="normal1">– Olabilir, yalnız bu konuda delil yoktur.</p>

  <p class="normal1">– Nasıl yok? Ateşin karşısına katı bir cisim bıraksam sonuçta yumuşuyor. Hatta bazı cisimler eriyor. Demek ki mor şeytanlar da şimdiye kadar mavi olmuşlardır.</p>

  <p class="normal1">– Dedim ya, olabilir.</p>

  <p class="normal1">– Dünyanın üzerine asılan kazan sayesinde bize sıcaklık geldiğine inanıyorsunuz.</p>

  <p class="normal1">– Bize gök kazanından sıcaklık geldiği, gece ve gündüz ısısının alçalması ve mevsimlerle sabittir.</p>

  <p class="normal1">– Yüksek gök kazanının kaç kulpu vardır?</p>

  <p class="normal1">Bu önemli soruya Tonton cevap veremedi. Tantan dedi ki:</p>

  <p class="normal1">– Susmak ha! İşte sizin bilemediğiniz bu önemli ve gerekli sırrı ben keşfettim. O büyük gök kazanının tam yedi yüz altmış sekiz buçuk adet kulpu vardır.</p>

  <p class="normal1">Artık sabrım tükenmişti. Kendimi tutamadım. Güneşe “Gök Kazanı” adını verip nefesle kaynatmak gibi saçmalıklara ve buna yedi yüz altmış sekiz buçuk adet kulp takılmasına bir sır ve bir bilim sayılmasına dayanamadım. Kahkahayı patlattım. Ancak benim kahkaha, o halkın binlerce senedir beklediği yüce ses hükmünde olduğundan gülüşüm, Tantan’ın haklı ve biliminin gerçek olduğuna bir işaret kabul edildi. Kahkahayı işittikleri gibi kendilerine özgü olan ibadet şekline başladılar. Başta Tantan ve Tonton olmak üzere hepsi dört ayaklı olup hoplamaya başladılar...</p>

  <p class="normal1">Kahkahalarla uyandım. Aynalı’nın güleç yüzünü gördüm:</p>

  <p class="normal1">– Erdemlilerin kıyasına, âlimlerin fikirlerinin güzelliğine ne buyurursunuz? İşte eşyanın varlığına oranla insanların bilimi Tantan’ın keşfinin aynası oluyor. Sonuna kadar da böyle olacaktır. Çünkü insanların gözü, gerçekleri görmekte arpacık soğanı oranında değerlidir, dedi.</p>
</body>
</html>
