<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>amakihayal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10"><span class="idebold">SEKİZİNCİ GÜN</span></h1>

  <p class="ortayazi">&nbsp;</p>

  <p class="ortayazi"><span class="idebold">EBEDİ BİLİNMEZLİK</span></p>

  <p class="normal1">Gözümü kapadığım zaman, kendimi bir dershanede, heybetli bir öğretmenin karşısında buldum. Dershanede birkaç yüz öğrenci vardı. Bir ara elimi başıma attım. Bir de ne göreyim tepemde bulunan bir kıvrık saç benim bir Çinli olduğumu hatırlattı... Daha başka şeyler de hatırlamıştım. Ben Nankin şehri halkından bilim ve yetenek eğitimi alan bir gençtim. Memleketim olan Çin’i baştan başa dolaştıktan sonra bilmediğim şeyleri çözemediğimden yolculuk rotamı ve araştırmalarımı Hindistan’a kadar uzatmıştım. Hindistan’da birçok meşhur din bilginine başvurarak bilmediğim şeyleri öğrenmeye çalıştım. Ancak hiçbiri içime huzur verecek bir cevap veremiyordu. Sonunda Brahmanlar içinde parmakla gösterilen bilgi ve erdem sahibi, her şeyden elini eteğini çekmiş bir bilim adamını tavsiye ettiler. Hindistan’ın kaplan ve yılanlarla, türlü türlü zehirli otlarla dolu ormanlarından birinin ortasında bulunan bir tapınakta oturan Brahman’ı buldum. İşte bu anda onun ilk dersinde bulunuyordum. Brahman, uzun süre sustuktan sonra mezardan geliyor gibi inlemeye benzeyen bir sesle bana hitap etti; sanki bir cenaze konuşuyordu; dedi ki:</p>

  <p class="normal1">– Ey bilim talep eden Çinli! Çözemediğin sorun nedir? Ne arıyorsun?</p>

  <p class="normal1">– Ebedi muammayı!</p>

  <p class="normal1">Talebeler hayretle birbirinin yüzüne baktılar. Anlaşılan hepsinin istediği buymuş. Brahman tekrar söze başladı:</p>

  <p class="normal1">– Hangisini?</p>

  <p class="normal1">– Hangisini mi?</p>

  <p class="normal1">– Öyle ya, hangisini?</p>

  <p class="normal1">– Ruhun gerçeğini.</p>

  <p class="normal1">Brahman sustu. Cenaze yüzü gibi renksiz, hareketsiz yüzü tamamı ile cansız ve anlamsız bir şekil aldı. Daha sonra bana dedi ki:</p>

  <p class="normal1">– Ruhu canlılar bilemez. Ölmeye razı mısın?</p>

  <p class="normal1">– Evet!</p>

  <p class="normal1">– Yanıma gel!</p>

  <p class="normal1">Brahman’ın yanına gittim. Kulağıma şu sözler söyledi:</p>

  <p class="normal1">– Elinden geldiği kadar isteklerini benliğini hapsederek “evim, evim, evim” diye devamlı zikirde bulunacaksın. Haydi, seni halvethanene götürsünler.</p>

  <p class="normal1">Brahman’ın emri üzerine beni tek başıma kalıp dua edeceğim yer olan halvete getirdiler. Burası ancak bir adam sığacak kadar dar ve karanlık bir yerdi. Orada akşama kadar “evim evim” diye zikirde bulundum. Gönlümde açıklanması mümkün olmayan bir sıkıntı vardı. Üstelik karnım da çok acıkmıştı. Halvethanenin kapısı kapalı idi. Dışarı çıkma arzusu ile birkaç defa kapıya vurmuş olsam da aldıran olmadı. En sonunda geç vakitlerde bir hizmetçi geldi. Beni beş dakika dışarıda bıraktı. Bir avuç kavrulmuş mısır ve bir fincan su verdi ve:</p>

  <p class="normal1">– Bunlar hayvansı hisleri çoğaltacak şeylerse de henüz bu uygulamalara alışkın olmadığından birkaç gün sana verilecektir.</p>

  <p class="normal1">Yedi sene bu garip hapishanede kaldım. Bir avuç mısır buğdayı, bir süre sonra iki günde bir ve daha sonraları üç günde bir verilmeye başlandı. Beş sene sonra haftada yalnız bir avuç mısır ile yetinmekte, on beş yirmi günde bir su içmekteydim. Yedinci senenin sonunda halvetimden çıkarılarak Brahman’ın huzuruna götürüldüm. Yüzlerce Brahman ve binlerce talebe toplanmıştı.</p>

  <p class="normal1">Ben tarif ve anlatımı imkânsız bir duruma gelmiştim. İlk önce havanın basıncı bana yetmiyormuş ve yürürken uçuyormuşum gibi garip durum hissediyordum. Son derece dikkat göstermeyince etrafımdaki eşyaları hayal meyal görüyordum. Renklerin farklılığı sanki dikkatimi çekmiyordu.</p>

  <p class="normal1">Hissettiğim diğer bir gariplik ise eşyalara yönelttiğim dikkatli bakışlar biraz devam ederse eşyalar yavaş yavaş yok olmaktaydı. Kendimi bir cisim gibi hissediyordum. Yalnız kuvvetten oluştuğumu sanıyordum. Her kime baksam vicdanını tırmalayan fikirleri sanki görüyor, okuyordum. Brahman’ın yanına gittiğim zaman elini öpmek üzere eğildim ve elini öptüm. Ancak bu kadar sade bir hareketin ortaya çıkardığı gürültü hayret edilecek derecede şiddetli idi. Binlerce insan “evim, evim, Brahma, Brahma” diye bağırıyordu. Etrafıma baktığım zaman bu gürültü ve haykırışların sebebini anladım. Brahman’la ben tavan ile yer arasında havada duruyordum. Brahman elimden tuttu. Boşlukta yürüyerek duvara kadar geldik. Duvar bize engel olmadı. Yarıldı mı da geçtik yoksa duvar mı yoğunluğunu kaybetti? Bilemiyorum. Odaya girdiğimiz vakit Brahman bana sordu:</p>

  <p class="normal1">– Şimdi ebedi muamma sorununu çözdük sanırım. Ruhu öğrendin.</p>

  <p class="normal1">– Hayır! Ruhun ne olduğunu hala bilemiyorum.</p>

  <p class="normal1">– Büyük Brahma! Kendinin ruh olduğunu hâlâ anlamadın mı?</p>

  <p class="normal1">– Ben! Ben mi ruhum?</p>

  <p class="normal1">– Büyük Brahma! Havalarda uçar, duvarlardan geçerken hâlâ mı şüphe ediyorsun?</p>

  <p class="normal1">– Şüphe mi? Şüphem yok. Eminim ki ben ruh değilim. Bir cesedim. Ve yarın bu ceset dağılacak. Ve... Benim benliğim yok olacak Yani ben kalmayacağım.</p>

  <p class="normal1">Brahman bir nara attı. Birkaç defa:</p>

  <p class="normal1">– Büyük Brahma! dedi. Ve düşüp öldü.</p>

  <p class="normal1">Ben telaş ile Brahman’ın cesedinin üzerine kapandım. Vücudu buz gibi soğuk, kalbi hareketsizdi. Buna rağmen gözlerini açtı... İşitilemeyecek kadar ince bir sesle:</p>

  <p class="normal1">– Ruhu anladın mı? dedi.</p>

  <p class="normal1">Gözlerini kapadı. Ben yeni “hayır” cevabını bitirmiştim ki insanın gönlünü parçalayan bir kahkaha koptu. Başımı kaldırdım. Brahman, yani cenazesi önümde yatan Brahman’ın bir ikinci benzeri tavan ile yer arasında duruyordu. Bana:</p>

  <p class="normal1">– Ruhu anladın mı? diye sordu.</p>

  <p class="normal1">Cevap vermeye zaman kalmadan kapı açıldı. Birisi içeri girerek:</p>

  <p class="normal1">– Sizi çağırıyorlar, dedi.</p>

  <p class="normal1">Adamı takip ettim, ilk bulunduğum odaya girdiğim zaman büyük bir şaşkınlıkla Brahman’ı makamında oturuyor gördüm. Beni yanına çağırdı. Aramızda yine bir konuşma başladı. Dedi ki:</p>

  <p class="normal1">– Ruhu hâlâ anlamadın mı?</p>

  <p class="normal1">– Hayır, hayır! Eğer lütfedip anlatırsanız...</p>

  <p class="normal1">– Anlatmak... anlatmak mı?.. Göstermedik mi?</p>

  <p class="normal1">– Evet! Yalnız bir şey anlamadım... Bir şeyi anlatmak için görmek yeterli değil.</p>

  <p class="normal1">– Ya!</p>

  <p class="normal1">– Ölmek lazım.</p>

  <p class="normal1">– Ah! ah!.. Ölmek, ölmek, işte bu mümkün değil.</p>

  <p class="normal1">– Niçin?</p>

  <p class="normal1">– Çünkü ölmek için önce olmak gerekir. Benim bilimimin amacı bu aşamadır. Sen bu kadarınla yetinemedin. Şimdi yapacak bir iş kaldı. Ebedi hayatını feda etmeye gücün var mı?</p>

  <p class="normal1">– Ebedi hayatımı feda edersem, ruhu bilmekten ne kazanacağım?</p>

  <p class="normal1">– Hiç! Mademki hiç olacaksın tabii bir kazancın olamaz.</p>

  <p class="normal1">– Ebedi hayatta bize ne vaat edilmiştir?</p>

  <p class="normal1">– Brahma dostlarına sonsuz bir zevk müjdeliyor.</p>

  <p class="normal1">– Ancak bu sonsuzlukta bendeki bu ruhu öğrenmek düşüncesi benle beraber kalacak mı?</p>

  <p class="normal1">– Şüphe yok! Bütün varlığınla sonsuzluğa kalacaksın.</p>

  <p class="normal1">– Öyleyse bu acı veren hayatı feda ediyorum. Ya Rabbi bana bir an rahatlık ve huzur vermeyen bu dert ile sonsuza dek yaşamak istemem. İstemem. İstemem.</p>

  <p class="normal1">– Öyleyse gel!</p>

  <p class="normal1">Brahman beni elimden tutup bir odaya götürdü kapaklı dolapların birinden bir deste kâğıt çıkardı. Burarda yedi kişinin ismi yazılmıştı. Bana dedi ki:</p>

  <p class="normal1">– Yedi bin senedir manevi bilimleri öğrenmek uğrunda ebedi hayatını feda eden ancak yedi kişi gelmiş. Sen sekizinci oluyorsun. İsmini buraya yaz.</p>

  <p class="normal1">İsmimi bu kâğıda yazdım. Brahman tekrar dedi ki:</p>

  <p class="normal1">– Nur Dağı’na git. Orada sorunun çözülür.</p>

  <p class="normal1">Bu tapınağı terkederek Nur Dağı’na doğru yol almaya başladım. Bazen yerlerde yürüyerek, bazen havalarda uçarak dağa ulaştım. Dağın yol almaya başladığım vadisinde yokluk âlemine yeni ayak basmış bir bebek, yolun ortasında yatıyordu. Bu zavallı yavruyu oraya kimin bıraktığını düşünerek ve anne veya akrabasını görmek ümidiyle etrafı araştırarak çocuğa doğru gittim. Yanına yaklaştığım zaman çocuk bana:</p>

  <p class="normal1">– Ey bilgi arayıcısı! Ey kalbi endişe ile dolu olan, hoş geldin! dedi.</p>

  <p class="normal1">Ben yeni doğmuş bir çocuğun konuşmasına şaşkınlıkla cevap vererek dedim ki:</p>

  <p class="normal1">– Bu yaşta, yani henüz yaşın yokken konuşuyorsun, haa! Ne garip çocukmuşsun!</p>

  <p class="normal1">– Sadece konuşmakla kalmam, oldukça gevezeyimdir. Hatta sormadığın halde ismimi de sana söyleyeceğim. Bana “Marifet” derler.</p>

  <p class="normal1">– Bense ebedi muamma sorununu çözmek ümidini besliyordum.</p>

  <p class="normal1">– Bunun için de sonsuz hayatını feda etmiştin. Sebep ise ruhun tasasından kurtulmaktı.</p>

  <p class="normal1">– Evet, bu korku...</p>

  <p class="normal1">– Zavallı deli! Bu endişe, bütün evrenin, bütün yaratılmışların ebedi endişesidir. Bu endişeden hiçbir canlı, hiçbir şekilde kurtulamaz. Çünkü kurtulmak için gereken şartları yerine getiremez.</p>

  <p class="normal1">– Bu şart neymiş? Ben bu bilgi için hayatımı feda etmiştim. Sanırım bundan daha ağır bir şart olamaz.</p>

  <p class="normal1">– Öyle mi sanıyorsun? Bana kalırsa ruhu bilmek için bu şart yeterli olsaydı ruhu bilen pek çok kimse bulunurdu. Ancak özel şartını...</p>

  <p class="normal1">– Bu özel şart nedir?</p>

  <p class="normal1">– Yoklukla varlığın bir tek şey olduğunu kanıtlamak!..</p>

  <p class="normal1">Kanıtlanması mümkün olmayan bu özel şartı duymamla beraber içimden bir ah çektim. Ve gözlerimi açtım. Aynalı’nın gülümseyen ve sevimli yüzünü gördüm ve:</p>

  <p class="normal1">– Yoklukla varlığın bir tek şey olduğunu kim ispat edebilir? Böyle bir söz bile deliliktir. Bunu kim ispat edebilir?</p>

  <p class="normal1">– Kim mi? dedi Aynalı Baba. Bilmekle bilmemeyi bir tutan deliler!</p>
</body>
</html>
