<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>amakihayal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3"><span class="idebold">İLK GÜN</span></h1>

  <p class="ortayazi">&nbsp;</p>

  <p class="ortaitalik">Niburna, niyurna?!..<br class="chapter"/>
  &nbsp;&nbsp;(Buda Gotama)&nbsp;&nbsp;</p>

  <p class="ortayazi"><span class="idebold">YOKLUĞA DOĞRU</span></p>

  <p class="normal1">Sıcak kahvelerimizi içtikten sonra Aynalı Baba kulübesinden uzun bir ney çıkardı. Hafif ve hoş bir şekilde çalmaya başladı. Bu ses bana, mezarlığın gizemli sessizliğiyle birleştiğinde, anlamını veremediğim garip bir zevk veriyordu. Yüre-ğimden bazen hüzün taşıyan, bazen sevinçli ahlar çıkaracak kadar gittikçe şiddetlenen bu tuhaf zevkte, kahvenin de tesiri vardı. Kendimde acayip değişiklikler hissediyordum. Sanki taşımaya mahkûm olduğum ağır bir yük üzerimden alınmıştı. Kendimde büyük bir hafiflik duyuyordum. Aynalı Baba, ney ile taksimini bitirdikten sonra hafif, tok ve kalın bir sesle okumaya ve sonradan ney ile çalmaya başladı.</p>

  <p class="normal1">Okuyordu:</p>

  <p class="normal2"><span class="ideitalik">Bu kötü mülküne ibretle nazar kıl, ey can!</span></p>

  <p class="normal2"><span class="ideitalik">Gafleti eyle heba, hali değildir meydan.</span></p>

  <p class="normal2"><span class="ideitalik">Hani Sultan Süleyman, hani İskender Han?</span></p>

  <p class="normal2"><span class="ideitalik">Sad-hezar ömrü sürur ile geçir sen bir an</span></p>

  <p class="normal2"><span class="ideitalik">Ne güle, bülbüle baki, a gözüm bağ-ı cihan.</span></p>

  <p class="normal2"><span class="ideitalik">Kime yar oldu, istediğince felek-i devr-i zaman.</span></p>

  <p class="normal1">Bu gazelde ne garip bir etki vardı. Aynalı Baba bu parçayı bitirip de neyi üflemeye başladığı zaman gözlerimden yaş akıyordu. Bunlar hasret ve keder gözyaşları mı idi? Yoksa aşk ve zevk gözyaşları mı? Bilmem. Yalnız çok üzüntülüydüm. O durumda manevi ve vicdani halimi açıklamak mümkün değil... Baba okuyordu:</p>

  <p class="normal2">Tamah ve hırsa uyup nefs ile makhûr olma,</p>

  <p class="normal2">Rahatın boşunadır, nam-ı meşhur olma.</p>

  <p class="normal2">Sohbet-i arif-i billaha eriş, dûr olma.</p>

  <p class="normal2">Saltanat-ı mesned-i dünya ile mağrur olma!</p>

  <p class="normal1">Kendimden geçme derecesine gelmiştim. Baba’nın sesini pek yavaş ve sanki uzaktan geliyormuş gibi duymaktaydım. Ney, hayret edilecek bir güzellik kazanmıştı.</p>

  <p class="normal1">Algılarım oldukça zayıflamıştı. Sesi sanki çok uzaktan geliyordu. Yavaş yavaş duygularımdan, daha doğrusu dış görünüşümden sıyrılmaya başladım. Bir şey görmüyor, duymuyordum. Bir süre uykuya yakın bir halde kaldım. Bu durum çok sürmedi. Beynimde şimşekler çakarak aklım çalışmaya başladı. Gerçekte bir şey hissetmezken kendimi acayip bir dünyada görmeye başladım. Boş derinliklere dalmıştım. Gözlerim kapalı olduğu halde görüyordum... Görüyordum ki memleketimize benzemeyen bir yerde bulunuyordum. Bu yer bir çöl gibi fakat daha önce görmediğim bilmediğim birtakım otlarla örtülüydü. Sazlıkları andıran uzun otlar arasında değişik hayvanlar geziniyordu. Bunların bir kısmı yırtıcı, yok edici hayvanlardı. Fakat ben onlardan korkmuyor, çekinmeden yoluma devam ediyordum. Ara sıra bana bir şeyler anlatan bir de arkadaşım vardı. Yalnız kendisini göremiyordum. Bir şey sormak gerekirse soruyor ve cevabını alıyordum. Saatlerce yürüdük. Sonunda yoruldum. Esirim olan arkadaşıma nerede bulunduğumuzu, nereye gittiğimizi sordum:</p>

  <p class="normal1">– Hindistan’dayız. Yokluk Tepesi’ne gidiyoruz, dedi.</p>

  <p class="normal1">Cevabına şaşırmadan ona uyarak yoluma devam ettim. Bir süre sonra karşımıza bir dağ çıktı. Yüksek, çok yüksek bir dağdı. Bir süre daha yürüdükten sonra dağa kavuştuk. Gümüş gibi parlak bir derenin kenarında bir kulübe göründü. Arkadaşım oraya doğru gitmemi söyledi. Kulübeye gittim. İçinde genç bir adam vardı:</p>

  <p class="normal1">– Ne istersin, dedi. Ben ne istediğimi bilmiyordum. Arkadaşım cevap verdi:</p>

  <p class="normal1">– Yokluk Tepesi’ni ziyarete getirdim. Lütfen rehberi olun, dedi. Genç adam, durumdan hoşnut bir ifade ile bana baktı. Elimden tuttu ve:</p>

  <p class="normal1">– Gel! dedi. Bir ağacın gölgesinde oturduk. Bana dedi ki:</p>

  <p class="normal1">– Yokluk Tepesi’ne insan türünün binde, yüz binde biri çıkamaz. Çünkü oraya çıkmak için kendine hâkim olmalıdır. Bir kalpte şüphe olursa yollarda kalır. Oraya canlı cenazeler çıkabilir. Sen kendinde öyle bir kuvvet buluyor musun?</p>

  <p class="normal1">Anlattıklarının aksine çaresiz ve sabırsız bir adam olduğumu, yalnız bir arzum bulunduğunu söyledim.</p>

  <p class="normal1">– Yazık! dedi. İnsanların çoğu böyledir. Hele bir deneyelim, belki başarılı oluruz. Beni yine elimden tutarak tekrar kulübeye götürdü.</p>

  <p class="normal1">– Bugün burada misafirsin. Yarın güneş doğarken serinlikte tepeye çıkarız. Şimdi zamanımızı boşa harcamamak için biraz konuşalım, dedi. İsmimi sordu:</p>

  <p class="normal1">– Raci! dedim.</p>

  <p class="normal1">Kendisine büyük bir saygı duymaya başladığım bu kişiye ben de utana, sıkıla, ismini sordum:</p>

  <p class="normal1">– Buda Gavsama Şakyamuni! cevabını verdi.</p>

  <p class="normal1">İnsanoğlunun en büyüklerinden biri olduğunu almış olduğum eğitimden, tarihten ve bazı değerli eserlerinin araştırmasından anlamış olduğum “Buda”nın huzurundaydım. Saygı ile ayağa kalkarak elini öpmek istedim. Engel oldu:</p>

  <p class="normal1">– Benim içinse, ben hiçim. Bence saygı ile hakaret eşittir. Senin içinse kalbinden doğan sevgin yeterlidir, dedi.</p>

  <p class="normal1">Ertesi gün belirttiği zamanda yola çıktık. Buda elimden tutuyordu. Yokluk Tepesi’nin etekleri yeryüzünde, daha doğrusu yeryüzünü basit bir bakışla seyrederken görülemeyen bir güzelliğe sahipti. Çıktığımız yolun her iki tarafı eşi ve benzeri bulunmayan yeşermiş çeşitli çiçeklerle doluydu. İnsanı kendinden geçiren hoş bir koku etrafa yayılmakta, gül fidanlarını dostluk evi edinmiş bülbüllerin sesleri ve şarkıları, insanın kalbini titretmekteydi. Üzerinde yürüdüğümüz yol, çok ince ve altın gibi parlak, pamuk gibi yumuşak bir kum ile örtülüydü. Bunun her iki tarafından akan güzel ve küçük ırmakların şırıltısı, sevgilisinin buluşma sırasında aşkına söylediği kesik, heyecan dolu, titrek ve neşe arttıran sözler gibi kulağı ve kalbi okşuyordu. Yükseldikçe, seyrettiğimiz güzellik artmaktaydı.</p>

  <p class="normal1">Sonunda bir köşke, daha doğrusu ufakça bir saraya geldik. Bir taraftan bulunduğumuz yükseklik, diğer taraftan hava, beni oldukça acıktırmıştı. Köşkün kapısından içeri girer girmez en nefis yemeklerden etrafa yayılan kokular, koklayanda güzel duygular uyandırıyordu. Büyük bir odaya girdik. Ortasında bir masa kurulmuş, üzerinde altın tabaklarla insan sanatının ortaya çıkardığı ne kadar çeşitli yemek varsa hepsi konulmuştu. Bana kalsa, hemen masaya oturup açlığımızı gidermek gerekti. Fakat Buda elimden tutuyor ve kulağıma:</p>

  <p class="normal1">– Yokluk Tepesine çıkıyoruz. Bu yemeklerden yersen buradan dönmen, benden ayrılman gerekir, diyordu.</p>

  <p class="normal1">Şiddetli açlığıma rağmen bu emre uydum. O nefis yemeklerin karşısında bir saat oturduk. Buda susuyordu. Ben ise birtakım garip duyguların etkisi altında güçsüz kaldım. Bu kişinin canlı ve yiyip içmeğe muhtaç bir insanı melek gibi aç tutmak gibi bir girişimde bulunmasına içimden itiraz ediyordum. En sonunda birdenbire:</p>

  <p class="normal1">– Haydi gidelim. Yeteri kadar dinlendik, dedi.</p>

  <p class="normal1">Saraydan çıkacağımız sırada cennet hizmetçisini andıran bir genç karşıma çıktı. Elinde altın tepsi içinde üç tane kristal kâse ve bunların birinde su, diğerinde şarap, üçüncüsünde şerbet vardı. Genç:</p>

  <p class="normal1">– Efendim, çıkılacak yer, daha çok uzaktır. Yemek yemediniz. Hiç olmazsa bir şey içiniz, dedi.</p>

  <p class="normal1">Nazikçe ve adeta yalvarırcasına ileri sürülen bu teklife hemen uyarak şarap kâsesini elime aldım. Genç sevinç ve mutlulukla yüzüme bakıyor, sihrin parlayan güzelliğini andıran tatlı bir gülümseme, parlayan yanaklarına göz kamaştırıcı bir dalgalanma veriyordu. Kâseyi dudaklarıma değdireceğim sırada Buda elime vurdu. Kâse yere düştü. Bir şey söylemeyerek elimden tuttu. Çıkıp yolumuza devam ettik. Görünmez bir ses geliyordu. Bu ses o kadar güzeldi ki yanında Davut’un sesi yalancı bir sabah gibi idi. Okuyordu...</p>

  <p class="normal2"><span class="ideitalik">Yürü ey boş gezen, yürü, durma yürü.</span></p>

  <p class="normal2"><span class="ideitalik">Koymasın rah-ı visalden seni ezvak-ı misal.</span></p>

  <p class="normal2"><span class="ideitalik">Bu bedayi’, bu letaif, heme rü’ya vü hayal.</span></p>

  <p class="normal2"><span class="ideitalik">Yürü ey zair-i biçare yürü, durma yürü.</span></p>

  <p class="normal2"><span class="ideitalik">Yürü ki nüzhet-i vuslatta teali göresin.</span></p>

  <p class="normal2"><span class="ideitalik">Yürü, aslında fena bul, budur etvar-ı kemal.</span></p>

  <p class="normal2"><span class="ideitalik">Yürü, alayişi terk et içesin ke’s-i visal.</span></p>

  <p class="normal2"><span class="ideitalik">Yürü ki saha-i hiçide tecelli göresin.</span></p>

  <p class="normal1">Bu sesin güzelliğinden gözlerimde hüzün ve zevk yaşları görünür bir şekilde akarken yolumuza devam ettik. Geceyi çimenler üzerinde geçirdik. Rüyasız, hayalsiz derin bir uykuya dalmıştım. Ertesi günü sabah erkenden yolumuza devam ettik. Öğlen vakti karşımızda bir saray göründü. Bu saray ancak hayallerin son aşaması olarak görülebilen binalardan biri, yani hayal kurmanın en son örneğiydi.</p>

  <p class="normal1">Her ne yapılırsa yapılsın bundan daha güzel, daha mükemmel ve süslü bir bina gerçekleştirilemez, hayali bile düşünülemezdi. O tarafa doğru yöneldik. Sarayla aramızda beş on adım kaldığı zaman kapısı kendi kendine açıldı. Buda dedi:</p>

  <p class="normal1">– Bu saray, insanların ayaklarının kaydığı yerdir. Bu saray, insanoğlunun sınav yoludur. Mertlik ve azmin sağlam ipine yapışanlar bu yolu geçerler. İlerisi Yokluk Tepesi’dir. Yalnız, burada ki cana can katan gösterişe kapılanlar, acı ve üzüntü dolu Cehennem vadisine düşerler. Burası arzu ve emel Cenneti, sonu ve başlangıcı olmayan bir yokluk alanıdır. Burası boş gösterişi ile dolu bir saray, her misafirini işkencelerle yok eden bir misafirhanedir; ilerisi zevk ve özgürlük boşluğu, birlik ve gerçek dünyadır. Burada kalanın yeri inleme ve ah çekme köşesidir. İleriye giden, makamdan uzaklaşmış dert ve sıkıntıdan kurtulmuştur. Burada kalan, arzu ve isteğe, hırs ve tutkuya esirdir. İleri gidenin tahtı sonsuz bir boşluk ve evreni dolduran sahadır. Cesur ol! Aldanma! Azimli ol! Ben burada seni bekliyorum. (İçindeki türlü güzellikler insanın başını döndüren sarayın kapısını işaret ederek) Haydi gir! dedi.</p>

  <p class="normal1">Hava garip bir şekilde serin ve temiz kokularla dolu idi. Her tarafta zümrüt gibi yemyeşil çimenler, parıltılı renklerde çiçekler, yolları çakıl taşı büyüklüğünde çeşitli renkte mücevherlerle donatılmış bahçeyi geçerek sarayın kapısına ulaştım. Yirmi otuz kadar güzelliğine kusur bulunamayacak, hayal dünyasında bile eşi benzeri pek az olan cennet kızları tarafından karşılandım. İkisi protokol işlerini yerine getiriyordu. Derin bir saygı ile bir odaya götürüldüm. Sarayın süsünden, kızların eşsiz güzelliğinden, hele kollarıma girenlerin benzeri bulunmayan güzellik ve çekiciliklerinden şaşırmış, aklımı kullanamaz duruma gelmiştim.</p>

  <p class="normal1">Bir taraftan üzücü ve kederli sözler söylemekte, diğer taraftan kuşların ötüşü ya da bir perinin arzuları uyandıran sesleri ile sohbet etmekte olan kızlardan biri ateş sıcaklığında ki kavrulan dudakları ile bir kâse uzattı. Düşünme gücüm olmadığı halde içtim. Buz gibi soğuk ve bildiğim tüm içeceklerden daha güzel ve lezzetliydi. Sanki yeni bir hayat buldum. Ardından çeyiz sandığı gibi süslü sandıklar getirildi. İçlerinde süslü ve yumuşacık ipek havlular çıkarıldı. Hizmetçilerim zarif ve yumuşacık elleriyle elbisemi çıkarmaya başladılar. Odaya bitişik bir salona, oradan da bir banyoya sokuldum.</p>

  <p class="normal1">Hepsi çıplak birçok güzel karşıladı beni. Bunların vücutları o kadar mükemmel ve ateşli idi ki bu çıplak güzellik heykelleri arasına melekler girse ihtiras ve tutku sahibi olurlardı. Tamamen çeşitli renkli taşlardan yapılmış olan hamamın göbek taşına serilmiş bir yatağa yatırıldım. Hurilerin zarif elleri altında vücudum titrerken kadın tellaklar şeklinde ortaya çıkmış olan bu eşi ve benzeri bulunmayan heykellerin zarif temasları altında fazlaca yorulmuş olan vücudum büsbütün uyuşarak tatlı bir uykuya daldım. Uyandığım zaman hamamın sıcak bir köşesine getirilerek iyice yıkandım. Arkasından soğuk su ile de yıkandım. Yorgunluğum geçmiş ve vücudum dirilmişti. Hayat ve kuvvet pınarı vücudumda çağlamaya başladığında hamamdan çıkarıldım. Kralların sultanların kalacağı şekildeki harika bir odaya getirildim. Abanoz ağacından yapılmış bir masaya gümüş bir tepsi kondu. Sofra kuruldu. Dünya yemeklerinin hiçbiri ile karşılaştırma kabul etmeyecek kadar lezzetli yemekler getirildi. Melek yüzlülerden biri kristal bir sürahi getirdi. Bir kadeh şarap sundu. Bir grup kız, ellerinde müzik aletleri ve harika sesleri ile tatlı şarkılar okuyorlardı. Bu eğlenceli birliktelik bir saat kadar devam etti. Sevincim son noktasına gelmiş, arzularım şaha kalkmış ve şehvetin azgınlığı ile bir canavar kesilmişti. O sırada içeriye bir kız girdi. Ellerini göğsünde kavuşturarak karşımda durdu:</p>

  <p class="normal1">– Efendim, özleyen peri sevgiye kavuşmalıdır. Günlerdir gözyaşları ile yolunuzu beklemekteydi. Buyurunuz, dedi.</p>

  <p class="normal1">Koluma girdi. Sarayın ikinci katına çıkardı. Bir odaya sokarak kapısını kapattı. Arzulu gözyaşlarıma yüzünü gösteren güzellik perisini görür görmez, hayretimi ve şaşkınlığımı göstermekten kendimi alamadım. Dünyada gördüğüm en güzel kadının güzellik perisine oranı, adi bir mumun, nur saçan güneşe oranı gibiydi.</p>

  <p class="normal1">Gözlerim kamaştı, karardı. Dizlerimin bağı çözüldü. Gözlerinden çıkan arzu ışığı o kadar çekici, dudaklarındaki gülümseme o derece arzu uyandırıcıydı ki heyecanımın şiddetinden ayağa kalkmağa gücüm yetmeyerek sürüne sürüne yatağın yanına kadar gittim. Merhamet dilercesine, dilenerek nemli gözlerimi o eşsiz güzele çevirdim. Buluşma perisi erguvan rengindeki tüllerle süslü bir yatakta yatıyordu. Gümüş gibi vücudu yalnız ince bir ipek gömlekle gözlerden gizlenmiş, daha doğrusu ayın etrafındaki parlak daire ile örtülmüş bir ışık parçasıydı.</p>

  <p class="normal1">Bu ince ve hafif perde, eşsiz bir güzellik gösteren o vücudu örtmüyor, o melek yüzlüyü arzu ile seyredilmekten gizlemiyordu. Gözlerindeki istek ışığı çoğaldı. Dudakları arzu ve isteği belli eden can alıcı bir titreme ile titremeye başladı. Al yanağı hırs ve şehvet ateşi ile bir kat daha kızardı. Kollarını açtı. Siyah saçları derin bir aşkla titreyen gümüş gerdanını sardı. Ancak birbirine zıt olan şeylerin bir araya gelmesi ile meydana getirebilecek bir güzellik abidesi ortaya çıktı. Kollarını açtı:</p>

  <p class="normal1">– Gel, gel! dedi.</p>

  <p class="normal1">Ben muhtaçlığımı belli eden bir sesle kucağına atıldım. O nurlu vücudu kollarımla sardım. Parlak yanaklarını ve titreyen dudaklarını öptüm. Bu birleşme bir an sürdü. Bir an... Gök gürlemesi gibi bir ses, yeri göğü yırtarcasına inletti. Korkunç bir zelzele sanki dünyayı ters çevirdi. Yere düşen bir yıldırım sarayı salladı. O büyük bina bir avuç toprak yığını gibi eridi. Yıkıldı gitti. Korkumdan gözlerimi kapadım. Sevgilime sarıldım. Gözlerimi açtığım zaman kendimi çirkin bir cadının kucağında buldum. O kadar iğrenç o kadar pis idi ki hayret ve nefretle dolu acı ses çıkararak boynuma sardığı kollarını açarak, kendimi kurtarmaya çalıştım. Baykuş sesini andıran kahkahaları salıverdikçe ay şeklini alan çenesi, kartalın gagasına benzeyen burnuna bitişiyor, bu iki çengel birbirinden ayrıldıkça pislik çukuruna benzeyen ağzı açılıyor, sararmış uzun dişleri görülüyordu. Ben kendimi kurtarmaya çalıştıkça cadı olanca kuvvetini kollarına verip bırakmamaya çalışıyor ve şöyle diyordu:</p>

  <p class="normal1">– Nankör! Az önce ayaklarıma kapandığını ve tattığın eşsiz birleşme zevkini unuttun. Bir süre sonra ben yine o şekli alacağım.</p>

  <p class="normal1">Sonunda bin bir zorlukla cadının elinden yakamı kurtardım. Sarayın yerinde bir çöplük ortaya çıkmıştı. Önceden her biri birer huriye benzeyen yardımcıların her biri şimdi birer cadıya dönüşmüştü. Beni kovalamaya başladılar. Ellerine düşmek korkusu ile koşuyor, neredeyse uçuyordum. Nihayet yorgunluktan güçsüz düştüm. Cadılar beni takip etmekten vazgeçmişlerdi. Düşünmeye başladım. Etrafıma bakındım. O zümrüt gibi çimenlerin yerinde dikenler, bülbüller yerinde kargalar, baykuşlar, altın kumların yerinde siyah ve sivri taşlar görüyordum.</p>

  <p class="normal1">Aklıma geldi. Beni kapının yanında bekleyecekti. Oysa ne kapı kalmış, ne Buda görünmüştü. Yavaş yavaş dağdan inmeye başladım. Açık bir alana gelmiştim. Karşımda ulu bir topluluk belirdi. Meydanın kuzeyinde altından bir taht kurulmuş, tahtın üstünde başında altın bir taç, elinde kıymetli taşlarla süslenmiş bir baston, üzerinde kıymetli elbiselerle Buda oturuyordu. Etrafı süslü ve parlak elbiseler giyinmiş, başları ululuk taçları ile süslü insanlarla çevrilmişti. İki kişi kollarımdan tutup huzuruna götürdüler. Buda büyük bir ağırbaşlılıkla ayağa kalktı. Kolunu bana uzattı. Şahadet parmağı ile işaret ederek:</p>

  <p class="normal1">– Ey sözünde durmayan insan, ey adam, ey kadın biçiminde insan, yazık sana! Sözünde durmadın. İstenen noktaya varamadın. Varlık sarayına girmedin. Mutlak birleşmeye ermedin. Çünkü Yokluk Tepesi’ne çıkmadın. Ey kendini bilmez. İn bu yerlerden git! İn! Karşısında diz çöktüğün, varlığını ve ruhunu teslim ettiğin çirkin yüzlü cadıya, dünyaya git! Sen insanların sevinci değilsin. Sen bu evrenin insanı değilsin. İn git! Arzu ejderhası ciğerlerini yesin. Git, git ki ihtiras akrepleri Nemrut gibi beynini kemirsin. Git, git ki pis dünyadan bir köpek eksilmiş olmasın. (Üzüntülü olarak) Git git ki mert insanların gül bahçesi dolmasın. (Kızarak) Git ey namert! İn!.. İn... İn!</p>

  <p class="normal1">Buda eliyle taşlara emredici bir işaret yaptı. Bulunduğum yerde taş, toprak, ot, her ne varsa bir yıldırım hızı ile yokuş aşağı su gibi akmaya başladı. Sonunda bir uçuruma geldik. Ve karanlık bir uçuruma doğru düştüm. Bir ıstırap ve üzüntü inlemesi, ümitsiz feryat, ciğerlerimi paralayarak boğazımı yırtarak ve titreyen dudaklarımı acıtarak çıktı.</p>

  <p class="normal1">Gözlerimi açtım. Aynalı Baba’nın güleç ve yumuşak yüzü, mahzun gözleri gözlerime ilişti. Elindeki maşrapayı verdi. İçtim. Yeni pişirmiş olduğu sıcaklığından ve dumanından anlaşılan sade kahveyi sundu:</p>

  <p class="normal1">– Evladım, Yokluk Tepesi’ne yükselmek kolay değil. Kolay değil... dedi.</p>

  <p class="normal1">Kendimde olmayarak ayaklarına kapandım. Ertesi günü yanına huzuruna gelmek üzere izin istedim.</p>

  <p class="normal1">– Ben bu memlekette bulundukça aramızdaki macerayı kimseye açmayacağına söz ver, dedi. Verdim, izin verdi.</p>
</body>
</html>
