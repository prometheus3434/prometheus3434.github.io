<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>amakihayal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12"><span class="idebold">İKİNCİ KİTAP</span></h1>

  <p class="ortayazi">&nbsp;</p>

  <p class="ortayazi"><span class="idebold">MANİSA TIMARHANESİ</span></p>

  <p class="ortayazi"><span class="ideitalik">Mektuplaşmalar</span></p>

  <p class="normal2"><span class="ideitalik">Gerçek Dostum Raci,</span></p>

  <p class="normal1">Çok uzun süren sarhoşluktan sonra hastalık devresine gireceğini biliyorum. Düşüncemde aslında şekil olarak yanıldım. Seni kansızlık (anemi), verem gibi hastalıklara yakalanacak sanırken bu kez daha isim veremediğim, yok yok ad koyamadığım değil, uygun bir isim bulamadığım bir hastalığa yakalandığını duydum. Hastalığına “avanaklaşma” isminden daha uygununu bulamadım.</p>

  <p class="normal1">Azizim, bu ne hal? Gerçek mesleğinde yol göstericim ve ustam olduğunu düşündükçe delireceğimi düşünüyorum. Geçirdiğimiz günleri hatırlıyorum. Deniz kenarında otururken benzersiz bir şekilde, dahası anlatılmaz bir tatlılıkla, bize pozitif bilimler ve felsefe hakkında verdiğin dersleri bir türlü unutamıyorum. Bugünkü Raci, o nazik usta Raci midir? Yoksa insanlığın yüz binlerce ahmaklarından biri midir? Ne arıyorsun? İstediğin nedir? Yeni ortay çıkardığın bilimsel gerçekler ile daha önceden kabul edilmiş olan ve halen geçerli olan gerçekleri çürütmedikçe bugünkü hareketine deliliğin en son derecesi demekten başka bir çare yoktur. Ne arıyorsun? Sonsuz hayatı mı? Vah zavallı! Bu geçici hayatla ne buldun ki onun sonsuzunu arıyorsun? Sana soruyorum, bu hayatta ne var?</p>

  <p class="normal1">Oh! Filozof Ten (Taine)’i ne kadar haklı buluyorum. Diyor ki: “İnsanlar yaratılış ve terbiye bakımından delidirler. Kazara öyle olsa da akıllı bulundukları zamanlar çok azdır.” Ne kadar doğru. Gerçekten insanlarda bir parça akıl ve düşünce olsaydı, sonsuz bir hayat aramak, hatta bu tembel ve başarısız varlığa bile dayanamayarak “eyvah zevkini”, “hayat kadehini”, yokluk sultanına takdim ederlerdi!</p>

  <p class="normal1">Bununla beraber bir kaza ve rastlantıdan oluşan hayatta, hafif delileri oyalayacak kadar zevk bulunduğu inkâr edilemez. İnsanların hayvanlık ve cehalet devirlerinde ortaya çıkardıkları kelimelere ruh vere vere, bunları düş renkleri ile süsleye süsleye bir duygu zinciri meydana getirmişlerdir ki bunlar, binlerce yıldır tekrarlayarak miras yoluyla bize kadar gelmiştir. Biz de gerçek olarak “vücut bakımından hiç” ve “bilgi bakımından utanç” duygusundan oluşan bu zincir ile hiçbir özelliği, hiçbir içeriği olmayan eşya topluluğuna çeşit çeşit gönül aldatıcı renkler veriyor, kendimizi tatlı tatlı kandırarak hayata bir anlam katıyoruz. İşte bütün çirkinliği ile gerçek hayat!</p>

  <p class="normal1">Benim zavallı dostum! Ya sen ne arıyorsun? Bu maddiyat, bu görünür hayaller bir ruhu ezmeye, bir vicdanı birbirine ters fikirler kaynağı yapmaya, bir aklı boğmaya yeterli değilmiş gibi bir de manevi hayaletler arkasında mı koşmak istiyorsun?</p>

  <p class="normal1">Zavallı kardeşim, zavallı ustam! Bilmiyorum ki bu mektubumu okuyacak, kalbimden kopan üzüntü ve merhamet sızısını anlayacak durumda mısın? Bana dediler ki... Ancak buna inanmak istemiyorum. İstemedim de. Sana bu mektubu yazmaktan kendimi alıkoyamadım. Bana cevap ver. Eski günler, tatlı anılar için bana cevap ver...</p>

  <p class="normal2"><span class="ideitalik">Raci’den Sami’ye mektup</span></p>

  <p class="normal2"><span class="ideitalik">Sevgili Sami,</span></p>

  <p class="normal1">Mektubunu aldım. Hatırın için beş on dakika hayal derinliklerimi terk ederek karanlık bir çukura benzeyen bu dünyaya geri geldim. Güzel çocuk! Demek ki dünyanın bir tımarhane, insanların bir sürü deli olduğuna inanıyorsun, o halde benim de delil olmama niçin itiraz ediyorsun? Galiba herkesin deliliğine benzemeyen farklı bir çeşit deliliğin bağımlısı olduğum için!</p>

  <p class="normal1">Evet değerli dostum, ben bu hayallerin arkasına gizlenmiş olan hayaletleri arıyorum. Ne yazık ki bulamıyorum. Bulamıyorum değil de. Nasıl anlatayım bilmem...</p>

  <p class="normal1">Bilimsel gerçeklere hiçbir şey denilemez. Ancak bir gerçeğin var olması başka bir gerçeğin var olmasına engel olamaz. Bazı vicdanlar vardır ki başlangıç ile son arasında bir çizgi, ayırıcı bir çizgi vazifesi görmek isteyen gerçeklerin önünde duramıyor. Ben düşündüm ki bu hayatı; dünyaya niçin geldiğimizi, ne olacağımızı, bizi göndereni anlamadan, terk etmeyeyim. Ah ne olurdu bu sorulara ben onların varlığını ya da yokluğunu kanıtlayan birer cevap verebilsem?</p>

  <p class="normal1">Benim aklımı vicdanımı yaralayan soruların basit cevapları yok ve olamaz. Bu son gerçeği yok saymak için insanın hayvanların sahip olduğu derecede bir zekâya, duygusuz bir kalbe sahip olması veya bilimsel keşiflerden habersiz olması gerekir. Bu gerçeği bilmeden veya görmeden onaylamak da böyledir. Derdime bilim dünyasının cevapları içinde derman aradım, bulamadım. Sonra garip bir âleme düştüm. Belki şimdiye kadar bu âlemde bulduklarım, sayısız endişe verici vicdanları ikna ederdi. Ancak ben? Teleskopların göremediği uzak alemleri benim akıl ve gönül gözlerim görüyor. İçlerinde ne olduğunu henüz arkadaşlarımızın anlamadığı, ışık veren yıldızlarla ben temasta bulunuyorum. Sizin araştırmalarınızdan gizlenen sönük gök cisimleri, benim görmek için ışığa gerek duymayan gözlerimin hedefi oluyor. Ben öyle bir ruh oldum ki benim için uzak, yakın, kötü ve hoş bir şey kalmadı. Maddiyat düşüncelerimin, duygularımın esiri, maneviyat kudretimin, gücümün memurudur. Durum böyle iken ben yine açım! Ruhum kendisini doyuracak düşünce gıdasını henüz bulamadı. Arıyorum, arıyorum. Ne mi diyeceksin? Hiç!</p>

  <p class="normal1">Sevgili ve değerli arkadaşım Sami, bu tımarhaneye bir deliyi neden çok görüyorsun? Anlıyorum ki bana acıyorsun. Teşekkür ederim. Fakat uyuşturucu kullanan bazı kişiler, bu hastalığın başında, zayıflık ve güçsüzlüğe çok benzeyen sarhoşluklarını nasıl severler, bu durumdan nasıl zevk alırlarsa ben de öyleyim. Benim düşüncelerle boğulmuş vicdanımın arayıp sormaları, en büyük zevkimdir. Geçen gün üyesi olduğum dertlilerin bir çeşit gözlemevi olan bir mezarlıkta geziniyordum. Mezarlıkta bir deli gördüm. Eline geçirdiği bir terazi ile oynuyordu. Ne yaptığını sordum. Bana şu cevabı verdi:</p>

  <p class="normal1">– Ahmaklıkla zekâyı tartıyorum.</p>

  <p class="normal1">– Bunda amacın nedir?</p>

  <p class="normal1">– Sonuçları hazine ile değerlendirmek!</p>

  <p class="normal1">– Ee! Nasıl buldun bakayım?</p>

  <p class="normal1">– Ahmaklığım o kadar ağır ki!.. Sanırım yaşadığımız zamanın Karun’u benim!</p>

  <p class="normal1">Bu ne demektir? Sana bunu şimdi anlatmak zordur. Yalnız benim durumum işte budur. Bu dünyada bir şeye ihtiyacım olsaydı sana derdimi açardım. Fakat yok. Artık senden bir ricam var. O da beni unutman. Yani meşgul etmemen.</p>

  <p class="ortayazi">* * *</p>

  <p class="normal1">Sami, bu mektubun kendine gelmesinden bir ay sonra Manisa’ya gitmişti. Amacı, üstadı ve değerli dostu Raci ile görüşmek ve onu o çirkin hayattan kurtarmaktı. Raci’yi Ayn-i Ali Sultan mezarlığında buldu. Raci düşündüğünün tersine sağlığını koruyordu. Elbisesi en ilgisiz veya kurnaz dilencilerin elbisesini andırıyordu. Sami mezarlığa girdiği zaman Raci’yi ebegümeci dalları arasında ve bir mezarlık taşına yaslanmış olarak gördü. Kendinden önce mezarlığa giren bir kadın Raci’ye doğru gidiyordu. Her ikisi aynı zamanda Raci’nin yanına geldiler. Raci, şaşılacak bir ilgisizlikle her iki ziyaretçiyi kabul etti. Sami, donup kalmış adeta bir heykele benzeyen arkadaşını boş yere canlandırmaya çalışıyor ve boş yere o sönük gözlerde bir sevgi ışığı arıyordu. Sonunda:</p>

  <p class="normal1">– Sami niçin geldin? Bir mezar taşı seyretmeye mi? dedi.</p>

  <p class="normal1">Sami gerçekten şaşırmıştı. Bir zamanlar en zarif ve en güzel biçimde konuşan, gençlerin hareketlerini büyük bir hayranlıkla seyrettiği Raci’nin bu Raci olduğuna inanamadığını gösteren üzüntü dolu bir ifade ve şaşkınlıkla arkadaşını gözden geçiriyordu. Raci:</p>

  <p class="normal1">– Kadın! Sen niye geldin? dedi.</p>

  <p class="normal1">Kadıncağız heyecan dolu yüreklerin bir şey açıklayacakları zaman yaptıkları gibi seli andıran gözyaşlarını boşaltarak cevap verdi:</p>

  <p class="normal1">– Afi Şeyhim! Meczup Efendi!.. Evliya Bey!.. Zavallı Nefise’m! Çaresiz kızım on beş yaşında çıldırdı. Haberim bile yoktu. Ah! Nereden bileyim. Aslında zavallı kızım sevdaya tutulmuş, yavrucuğum sevmiş, fakat ümitsiz, sessiz, sedasız sevmiş. Lütfullah Bey’in oğlunu seviyormuş. Zavallı delikanlı attan düştü. Başı bir taşa çarparak parçalandı. Kız bu haberi duyduğu gibi çıldırdı. Üzüntüsünden kendi kendini yerlere atmaya, etlerini ısırmaya başladı. Konu komşu güçlükle sakinleştirdik. Yalnız kızımın haykırışlarından durulmuyordu. Tımarhaneye getirip yatırmak zorunda kaldık. Şimdi Nefisem tımarhanede. Neyim var, neyim yok sattım. Türbelere adak götürdüm, okuttum, muskalar aldım fayda vermedi. Sonunda seni tavsiye ettiler. Git eteğini tut, bırakma. O adam bildiğin gibi adamlardan değil. Kızını iyileştirir, dediler. Ah evliya babacığım! Allah aşkına kızımı iyi et!...</p>

  <p class="normal1">Çaresiz kadıncağız hüngür hüngür ağlıyordu. Raci’nin yüzünde hiçbir üzüntü belirtisi görülmüyordu. Sami ise olağanca şaşkınlığı ile olanları izliyordu. Saf annenin yürekleri dağlayan durumu onun kalbini delmişti. Hâlbuki bu yakınmalar Raci’ye bir kaval sesi kadar bile etki göstermemişti. Sami, duygusuzluğun bu derecesine karşı, nefretle karışık bir hayret duymaya başladı ve kendini tutamayarak, Raci’ye kaba denecek bir dille:</p>

  <p class="normal1">– Eğer akli yeteneklerinden yoksun ve hasta olduğunu bilmesem, bu duygusuzluğun yüzünden seni alçaklıkla suçlarım, dedi.</p>

  <p class="normal1">Raci ayağa kalktı... Delilere yakışan bir heyecan ve hızda cevap verdi:</p>

  <p class="normal1">– Ben, ben mi akli yeteneklerinden yoksunmuşum? Behey çaresiz! Sen abdallar, alıklar gibi bu hayat faciasının karşısında ezilip kalırken, ben aşkın ne olduğunu, ikilik yokken bir kişinin kendi kendini nasıl sevebildiğini düşünüyordum. Düşünüyordum ki ben, sen, hava, taş, demir, hep tek bir şeyken neden demir ağlamıyor, taş çıldırmıyor da insan... (acayip bir kahkaha atarak) işte insan sizin gibi delilerle sohbet ederse, ne düşüneceğini bilemez olur. Demir ağlamaz, dedim. Kim demiş? Demirle şu kadının ne farkı var?.. Bu durumda ağlayan kim? Ağlamayan kim? (Sami’nin kolunu tutup bükerek) Bak, şu kolunu ben büktüm. Yalnız senden başka kimse olmasa kolunu kim bükerdi? Hâlbuki bükülüyor. Niçin? Buna cevap yok!</p>

  <p class="normal1">“Neden aşk var? Neden sefillik var? Neden zevk var? Neden üzüntü var? Niçin, niçin? Cevap yok, değil mi? On beş yaşında bir kız, yirmi yaşında bir genç. Tamam, genç bu kızı alsın, mutlu olsunlar. Ancak hayır. Oğlan attan düşer, kız çıldırır. Niçin? Yine cevap yok. Şimdi bu gariban niye yaşıyor? Benim hayatımda ne zevk var? Hiç! Bu dünya böyleyken genç ölür, kız çıldırır. Ben ve o gariban yaşar. Asıl ilginçlik neresinde? Bunun niye böyle olduğunu bilen yok, yok, yok!”</p>

  <p class="normal1">“Bu çaresize acıyorsun. Bana acımıyorsun. Onun kızı çıldırmış, pekiyi ama benim ruhum, benim evrenim... Çıldırdı. Ancak insan gözü, zevkin de duygununda en aşağısını görür. Oh! Beni nereden buldunuz? Ben ki şu dünyadaki zıtlıkları yok etmek üzereydim. Beni niye çevirdiniz? Beni neden yine “niçin”li bir dünyaya indirdiniz? Oh! Niçinsiz bir varlık! Peki, bu durum da seninle, çıldırmış kızın; benimle şu taş parçasının ne farkı var? Niçinsiz vücut!..</p>

  <p class="normal1">Raci’deki sinirlilik durumu tehlikeli delilerin halini aldığından tımarhaneye gönderilmişti. Birkaç gün süresinde siniri geçmiş olduğundan orta ve hafif sayılacak delilerle beraber bir avluya bırakıldı. Bu avlunun ortasında bir havuz bulunmaktaydı. Deliler bu havuzda ulu orta yıkanmakta ve avluda çoğu kere çıplak dolaşmaktaydılar. Bu durumun geçtiği tarihte Manisa Tımarhanesi gerçekten müthiş bir sefillik içindeydi. Hastaları yatırdıkları yataklar hiçbir yerde eşi görülemeyecek kadar pisti. Verilen yemekler kötüydü. Bununla beraber avlu önünde de demir parmaklığa gelen seyirciler tarafından hastalara rast gele yiyecekler verilirdi. Bu suretle iyi ve kötüyü ayırt etmekten yoksun olan deliler içinde yenmeyecek şeyleri de yiyenler olurdu. Hastanede havuzdan başka hiçbir bilimsel tedavi şekli yoktu. Hala delilere sayılar saydırılıyor, sinirli olanlar Allah rızası için suya atılıyordu, işte Raci’yi kader böyle bir tımarhaneye getirilmeye mecbur bırakmıştı. Bu tımarhaneye girmek çok kolaydı. Tımarhane görevlilerine göre tımarhaneye her getirilen deliydi. Ancak akıllılar için bu adamlar tarafından hiçbir ölçü olmadığından tımarhaneden çıkmak çok zor bir şeydi. Bir de buraya girenleri arayan olmazsa.</p>

  <p class="normal1">Raci bu memlekette yabancı idi. Üzerindeki nöbet geçmişti. Ancak Raci gibi bir adama göre bir mezarlıktan sonra en rahat yer ancak bir tımarhane olabilirdi. Delilerin garip tartışmaları Raci’yi düşünmekten alıkoyuyordu. Bununla beraber hiçbir zaman tımarhanede kalmayı çok bularak oradan çıkmak için hiçbir girişimde bulunmadı.</p>

  <p class="normal1">Raci tımarhaneye gireli on beş gün olmuştu. Bir gün hafif deliler, yeni gelmiş bir deliyi karşılayarak onunla eğleniyorlardı. Bu yeni deli, eskilerin çok hoşuna gitmişti. Yeni deli ağırbaşlı adımlarla, güler bir yüzle avluda yürümekteyken yirmi otuz deli hep bir ağızdan:</p>

  <p class="normal1">– Aynalı, Aynalı... Aynalı! diye bağırıyorlardı.</p>

  <p class="normal1">Bu sözler Raci’nin dikkatini çekti. Başını kaldırdı. Sevinç ve hayret dolu bir sesle bağırdı. Tımarhaneye gelen yeni deli, Raci’nin kaybettiği ve bulmak arzusu ile Anadolu’nun yarısını dolaştığı halde bir yerde izine rastlamadığı “Aynalı Baba” idi. Raci Aynalı’nın ellerine sarıldı.</p>

  <p class="normal1">... şehri mezarlığında başlayan gezi anıları bu sefer Manisa Tımarhanesi’nde devam etti. Bu anıları anlatan Raci’nin hatıralarından ikinci defterini okuyucuların yorumlarına sunacağız. Yalnız bundan önce Raci’nin tımarhanedeki araştırmalarını içeren bazı notların faydalarından okuyucuları ayrı bırakmak istemedik. Delilerin deliliğini inceleme, belli ki akıllıyım diye iddia edenlerin yaptığı işler içinde en uygun olanıdır. Sözü Raci’ye bırakıyoruz.</p>

  <p class="normal"><span class="idebold">MAKAM DELİSİ</span></p>

  <p class="normal1">Tımarhane arkadaşlarımın arasında değişik sebeplerden çıldırmış olanlarında incelenmeye değer birçok adam vardı. Bu delilerin bazısında görülen delilik şekli, deliliğin bir mutluluk mu yoksa bir felaket mi olduğu hakkında beni çok düşündürdü. Dünyada her şey oranlı oluyor. Buna göre de delilik de bazen mutluluk bazen de felaket sayılmaya gayet uygun bir durum... Zararsız deliler içinde bir jandarma eri vardı ki kendini alay kumandanı olmuş sanıyordu.</p>

  <p class="normal1">Her gün bir köşeye oturur ve çok derin düşüncelere dalardı. Saatlerce düşündükten sonra yüzü memnuniyet ve mutluluk ifadeleri ile dolu olarak kalkardı. Bir gün kendisine ne düşündüğünü sordum. Cevap olarak dedi ki:</p>

  <p class="normal1">– Bin kadar eşkıya çetesi var. Kara Efe, Ak Efe, Yeşil Efe, Mor Efe, hepsi dağa çıktı. Ben bütün Türk ülkesinin alay beyi olduğumdan sadrazamdan bu haydutları yakalamak için emir aldım. Bin kadar bölük çıkardım. Kendim de aklımı bir tabağa koyarak bin parça ettim. Her parçasını bir bölük çavuşunun çantasına koydum... Çavuşlar akılları yetmediği zaman çantadan benim aklımı çıkarırlar, ne yapacaklarını danışır sorarlar, işte bu sayede ne Kara Efe kaldı ne Mor Efe. Hepsini yakaladım... Derken işi padişaha bildirmişler. Bana kırk cariye, bir deve yükü altın, beş yüz tane madalya bağışlamış. Şimdi derdim budur. Daha önceden de aldığım madalyalarla bu son aldıklarım yirmi oda dolduruyor. Bunları nasıl taşıyayım? Sonunda derdimin çözümünü buldum. Bir tren kiraladım. Her nereye gidersem beraber götüreceğim. Vagonlarına madalyalarımı astıracağım ve oldukça büyük bir yazı ile:</p>

  <p class="normal1">– Bu madalyalar alay beyi Cırlak Efe’nin madalyalarıdır, diye yazdıracağım. Başka çare yok. İnsan madalyalarını yanında taşımazsa neye yarar.</p>

  <p class="normal1">Bu zavallı, mutlu deliler kısmına dâhildi. Ancak bu sistemde binlerce deli mevcut olduğunu düşündüm de sakın dünya büyük bir tımarhane olmasın dedim.</p>

  <p class="normal1"><span class="idebold">İKİ GERÇEK</span></p>

  <p class="normal1">İki deliden bir tanesi gerçekten Kur’anı hıfzetmiş. Diğeri ise arabacı. Bunlara çifte hafız denmesinin sebebi arabacının diğerini her zaman taklit etmesinden doğuyordu. Demir parmaklık önüne deli seyretmeye gelen akıllılar! Bütün Müslümanlara has bir şefkat ve bağışlama alışkanlığı ile delilere yiyecek, özellikle tütün, şeker ve bunun gibi şeyler getirip veriyorlardı.</p>

  <p class="normal1">Bununla beraber delilerin obur ve pisboğaz olanları parmaklık önünde seyirci gördükleri gibi yanlarına giderler. Her biri uzmanı olduğu konuda saçmalar anlatarak tütün ve başka şeyler isterlerdi.</p>

  <p class="normal1">Hafız; cenazelerde, hastaların başucunda, evlilik törenlerinde dualar okuyup bağış toplamaya alışık olduğundan bir seyirci görür görmez parmaklığın önüne gidip diz çöker ve okumaya başlardı. Arabacı, hafızın kazancından yararlanmak düşüncesiyle onun yanında diz çöker ve hafızın ağzından çıkan kelimeleri mümkün olduğunca taklit etmeye çalışırdı. Zavallı hafız, ara sıra seyircilere:</p>

  <p class="normal1">– Bu hafız değildir. Onu dinlemeyiniz, diye uyarıda bulunuyor olsa da arabacı gözlerini kırparak:</p>

  <p class="normal1">– Sözlerine kulak asmayınız. Zavallı delidir, derdi.</p>

  <p class="normal1">Bir gün bu yalancı hafız ile görüşürken, niye hafız taklidi yaptığını sordum. Bana dedi ki:</p>

  <p class="normal1">– Hafızı dinleyenlerin yüzde doksanı, okunan şeyin doğrusu benim okuduğum mu, yoksa hafızın okuduğu mu olduğunu fark etmeyecek kadar cahildir. Bir adam bunlara, kendinden geçerek her ne okursa Kur’an sanırlar. Yalnız ve yalnız başlarını sallarlar. Bizim hafız da okuduğunu anlayanlardan değil. Durum böyleyken seyircilerin çoğu benim hafız olduğuma yemin bile ederler.</p>

  <p class="normal1"><span class="idebold">DELİLİĞİ DAHA AKILLI BİR DELİ</span></p>

  <p class="normal1">Halkımız içinde birtakım insanlar var ki sadece “bildiğini bilmez”, bunun yanında her şeyi bilirim havasındadır. Doktor değildir. Ancak doktorları küçük görür. Önüne gelene ilaç tavsiye eder. Evlenmesini asla bilmemiş, içi ve dışı çirkin bir kadın ile evlenenler ise her gence evlenme yöntemleri öğretir. Çok para harcayarak yaptırdığı ev, ahıra benzer. Bununla beraber Mimar Sinan’ı bile beğenmez... Bu kalabalıktan bir tanesi üzüm bağlarına sahipti. Geçim ve idare hakkında düzgün bir fikri olmadığından daha önce yüksek bir miktara ulaşan servetinin bir kısmını kaybetmiş. Bu kayıp, zavallının zihni üzerine önemli etkiler yapmışsa da uyanmasını sağlayamamış. Bağlara zarar veren “filoksera”ya (asma biti) hayvanların neden olduğunu duymuş. Fakat veterinerlerin ve ziraat mühendislerinin önlemlerini çok cahilce bulduğundan kendisi birtakım ilaçlar yapmaya kalkışmış. Düşünmüş ki cıva, kehleleri (bitleri) kaçırıyor, telli sergen uyuzu, rastık taşı birtakım yaralara iyi geliyor. Bunlara birtakım asalaklar için zararlı maddeler ekleyerek bir macun meydana getirmiş. Kütüklere sürmüş. Sonuç? Doktor Kuru Sıkı’nın dişleri, tedavi hakkındaki sonucun aynısı. Bu garip filozof (çünkü Doktor Kuru Sıkı gerçekten filozoftu), diş ağrısına çare olarak çene kemiklerinin sökülüp atılmasını tavsiye ederdi.</p>
</body>
</html>
