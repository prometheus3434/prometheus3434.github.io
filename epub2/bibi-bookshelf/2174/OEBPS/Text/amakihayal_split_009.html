<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>amakihayal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7"><span class="idebold">BEŞİNCİ GÜN</span></h1>

  <p class="ortayazi">&nbsp;</p>

  <p class="ortayazi"><span class="idebold">ER MEYDANI</span></p>

  <p class="normal1">Bugün hava biraz sıkıntılı, buna rağmen serin ve güzel idi. Aynalı’nın eline bir tabak dolusu irmik helvası geçmiş. Ben erkence kulübenin önüne uzandım. Daha önceki günlerde olduğu gibi acayip bir uyku ve garip olaylara tanıklığım başladı. Kendimi Ayasofya Camiinin müezzini olarak görüyordum. Saatime baktım. Sabah ezanının okunma vakti gelmişti. Minareye çıktım. Sadece bir defa “Allahu Ekber” dememle beraber büyük bir kuş minareye yaklaştı. Beni pençesi ile kaptığı gibi arkasına oturtarak uçtu gitti. Korku ve şaşkınlığım biraz azaldıktan sonra hayretle etrafı izlemeye başladım. Güneşin parlak ışıkları havayı yeni yeni aydınlatmaya başlamıştı. Aşağıya baktım. Minarenin tepesini görebilecek kadar yükselmiştim. Kuşun sırtı büyük bir oda kadar geniş ve düz olup insanın gereksinimi olan her türlü yiyecek, giyecek ve diğer lüzumlu malzemeler kuşun sırtının her iki tarafına konulmuş raf ve dolap gibi araçların içine yerleştirilmişti. Hayretle:</p>

  <p class="normal1">– Ya Rab! Bu ne haldir? Bu nasıl bir kuş, beni nereye götürüyor? dedim.</p>

  <p class="normal1">Kuş başını çevirdi. Sözlerimi duydu:</p>

  <p class="normal1">– Ben meşhur Anka Kuşuyum. Korkma, sana bir zarar gelmez. Ben kendi cinsimin padişahıyım. Arkamda tahıl ve yiyecek yüklü elli tane daha Anka kuşu var. Hiçbir şeye ihtiyacın olmaz, dedi.</p>

  <p class="normal1">Üzüntü ile:</p>

  <p class="normal1">– Peki, beni nereye götürüyorsun? Niçin kaptın? dedim.</p>

  <p class="normal1">– İstekleri benim tarafımdan emir olarak kabul edilen biri tarafından görevlendirildim. Sana şimdiye kadar yaratılmış olan âlemleri seyrettireceğim, dedi.</p>

  <p class="normal1">Artık çaresiz kaderimize razı olmak gerekmişti. Zaten Anka’nın sofa gibi olan ve pamuk gibi tüylerle döşenmiş sırtı gayet rahat olduğu gibi düşmek korkusu da yoktu. Biraz obur olduğumdan sağdaki yemek dolaplarına el attım. Gayet nefis İngiliz bisküvilerinden biraz aldım, yedim. Biraz da su içtim. Sonra sigaramı yaktım. Canım kahve istedi. Anka Kuşu’nda insanın aklından ve içinden geçenleri anlama özelliği de varmış:</p>

  <p class="normal1">– Dolaplarda kahve, çay, her şey vardır, ispirtoluk da var. Kahveyi pişir, dedi.</p>

  <p class="normal1">Şaşkınlığım devam ederken kahvemi içtim. Akıl almaz bir hızla yükseliyorduk. Anka:</p>

  <p class="normal1">– Son dolapta büyük bir şişe var. Ondan bir kadeh iç. Yanındaki küçük şişeden gözlerine sürme çek. Çünkü hava tabakasını yakında terk edeceğiz, dedi.</p>

  <p class="normal1">İsteklerini yerine getirdim. Havanın mavi rengi pek koyu bir laciverde döndükten sonra birden bire tam bir karanlık ortaya çıktı. Benzeri görülmemiş, karanlığının derecesini kimsenin tahlil edemediği bir gece içinde kaldım. Ancak gözlerime çektiğim acayip sürme sayesinde o karanlık gökleri aydınlatan milyonlarca yıldızı, Anka’yı ve sırtındaki malzemeleri ve kendimi tamamen görmekteydim. Gökteki yıldızların ışığı, etrafta hiçbir aydınlık oluşturmuyordu. Biraz sonra büyük bir şaşkınlıkla irice çakıl taşlarından yapılmış gibi görünen yeryüzünün görüş alanı içinde ince, fakat dikine sonu görünmeyecek kadar uzun bir yol gördüm. Hava boşluğunda böyle tuhaf bir yola rastlayacağımı hayal etmediğimden hayretimi Anka’ya arz ettim. Anka güldü. Cazibeli pençesini kaldırdı. Büyükçe bir çakılı pençesine aldı. Taşı bana vererek:</p>

  <p class="normal1">– Sana eşya dilinden anlama yeteneğini verdim. Taşla konuş, dedi.</p>

  <p class="normal1">Ben sigaramı yaktıktan sonra taşı karşıma alarak:</p>

  <p class="normal1">– Ey taş! Sen nesin? Nereden geldin, nereye gidiyorsun? dedim.</p>

  <p class="normal1">Taştan içleri acıtan bir ses duymaya başladım:</p>

  <p class="normal1">– Ey insan! Yine yaralarıma tuz bastın. Yine keder kapılarını açtın. Ah! Ben neyim, neyim? Neydim bilemem. Yalnız bildiğim, bu evrende sayılmayacak kadar çok olan evlerden birinin parçasıydım. Küçüklüğümden başlayarak vücudumu oluşturan parçaların yirmi-otuzu o evde, bilim ve erdem ile şöhret sahibi olmuş bilginlerin, cihan padişahı olmakla anılmış padişahların vücudu onu meydana getiren kısımlarda bulunuyordu. Ben benzerlerim gibi o evde gam ve kederden uzak oturuyordum. Gün geldi, korkunç bir gürültü meskeni sarstı. Şiddetli bir rüzgâr meskene esti. O büyük bina, milyarlarca parçalara ayrılarak her biri bilinmez bir semte uçtu gitti. Ben de milyonlarca arkadaşımla garip bir çizgiyi, bilinmez bir yolu izlemek zorunda kaldım. Milyonlarca sene bir ışık ve ısı kaynağının etrafında dolaşarak, bazen parlak, bazen sönerek vakit geçirdim.</p>

  <p class="normal1">Gün oldu, o ışık kaynağından anlamadığım fiziksel bir sebeple uzaklaşmaya başladık. Sanki tarafsız bir yere, iki evren arasına geldik. Heyhat! Yürüten elin kamçısı yine “Yürü!” dedi. Bu sefer diğer bir ışık kaynağının, başka bir güneşin esiri, ışığının aynası olduk. Milyonlarca sene sonra bir grup arkadaşımla bu sefer de başka bir dert bizi buldu. Yeni güneşimizin etrafında dönerken bir günümüzün bir dumanın içinden geçmesi gerekiyor. Bu dumanın içine düşen arkadaşlarım bir inleme, bir “ah!” haykırışı ile yanmaktadırlar. Biz de her an böyle yakıcı bir durumu beklemekteyiz. Yalnız yandıktan sonra yok olup rahat edecek miyiz? Yoksa yine başka bir anlam kazanıp, başka bir şekilde sonu gelmez boşlukta dolaşıp duracak mıyız? dedi.</p>

  <p class="normal1">Taşı uzaya o büyük boşluğa geri attım. Anka Kuşu düşüncelerimi anlayarak:</p>

  <p class="normal1">– Evet, bu taş eskimiş, parçalanmış bir âlemin arta kalan parçalarındandır. Birkaç kuyruklu yıldızın birleşenlerinden biri olarak hizmet etti. Şimdi de güneşin etrafında özel bir iş görüyor. Yeryüzünün havasına kapılıp içine girerse benzeri gibi bir akan yıldız olacaktır, dedi.</p>

  <p class="normal1">Derin düşüncelere dalmış, yorulmuştum. Biraz uyudum. Uyandığım zaman rutubetli bir havanın ciğerlerime dolduğunu hissediyordum. Yüksek bir tepe üzerinde oturuyorduk. Etrafımızdaki manzara hayret vericiydi. Sonsuz bir okyanus yeni gördüğüm bu dünyayı tamamen kaplamıştı. Birer ikişer metre büyüklüğündeki adacıklar, bu denizin içinde kuşbakışı ile çiçek saksıları gibi güzel bir manzara ortaya çıkartıyordu. Adaların üstünü örten güzel otlar ve garip şekilli çiçek ve ağaçlar arasında mermerden yapılmış düzenli ve güzel evler bulunuyordu. Anka Kuşu aklımdan geçenleri anladı:</p>

  <p class="normal1">– Merih gezegenindeyiz, dedi.</p>

  <p class="normal1">Büyük bir şaşkınlıkla:</p>

  <p class="normal1">– Bizim dünyamıza ne kadar benziyor, dedim.</p>

  <p class="normal1">– Evet, dedi Anka Kuşu. Oldukça fazla benzer, yalnız biraz daha mükemmeldir. Çünkü daha eskidir.</p>

  <p class="normal1">Yine sordum:</p>

  <p class="normal1">– Yalnız burada bizim dünyamızda olduğu gibi büyük kıtalar yok mudur? Gezegeni sadece büyük bir okyanus oluşturmakta. Binlerce küçük büyük adadan başka bir şey görmüyorum.</p>

  <p class="normal1">– Bu gördüğün Merih okyanusu değildir. Şimdi sel ve yağmur mevsimi olduğundan ada sandığın parçalar suyun ulaşamadığı yüksek yerlerdir. Bu sular çekildiği zaman karalarla gerçek denizler ayrılır. Yalnız nehirlerin sularının taşması ve yağmur mevsimi düzenli olarak zamanının bilinmesi nedeni ile yükseldiği yerlerden başka yerde canlı bulunmaz. Bu sebeple Merih gezegeninde zararlı, yırtıcı ve gereksiz hayvan kalmamıştır. Burada ortaya çıkan akıl sahibi bir canlı yani bu gezegenin insanı, karaların adaya dönmesi sonucunda zararlı ve vahşi hayvanlarla uzun bir mücadeleye girişti. Sonuçta onlara karşı üstünlük sağladı. Sadece faydalı birkaç hayvan bırakıldı. Bunları da evcilleştirerek çoğalttı ve sayıları arttı. Böylece çok mükemmel bir hale geldiler. Bu gezegende büyük şehirler, hükümet ve yönetim gibi yeryüzüne özgü şeyler yoktur. Buradaki insanların anlayışı kuvvetli olduğundan size gerekli olan birçok şey onlar için gerekli değildir. Dürbünü eline al. Buradaki insanları biraz izle. Çünkü kısa bir süre sonra hareket edeceğiz, dedi.</p>

  <p class="normal1">Dürbünü mermer evlerden birine çevirdim. Yeryüzündeki insanlara benzer yaratıklar gördüm. Farkları ise dış görünüş itibarı ile bunlar bizden daha fazla organa sahiptiler. Şaşkınlığımı Anka’ya söyledim:</p>

  <p class="normal1">– Bunda hayret edilecek ne var? İnsanın şekli güzel bir yaratılıştır. Görmüyor musun ki âlemin parçalarının düzenlenmesi, cins ve şekil değişikliğinin haricinde, hemen hemen aynı şekle dönmüş oluyor. İnsan zekâsının bulduğu geometrik şekillerle eşsiz doğa sanatının tam bir benzerliği ve ilişkisi vardır, işte bu ilişki ki insanın yaratılan âlemlerin merkezi olduğuna ve gerçek yaratıcı ile maddi ve manevi bağına en büyük kanıttır.</p>

  <p class="normal1">Bundan sonra yine sonsuz alanda gezintiye başladık. Yüzlerce, binlerce küçük gezegene, birçok kuyruklu yıldıza, boşluktaki yolları oluşturan sayısız yıkılmış âlemlerin artıklarına rastladık. Bir gün Himalaya Dağlarına tepe dedirtecek kadar büyük ve yüksek dağlı, garip bitkilere sahip, sıcak bir gezegene vardık. Anka:</p>

  <p class="normal1">– Burası Jüpiter Gezegenidir, dedi.</p>

  <p class="normal1">Jüpiterdeki hayvanların kabalığı ve şekil bakımından tuhaflığı ikinci arazideki fosillerimize benzemekte fakat daha büyük bir biçimdeydi. Burada durmadık.</p>

  <p class="normal1">Sonunda bir yere vardık ki burası güneş sisteminin sonu idi. Çünkü güneşin çekme ve itme kuvveti bizim algılarımıza sığmayacak genel bir yasa etrafında şaşırtıcıdır. Bundan sonra tek ve çift güneşli birçok güneş sistemi, binlerce kendi halinde âlem seyrettik. Hayat şekilleri ve yapıları birbirine benzer ve gerçek kaynak bir tek şeydir. Yoruldum ve Anka’ya durumumu anlattım:</p>

  <p class="normal1">– Seyahate çıkalı bir seneye yakın bir zaman oldu. Acaba bu âlemlerin son noktasına vardık mı? dedim.</p>

  <p class="normal1">Güldü:</p>

  <p class="normal1">– Hey çocuk! Bilginlerimizin keşfettiği binlerce âlemden henüz bir tanesinin milyonda bir oluşturacak bölümünü bile seyretmedik, dedi. Heyhat! Hızlı bir şekilde milyonlarca sene dolaşıp gezsek ancak evrenin bir mahallesini gezebilmiş sayılırız, diye ilave etti.</p>

  <p class="normal1">– Ya Rab! Ya Rab! Bu nedir? Büyük ve geniş harika anlayış nedir? dedim.</p>

  <p class="normal1">– Buna dünyanın her yerini kaplayan büyük Kaf Dağı derler. Sonsuzdur, dedi. Sustum kaldım.</p>

  <p class="normal1">Yolculuğumuz sürerken bir gün Anka Kuşu dedi ki:</p>

  <p class="normal1">– Üçüncü dolaptaki şişeden biraz iç ve bütün cesaret ve kahramanlığını topla. Korkma. Çünkü hiçbir insanın göremediği bir manzarayı göreceksin. Şu karşımızda gittikçe büyüyen güneşi görüyor musun? Bu güneş, sizin güneşinizden binlerce defa büyüktür. Onu yakından seyredeceksin, dedi.</p>

  <p class="normal1">Ve hızla dolaşmaya başladı. Dolaptan şişeyi çıkardım. Sudan biraz içtim. Korku ve titreyişle gittikçe büyümekte olan güneşe doğru bakakaldım. Güneş, önce büyük bir tarla gibi görünüyordu. Sonunda ufku kapladı. Karşımda her türlü düşünce ve hayalin üstünde bir ateş denizi vardı. Biz henüz güneşin uzaktan görünen yüzünden bir hayli uzak ve nur gibi havanın içinde bulunduğumuzdan yüzeyindeki ateş dalgaları dağlar gibi görünmekteydi. Yalnız güneşin yüzeyine yaklaştıkça yakıcı dalgaların büyüklüğü insandaki görüş gücünün ve vicdanındaki kuvvetin üstüne çıkmaya başladı. Anka dedi ki:</p>

  <p class="normal1">– Güneşin içindeki kaynamanın ortaya koyduğu müthiş gürültünün derecesini hayal etmeye gücün yetmez. Sizin dünyanızdaki gök gürültülerini milyon defa büyütürsek bunlar hakkında bir fikir sahibi olmuş olursun.</p>

  <p class="normal1">Anka Kuşu’na geri dönmek istediğimi söylemeye karar verdim. Çünkü her biri yüzlerce kilometre yüksekliğinde dalgaların birbirini takip etmesi insanın dayanma noktasının üstünde bir cehennem yeri ortaya çıkarıyordu. O sırada sanki o ateş kaynağı, o gökyüzü cehennemi titredi. Yüzeyinde hareket halinde bulunan ateş maddelerinin dalgaları birbirleri ile çarpışarak bir an için dikine, tepesi görülmez ateş dağları meydana getirdi. Güneşin yüzü çatladı, yarıldı. Ortaya çıkan yeryüzü büyüklüğündeki büyük bir yırtıktan binlerce kilometre yüksekliğinde ateş dalgaları çıktı. Bu dehşetli manzara karşısında gücüm yetmemiş, dehşet ve korkudan bayılmışım. Gözümü açtığım zaman kendimi kavuklu kişinin kabri üzerinden yuvarlanmış, yerde yatıyor gördüm. Aynalı kahve pişiriyordu. Yanına gittim. Aynalı ciddi bir yüzle:</p>

  <p class="normal1">– Yaratılış bir olduktan sonra pire de bir fil de. Onun için erenler Anka Kuşu gibi sonsuz sahada boşuna uçmazlar. Boş bir şey bu ney. Vicdanları parçalayan bu heybet, bu sonsuz derya, Allah’ın küçük bir noktasının bir parçasını bile dolduramaz. Hele şu kahveni bir iç, dedi.</p>

  <p class="normal1">Aynalının muhterem ellerini insanlarda çok az bulunan ciddi ve içten bir saygıyla öptüm.</p>

  <p class="normal2"><span class="ideitalik">Ey Vahdet! Bahr-i bi-payan! Sensin mevce-zen!</span></p>

  <p class="normal2"><span class="ideitalik">Kesret-i emvaç içinde rü-nüma sensin yine</span></p>

  <p class="normal2"><span class="ideitalik">Bin isim, yüz bin çeşit vermişsen de kendine,</span></p>

  <p class="normal2"><span class="ideitalik">Her ne dense, asman, eflak, ervah-ı beden,</span></p>

  <p class="normal2"><span class="ideitalik">Yalnız sensin, sen!</span></p>

  <p class="normal2">&nbsp;</p>

  <p class="normal2"><span class="ideitalik">Dikkat ve im’anla baksa çeşm-i insan aleme;</span></p>

  <p class="normal2"><span class="ideitalik">Asümane, kubbe-i Minaya, mihr-i envere,</span></p>

  <p class="normal2"><span class="ideitalik">Alem-i balaya, arşa, bir de bu esfel yere,</span></p>

  <p class="normal2"><span class="ideitalik">Dürbin-i ma’rifetle baksa vech-i ademe.</span></p>

  <p class="normal2"><span class="ideitalik">Yalnız sensin, sen!</span></p>

  <p class="normal2">&nbsp;</p>

  <p class="normal2"><span class="ideitalik">Sünbül ü reyhanda da, şevke ve gıylanda da,</span></p>

  <p class="normal2"><span class="ideitalik">Dillhiraş-ı feiiyad-ı arslanın, nevas’ı bülbülün,</span></p>

  <p class="normal2"><span class="ideitalik">Gonca-i şevk-bahşi, buy-i ruh-nüvazı bir gülün,</span></p>

  <p class="normal2"><span class="ideitalik">Zerre-i camidde de en ufak hayvanda da,</span></p>

  <p class="normal2"><span class="ideitalik">Yalnız sensin, sen!</span></p>

  <p class="normal2">&nbsp;</p>

  <p class="normal2"><span class="ideitalik">Cümle havasımda, kalbde, akl ü vicdanımda,</span></p>

  <p class="normal2"><span class="ideitalik">Sevk-i aşkla mest ü bihuş olduğum demlerde,</span></p>

  <p class="normal2"><span class="ideitalik">Derd-nak, yardan mehcur kaldığım demlerde,</span></p>

  <p class="normal2"><span class="ideitalik">Hasret ü firkatle suzan bi-karar canımda,</span></p>

  <p class="normal2"><span class="ideitalik">Yalnız sensin, sen!</span></p>

  <p class="normal2">&nbsp;</p>

  <p class="normal2"><span class="ideitalik">Aguş-i vuslatımda mehlika lerzan iken,</span></p>

  <p class="normal2"><span class="ideitalik">Cavidani bir hayatı sığdırırken ane.</span></p>

  <p class="normal2"><span class="ideitalik">Bihuş nigeran olurken kar gibi gerdane.</span></p>

  <p class="normal2"><span class="ideitalik">Havi-i ulviyette ruhum valih ve hayran iken.</span></p>

  <p class="normal2"><span class="ideitalik">Yalnız sensin, sen!</span></p>
</body>
</html>
