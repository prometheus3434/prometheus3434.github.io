<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>amakihayal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16"><span class="idebold">ZİNCİRDEKİ SÜSLENMİŞ TAŞLAR</span></h1>

  <p class="normal1">Havada tek bir bulut yok, oldukça aydınlık bir ortam. Aynalı ile oturmuştuk. Her zaman olduğu gibi cezveyi ateşe koyduk. Şekeri bol kahvemizi daha bitirmeden hayallere dalmıştım. Bugünkü gezim uçmakla başlamıştı. Yorgun olduğum için rüyada bile uçmaya dayanacak gücüm yokken bu hayali uçuş beni fazlasıyla yoruyor, serseme çeviriyordu. Tuhaf olan ise doğru bir yol üzerinde değil, sürekli yukarı çıkarak uçmaktaydım. Görüş alanımdan gezegenler, güneşler tamamen kaybolmuştu. Bir yere geldim. Orada artık yönetimi elime alabilmiş ve uçmaktan vazgeçerek yükselişinin son noktasını bulmuş bir balon gibi uzayda durabiliyordum.</p>

  <p class="normal1">Bir süre dinlendikten sonra sağ tarafa doğru uçmaya başladım. Benim gibi serserice uçmakta olan bir kişiye rastladım. Selam verdim. Durdu. Ve bana kim olduğumu sordu. Cevap verdikten sonra buralara nasıl yükseldiğimden habersiz ve hiçbir bilgim olmadığını da ilave ettim. Bana cevap olarak:</p>

  <p class="normal1">– Burası ruhların kıyameti beklediği Berzah evrenidir. Ben Pisagor’um.</p>

  <p class="normal1">– Pisagor mu? Hani şu meşhur Pisagor. Filozof Pisagor ha!</p>

  <p class="normal1">– Evet.</p>

  <p class="normal1">– Ey büyük üstat, ne kadar sevindim! Bilseniz ne şeref! Benim gibi bin tane derdi olan bir öğrencinin sizin gibi büyük bir hocaya rastlaması eşi bulunmaz bir şanstır.</p>

  <p class="normal1">– Oğlum burası dünya değil. Bu bakımdan yalan söylemeye ihtiyaç yoktur. Bana büyük üstat deyip durma. Dünyada çabalayıp gece gündüz kafa patlatmam yetmezmiş gibi asırlardan beri şu berzah âleminde aynı bilinmezliği aynı soruyu düşünüyorum. Biliyorum ki olayların gerçeği birdir çünkü sayıların aslı tektir. Diğer bir görüşle kâinat da uyum demektir. Yalnız çözemediğim kısımlar var. Yazmak ve düşünmek istiyorum. Ama gariptir ki bu boşlukta ne yazı yazacak tahta, ne de kalem var. Üzerinde biraz kâğıtla bir kalem var mı?</p>

  <p class="normal1">Üstadın bu açıklaması bana acayip geldi. Hatta berzah âleminde bile düşünce ve tasadan kurtulamayan üstattan ayrıldım. Bir süre sonra diğer bir gölgeye rastladım. Ona selam verdim. Selamı almadan önce:</p>

  <p class="normal1">– Çırağım Eflatun’u ve onun çırağı Aristo’yu gördün mü? diye sordu.</p>

  <p class="normal1">Bu soruya şaşırmakla beraber bu iki dahi filozofu neden ve niçin sorduğunu sordum. Dedim ki:</p>

  <p class="normal1">– Bunlardan ne istersiniz?</p>

  <p class="normal1">Dedi ki:</p>

  <p class="normal1">– Burada alay edip kendilerini tuzağa düşürecek Sofistler yok. Canım çok sıkılıyor. Bizim Eflatunla Aristo’yu bulsam, birbirine takıştırarak onların çene kavgası ile eğlenecektim.</p>

  <p class="normal1">Bu kişinin konuşma tarzından eşsiz filozof Sokrat olduğu anlaşıldı. Bu da uçtu gitti. Ben yalnızlık sahasında sıkıldığımdan, tam uzaklaşacağım zaman gayet sevimli bakışlı bir gölge yolumu kesti. Çok güzel bir konuşmayla şiire benzeyen bazı sözler söylemeye başladı:</p>

  <p class="normal1">– Evet, diyordu. Dünyada görüp bildiklerimiz hep yüce âlem ve yukarıda ruhlarımızın gördüğü gerçeğin sönük birer hayali ve hatıraları idi.</p>

  <p class="normal1">Ben:</p>

  <p class="normal1">– Kimsiniz efendim?</p>

  <p class="normal1">– Eflatun’um!</p>

  <p class="normal1">– Bendeniz burada hiçbir gerçek görmüyorum. Tam tersine her ne biliyor ve görüyorsam dünyada görüp bildiklerimin hatırasından oluşmuştur.</p>

  <p class="normal1">– Çünkü burası yüksek âlem değil. Berzah âlemidir. Ama burada dünyada olduğumuz gibi kayıtlı olmasak da yine sadece ruh olmadığımız meydandadır. Dünyada cismimiz vardı. Burada da şu kadar ki katı cisim değil hoş cisim. Bu bakımdan bu berzah âleminde görüp bildiklerimiz hatırasının hatırasıdır...</p>

  <p class="normal1">– Yalnız bu berzah âlemi denilen, şu boşlukta neye saplanıp kalıyor? Neden o yüce âlem diye anlattığınız yerlere gitmiyoruz?</p>

  <p class="normal1">– İki bin senedir benim de düşünüp düşünüp kafa patlattığım sorun budur. Neden bu berzahta oturmak zorunda kalmışız. İşte sorunun burasını açıklayabilirsen, rica ederim, gel beni de haberdar et. Öğrencilerim bekliyor, ben onlara ders vermeye gidiyorum. Hoşça kal. Allah’a ısmarladık, dedi.</p>

  <p class="normal1">– Ey filozof Allah aşkına biraz durunuz. Bu berzah âleminde de ders vermek, ders almak gibi şartlar var mı?</p>

  <p class="normal1">– Bu gibi eğlenceler olmasa burada insan sıkıntısından çatlar. Hem neden saklayayım. Talebem Aristo’nun buna karşı ileri sürdüğü bir sürü itiraz ve eleştirilere cevap vermekten memnunluk duyarım.</p>

  <p class="normal1">Eflatunda gitti. Ben belalardan, kayıtlardan, ihtiraslardan ve tepkilerden berzah âleminde bile kurtulamadığıma hayretler içinde iken gözümü açtım.</p>

  <p class="normal1">Koca Aynalı:</p>

  <p class="normal1">– Ne kuş var, ne kuşlar. Bir zevkle o da var, o da var. Buna rağmen evlat, safran kabarmıştır, sana bir kahve pişireyim, diyordu.</p>

  <p class="normal1">Kahveyi içtim. Ardından yine kendimi uçar bir şekilde gördüm. Etrafımda bir sürü gölge uçmakta, ben de amaçsız, hedefsiz bunların arasında uçmaktaydım. Bir süre şuraya buraya uçtuktan sonra diğer uçanlarla birleştik. Bunlar bir sürü yazardı. Ahlak yazarı, şair, hekim, her boydan, her cinsten vardı. Sohbet ediyorlardı. Sohbetlerine doğal olarak ben de katıldım. Uçtuğumuz bu sonsuz boşluk hakkında düşüncelerimiz birbirine yakın olmakla beraber hiçbirimiz esaslı bir şey söyleyemiyor ve hiçbir sorunu halledemiyorduk. Bir taraftan uçmamıza devam ediyor, bir taraftan sohbeti kesmiyor, ilerletiyorduk. En çok konuşan, ahlak yazarı denilen kişiydi. Etrafından bazen kabul bazen itiraz sesleri duyuluyordu. Bu sırada söze şimdiye kadar susan, uzun bir surat ve uzun sakallı, isminin Çata olduğunu sonradan anladığım meşhur yazarlardan biri karıştı. Herkes yeni bir istekle yazarı dinlemeye başladı. Bu kişi diyordu ki:</p>

  <p class="normal1">– Dostum ahlakçı! İşte burada yanılıyor ve hepimize gerçek olmayan yakıştırmalarda bulunuyorsunuz. Sizi temin ederim ki küçük bir değişiklikle eserleriniz halk tarafından kabul edilecek ve yüzlerce defa basılmaya layık görülecektir.</p>

  <p class="normal1">– Hatta yeni nesli bilime davet etmek için eserleriniz oyun haline getirilecek ve her yerde tiyatrolarda sergilenecektir. Evet, sizin eserleriniz kalıcı eserler arasındaki yerini ölümsüzlük payesi ile alacaklardır...</p>

  <p class="normal1">Herkes yazarın bu konu hakkındaki görüşlerini ilgi ve hayretle dinliyordu. Bu edebiyatçı coşmuş, büyük bir coşku ile:</p>

  <p class="normal1">– Evet, dostlarım, evet. Hep düşünün. Bugünkü durum gerçekten düşünülmeye değer bir bilimdir. Yazı yazacak hemen hiçbir konu kalmamıştır. Çünkü anlayışlar değişti. Her konuda garip ve ilginç değişiklikler ortaya çıktı. Eskiden garip ve yeni sayılan şeyler, bugün yeni nesil tarafından ne yeni ne de garip olarak algılanıyor. Zaman her konuda, birçok yenilikler mi diyeyim yoksa delilikler mi sayayım, olaylar ortaya çıkarmıştır. Bugün en ciddi eserler yeni nesil tarafından komediye veya alaya alınarak dalga geçiliyor. Bu yüzden hayatı bir makine, ruhu bir hayal, vicdanı basit bir mahkeme gibi görmek ve yaşamak anlamını görev ve erdem kabul eden bilginlerle bilim adamları ile dalga geçilmekte değil midir? Bu bakımdan ey saygın Öğretmen, ey Ahlakçı! Siz bir gün kıymetli eserlerinizle en meşhur komedi yazarı sayılacaksınız.</p>

  <p class="normal1">Bu nutuk devam ederken biz de bir yere yaklaşmış, uçmaktan vazgeçmiştik. Zavallı ahlakçının arkasında önemli ve ağır bir bilgi yükü, bir çuval basılmamış eser taslağı olduğunu o zaman görmüştüm. Bu adam uçmanın şiddetinden mi yoksa nutkun etkisinden mi nedir, bilinmez bir sebeple “pat” diye yere düştü. Hepimiz etrafına üşüştük. Uçan arkadaşlarımızdan ismi Doktor Pataban olduğu anlaşılan uzman bir Doktor Ahlakçıyı muayene etti:</p>

  <p class="normal1">– Ya Allah şaşılacak şey! Mide bomboş. Hazmedecek bir şey yok. Bu baygınlık midenin kendi kendini hazmetmesinden ileri gelen bir şey, dedi.</p>

  <p class="normal1">Edebiyatçı ve yazarlar arasında bu konuşmanın tatsızca devam etmesi başka bir tarafta grup halinde toplanan diğer topluluğa karışmama sebep olmuştu. Bunlardan iki kişi şöylece konuşuyorlardı:</p>

  <p class="normal1">– Havayı solumakta eşitlik yok. Her şeyden vergi alınan bu zamanda hâlâ hava üzerine vergi konulmamış olmasına ne dersin? Bundan daha garip bir şey olur mu?</p>

  <p class="normal1">– Azizim, cidden hoş söylüyorsun. Böyle bir vergi teklif etmeli. En az birkaç yüz milyon frank değil, lira gelir ortaya çıkar.</p>

  <p class="normal1">Ucu gelmeyecek gibi olan bu karşılıklı konuşmadan da kulak misafiri olmaktan vazgeçerek uzaklaştım. Temizce giyinmiş bir kişi ayakta duruyordu. Meğer bu da yazar ve edebiyatçı imiş. Şuradan buradan biraz konuştuk. Bana, faydalı eserler yazarak zamanımı değerlendirmek yerine ömrümü yarasızca geçirdiğimi açıklayarak kızgınlığını ve dargınlığını belirtiyordu. Bu sene, hiç olmazsa bir eser yazıp yazmadığımı sordu. Karalamaya çalıştığımı, ancak karışıklık nedeni ile oturup tam anlamı ile yazmaya vakit ayıramadığımı belirttim. Bu kişi alaycı bir tebessüm ile:</p>

  <p class="normal1">– Bak, ben bu sene mükemmel bir eser yazdım. İsmini söylesem ne çıkar. Çünkü bir şey anlaşılmaz. Şu kadarını unutma ki bilim var olduğu için öyle kendiliğinden kıymetli bir şey değildir. İş bilen adamların işlerini kolaylaştırmak amacı ile ancak bir önem değer kazanabilir. Bu gerçekleri anlamayan bilginler boş insanların beğenilerini belki kazanabilir ama kendisi sonsuza dek boş bir insan olmaktan kurtulamaz. Parasız bol alkışların ve beğeninin züğürt tesellisinden başka bir değeri var mıdır ki...</p>

  <p class="normal1">Önümde geniş bir meydan görünüyor. Halk küme küme toplanmış bulunuyordu. Bu berzah âleminde çok meraklı olmuştum. “Haydi, bakalım şurada ne var” dedim. Uçtum, yürüdüm. Sonunda bir boş alana ulaştım. Orada toplanan halk, sınıf bakımından birçok gruplar oluşturmuştu. Meydanın ortasında yüksek bir yer yapılmış, ortasına da büyük bir macuncu fırıldağı asılmıştı. Acaba bu nedir, diye merakla bakarken biraz sonra hayretler uyandıran bir kambur geldi. Fırıldağın bir ucuna oturdu. Bunun hem önünde hem de arkasında kamburlar vardı. Ömrümde hiç böyle çift kambur görmemiştim. Garip olan tarafı, ön kamburu şeffaf olduğundan içi görünüyor, adeta bir tuhafiye mağazası idi. İçinde sayılamayacak kadar çeşitli eşya vardı. Bakışlarım garipleşmiş, kamburun içini sanki Mescid-i Aksa avlusundan büyük, sayısız gözlü bir mağaza gibi görmekteydim. Hayretimin sonu yoktu. O sırada elinden tutarak bir adam getirdiler. Baktım ki bu bir kördü. Fırıldağın yanına oturttular. Bu esnada daha önce görüştüğüm Ahlakçı, Edebiyatçı topluluğu ve Doktor Pan da gelmiştiler. Yanımda birisi fısıldıyordu:</p>

  <p class="normal1">– Bu kambur “felek”, bu kör de “talih”tir.</p>

  <p class="normal1">Hepimiz fırıldağın etrafına dizildik. Etrafta halka meydana getirmiştik. Kör, fırıldağı çeviriyor; fırıldakta oturup dönen kamburun, ön kamburundan çıkarıp attığı çeşitli eşyaları etraftakiler kapışıyordu. Garip olanı herkesin kısmeti olan eşya başına düşüyordu. Sıra yazarlara, edebiyatçılara geldiği zaman bunlar da bir halka oluşturdular. Ben memurlar ile yazarlar arasında bir yerdeydim. Memurların çokluğu beni cimriliğe sürükledi. Yazarlar sınıfına sokuldum. Tuhaf bir rastlantı ile birçok basılmamış eseri sırtında olan ahlak öğretmeni, benim sol tarafıma düşmüştü. Müthiş kambur herkese bir şey atıyordu. Sıra bize gelince başıma isabet eden ağır bir şey beni yuvarladı. Aslın da pek cılız olan ahlak öğretmeni Çat da benimle beraber yuvarlanmıştı. Sersemlikten kurtulunca ilk işim benim kısmetim olan, beni yerlere yuvarlayan şeyin ne olduğunu aramak oldu. Aman Ya Rabbi, bu bir küfe çürük domates idi. Domateslerin bir kısmı başıma, yüzüme ve gözüme bulaşmıştı. Talihime düşen bu acayip salça olmuş domatesler ile etrafıma bakarken, arkadaşların kısmetlerini seyrederken, gözüme benimkinden daha tuhaf bir olay takıldı. Ahlak öğretmeni Çat’ı yuvarlayan benim düşmemin etkisi olmayıp, başına isabet eden bir sepet yumurta olduğu görülüyordu. Öğretmenimiz aslında pek zayıf olduğundan başına isabet eden yumurtanın hemen hepsi kırılmış, her tarafını kaygan bir cila kaplamış ve tavada kızartılmak üzere hazırlanmış yumurtalı dil balığı şeklini almıştı. Son derece sakin ve sabırlı olan Çat Hazretleri büyük bir ciddiyetle yüzündeki, başındaki yumurta tabakasını parmaklayarak açlığını gidermeye çalışıyordu. Çürük domatesle bulaşmış olduğumu unutarak kahkahayı bastım. Ahlak öğretmeni büyük bir ciddiyetle söyleniyordu:</p>

  <p class="normal1">– Bine yakın yumurta. Bari kırılmasalardı. Bir sene onlarla geçinir, şu sırtımda senelerdir taşıdığım basılmamış eserlerimin hiç olmazsa üç-beşini bastırabilirdim.</p>

  <p class="normal1">Bu sırada daha önce temiz elbiseli ve eserinin isminden bir şey anlaşılmaz diyen ve birtakım felsefi şeylerden bahseden adam, elinde bir kese altın tutarak geldi. Ahlak yazarının yumurta artıklarını parmakladığını, benim de kahkahalarla güldüğümü görünce dedi ki:</p>

  <p class="normal1">– Yahu adamlar! Siz ne budala ne ahmak yaratılışta varlıklarsınız. Dünyada her şeyden faydalanmanın yolu varken siz bunun tam tersini yapıyorsunuz. Eminim ki elimdeki bir kese altını size versem bunu da harcamasını bilemeyeceksiniz. Haydi, birbirinizin yüzünü yalayınız. Domatesli yumurta yemiş olursunuz. Haydi, durmayınız, vakit geçirmeyiniz.</p>

  <p class="normal1">Bu sözlerin bitmesinin ardından ahlak yazarı hemen kucağıma atıldı. Kollarını boğazıma doladı. Zayıflıktan, gıdasızlıktan Güney Amerika’nın karıncayiyen hayvanının hortumu şeklini alan yarım karış ince ve sert diliyle yüzümü yalamaya başladı. Kedidili kadar tırtıllı olan bu dil yüzüme dokundukça o kadar gıdıklandım ki değil karşılığında yumurtalarını yalamak, deli gibi gülmekten katılıyor, bir taraftan da aç ahlakçının demir kadar sağlam ince kenetlenmiş kollarından kendimi kurtarmaya çalışıyordum. Gırtlak gırtlağa yuvarlandık. Bir aralık kendimi kurtarabilmiştim.</p>

  <p class="normal1">Gözümü açtım.</p>

  <p class="normal1">Koca Aynalı, elinde bir tabakla mezarlığın kapısı tarafından geliyor, gülerek söyleniyordu:</p>

  <p class="normal2"><span class="ideitalik">Âlem bir deniz,</span></p>

  <p class="normal2"><span class="ideitalik">Sen bir gemi,</span></p>

  <p class="normal2"><span class="ideitalik">Aklın yelkeni,</span></p>

  <p class="normal2"><span class="ideitalik">Fikrin dümeni.</span></p>

  <p class="normal2"><span class="ideitalik">Kurtar kendini!</span></p>

  <p class="normal2"><span class="ideitalik">Göreyim seni...</span></p>

  <p class="normal1">Tabağı önüme koydu. Oturdu. Dolabından biraz ekmek çıkardı, verdi. Tabakta domates salatası üzerinde hazırlanıp konulmuş yumurta vardı. Berzah âleminde gördüklerim hatırıma geldi. Aynalı tekrar güldü:</p>

  <p class="normal1">– Bir farkla aynıdır. Yalnız farkı çıkarınca hâlâ aynı mıdır? Boş ver, çok düşünme. En sonunda başına atılan domateslerden ezilmeyen birkaç tanesi ile ahlakçı yazarın başına isabet eden yumurtalardan kırılmayan birkaç tanesinden yapılmış salatadır. Kaşıkla! Kısmetinde ne varsa kaşığında o çıkar. Buyurun da yiyelim. Zaman yine aynı zamandır oğlum! dedi.</p>

  <p class="normal1"><span class="idebold">Aynalı’nın Sonsuz Yolculuğu</span></p>

  <p class="normal1">Ruhumda acayip bir tatsızlık ve bulanıklık hissediyordum. İşlerimi bitirmeden önce Aynalı Baba’ya uğradım. Beni görünce gülümseyerek, fakat değişen bir ifade ile:</p>

  <p class="normal1">– Ee evlat, ben artık buradan göçüyorum. Gerçekten ayrılmamızın zamanı geldi. Allah yardımcın ve rehberin olsun! Sen yarın sabah bir zahmet et, uğra. Sana bir dağarcıkla içindekileri bir hatıra olarak bırakıyorum. Beni gönlünden çıkarma ki her an seninle beraber olayım, deyince meseleyi anladım ve elimde olmadan ağlamaya başladım.</p>

  <p class="normal1">Aynalı da ağlayarak beni bağrına bastı!</p>

  <p class="normal1">– Ne yapalım evladım. Gelip gitme bu dünyaya ait olan bir iştir. Dış görünüşüne niçin bakmalı. “Tanrının da dediği gibi cisim her gün başka bir yerdedir; biri dünya diğeri ahiret.” Biz Allah’ın emrinin dışında olamayız ki!</p>

  <p class="normal1">Geç vakitlere kadar yanında kaldım. Ancak saatler ne kadar da çabuk geçmişti. Görünmeyen bir şimşek miydi bilmem. Son derece üzgün bir şekilde ayrıldık. Bütün gece gözüme uyku girmedi. Gün ilk ışıkları ile etrafı yeni aydınlatırken mezarlığa gittim. Hoş bir seher rüzgârı esiyor, en sıkıntılı gönülleri bile ilahi bir sesle dolduruyordu. Ben son derece korkmuş ve üzülmüştüm. Sadece ışık olan o Koca Aynalı bir ağaç dibinde, o her zaman sevdiği asırlık çitlembiğin altında, kolları göğüste çapraz kavuşturulmuş, sanki güzel bir rüya görüyormuş gibi gülümseyerek ve rahat bir şekilde uzanmıştı. Yaklaştım. Hasret ve sevgi gözyaşları ile kutsal ellerini ıslattım. Ağladım, ağladım. Ne kadar zaman geçtiğini fark etmiyordum. Gönlüm ve vicdanım son görevleri yapmak için bir türlü ayrılmaya ve hazırlıklar yapmaya razı olamıyordu. Kendimden geçmiş bir halde kalktım. Sevenlerinden meydana gelen küçük bir toplulukla döndük ve sevdiği ağaçların altına sonsuz istirahat evine koca Aynalı Baba’yı yerleştirdik. Akşama kadar kötü bir iç sıkıntısı yüreğimi ve vicdanımı yaraladığı için hiçbir iş yapmadan serseri ve başıboş bir şekilde dolaştım.</p>

  <p class="normal1">Gecem birçok düşünce ve geçmişe ait olayları düşünerek geçti. Ertesi sabah Baba’nın bıraktığı hatırayı hatırladım. Kederlerimizin dolu olduğu kulübeye girdim. Deri çanta küçük bir şeydi. Açtığım zaman bana kalan eşya; bir büyük, iki küçük cezve, dört-beş fincan, yüz gram kadar şeker ve kahve, bir tane el yazması Kur’an-ı Kerim ve küçük bir cep defterinden oluşuyordu. Kulübeyi tamir ettirdim. Artık dünya işlerinden uzak kaldığım zamanları burada geçiriyordum.</p>

  <p class="normal1">Defterdeki yazıya bakılırsa merhum Baba’nın yazısı çok hoş ve inci gibi olduğu, kendisi gibi yazısının da gözü okşadığı görülüyordu. Birçok bilgince şiirler ve kıymetli yazılar konulmuş olan defterin birkaç yazısı, tüm insanlığın duymasında bir engel olmayan ve saklanmasının tam tersine faydalanılacak eserler olduğundan, aşağıya alıyorum.</p>

  <p class="normal1"><span class="idebold">Mutluluk</span></p>

  <p class="normal1">Her insan, her akıl ve vicdan sahibi, hatta en değersiz bir hayvan bile bu varlık ve kalabalıklar dünyasında ihtiyaç duyduğu andan başlayarak mutluluğu araştırmaya başlar. Bu öyle değişmez bir kuraldır ki doğa kanunları içinde her kanun uzaklaşmış olsa bile bu kural her halde bu unutulma kanunundan uzaktır. Hayvanlar akıl bakımından belki de çoğunlukla az bir mutluluk bulur. Çünkü istekleri, zevki, düşüncesi sınırlıdır. Yalnız insan -yani olgun insan olmak şartıyla- araştırdığı, istediği ve arzuladığı mutluluğun ne olduğunu ne içerdiğini tam olarak bilmemesine rağmen yine de bilmediği bu konu hakkında bir sınır belirleyemez. Nice mutlu kimseler vardır ki bu hırs ve tutku nedeni ile bu gibi işlerle görevli olmadığı fikrine kapılır. Kendi kendine ölümlü hayatını bir cehennem haline getirir. Zaten en basit ve ilkel bir insanın, bir insan yavrusunun bile bitmez tükenmez bir isteği ve arzusu vardır, insan! İşte bu zamanda her şeyi oldukça biliniyorken anlaşılamayan bir bilinmezlik! Nedense insan yaratılışı gereği tuhaf ve gariptir. Birçok şeye sahip olur, sahip oldukça da hırsı artar?</p>

  <p class="normal1">Acaba mutluluk nedir? İşte bunu bilen yoktur. En doğru açıklaması ile bu dünyanın tasasından ve koşuşturmasından habersiz mecnunlar mesut sayılabilir.</p>

  <p class="normal1">Dikkat ediniz. Bir şehri tiyatroya, halkını aktöre benzetmek çok mümkündür. .... şehrindeydim. Zamanın gerektirdiği şekilde herkesle ilişki kuruyor sohbet ediyordum. Pek çok insanı inceleyerek akıl süzgecinden geçirdim. Bu insanlar anlamlı ya da anlamsız birçok eksiklikleri ile mutlu değildiler. Bu koca memlekette en fazla dikkatimi üç kişilik çekmişti.</p>

  <p class="normal1">Biri oturduğum mahallenin imamı. Diğeri de ... Tekkesi Şeyhi olan kişi idi. Her ikisi gerçekten tuhaf insanlardı.</p>

  <p class="normal1">İmam efendi oldukça ders görmüş, meşhur okul El-Ezher’e kadar gitmiş, bunun yanında durumu oldukça iyi, konuşkan, köyden çıktığını unutup şehir halkına karışmaya çalışan, birçok yerde etkili tanıdıkları olan, her işle ilgilenen ve oldukça tutucu bir kişiydi.</p>

  <p class="normal1">Şeyh efendiye gelince, babadan miras kalan tekkenin düzenli geliri ile rahat bir durumda, Kuran’a sokulmaya çalışılan hurafelerin dışında, evliya ve ermiş hikâyelerini iyi bilen, birçok batıl ve dinde yeri olmayan uydurmaları bilen, bütün Mevlevi sema ve dinî törenlerini bilen, çoğu zaman rüya gören, cin çağıran, şeytan kovalayan bir adamdı.</p>

  <p class="normal1">İmam Efendi herkese itiraz eder. Ahiret zamanının geldiğine, iman ve inancın zayıflığından ve kıyametin kopmasına az bir zaman kaldığından dem vurur. Herkeste bir ayıp ve kusur görür. Kimsenin kıldığı namazı, aldığı abdesti beğenmez, kendinden başka kitaba bağlı, Allah’tan korkan adam olmadığını savunurdu. Aslında İmam Efendi sadece kendi üzerine düşen görevlerle uğraşsa yalnıza kendini dinine ve kitabına adasa belki mutluluğu bulacakken hem yukarıda anlatılanlar hem de zamanını gizli eğlenceler ve bir de köylülere faizle gizlice para vermesi yani tefecilik yapması nedeni ile bu mutluluğu kendinden esirgemiş ve gök gürültüsünden bile kaçarak hayatını çekilmez bir hale getirmişti. Şeyhe gelince, cin çağırmak bir yana, cin korkusundan geceleri tuvalete bile karısı yanında olmadıkça gidemiyordu. Evinde kızının durumunu bazen görür, bazen görmez. Basit, aptal, tam anlamıyla tembel bir adam olduğundan, oysa mutluluğa kendini bilenlere göre biraz bağlılıkla ve biraz dikkatle sahip olabilecek bir durumda iken aksine bu durumu ile hayatının her aşamasında ıstırap içindedir.</p>

  <p class="normal1">Asıl konumuzu oluşturan ise üçüncü kişidir. Bu üçüncü adam, araştırmalarımın sonucuna göre hayatından memnun ve aynı zamanda belli bir dereceye göre mesut bir aile oluşturmuştur. Şehirde gezerken bulunduğum yere beş on adım uzaklıkta Hamdum isimli bir marangoz dikkatimi çekmişti. Bu adam otuzla kırk yaşları arasında görünüyor, vücudu sağlam, sağlığının iyi olduğu da yüzünden ve halinden anlaşılıyordu. Her zaman neşeli olan bu adamla gelip geçtikçe selamlaşırdım. Bir gün kendini bilmezlere uygun bir selamdan sonra dükkânın bir köşesindeki tabureye çöktüm. Beni memnuniyet ve saygı ile karşıladı. Hemen en küçük çırağını kahve ısmarlamaya gönderdi. Hamdum Ağa, bir tahtayı rendelemekle uğraşırken sohbetimiz devam ediyordu. Diyordu ki:</p>

  <p class="normal1">– Baba! Bir marangoz zamanını boş durmak ve çene çalmakla geçirmemelidir. Kusura bakma. Buradan gelip geçerken gördüğün bu üç kalfa ve çırak oğullarımdır. Beni işten uzak, boşboğazlık ederken görürlerse kötü bir örnek olur. Bir taraftan çalışır, bir taraftan da seninle görüşebilirim. Çalıştığım için kusura bakma!</p>

  <p class="normal1">Diğer tezgâhlar önünde biri yirmi, diğeri on beş, on altı yaşlarında gürbüz, çalışıp kazanmaya örnek iki genç, pehlivan pazılarını andıran kollarını sıvamışlar, işleri ile uğraşıyorlardı. Dükkânın daha içinde bana kahve ısmarlamaya giden sekiz on yaşlarında tombul bir çocuk da talaş ve yongaları ayırıp çuvallara koymaya çalışıyordu.</p>

  <p class="normal1">Ben bir taraftan kahvemi içiyor, bir taraftan da:</p>

  <p class="normal1">– Hamdun Ağa! Maşallah, Allah bağışlasın. Bunlar senin oğulların, öyle mi? dedim.</p>

  <p class="normal1">Hamdun Ağa iftihar edici bir tavırla:</p>

  <p class="normal1">– Evet. Üçü de oğlumdur. Büyüğü ilk çocuğumdur. Şimdi yirmi yaşına girmek üzere. Memleketin en yetenekli, en çalışkan marangoz ustalarından oldu. Hatta kendi kendine benim bilmediğim zeytin işlerini, kabartma ve oymacılık gibi şeyleri öğrendi. Yakında bu sanatı en iyi bilen inşaatçı Yahudilere bile ders verecek ustalık yapacak seviyeye gelir. Halen kendisine bir mecidiye gündelik veriyorum.</p>

  <p class="normal1">– Ya! Gündeliği kimden alıyor?</p>

  <p class="normal1">– Kimden alacak ya! Benden. Düşün ki oğlum yok. Dükkânımda bir usta çalıştıracağım. İşini bilen, yetenekli bir usta günde bir mecidiye almayacak mı? Ben dışarıdan adam alacağıma kendi oğullarımı çalıştırmaktayım.</p>

  <p class="normal1">Ben şaşkınlıkla:</p>

  <p class="normal1">– Bir baba oğluna gündelik verir mi?</p>

  <p class="normal1">Hamdun:</p>

  <p class="normal1">– Elbette! Bir çocuk babasının yanında gündelik almazsa ne iş öğrenir, ne de iş çıkarır. Baştan savma çalışır. Çünkü babası, kendi babası olduğu için değil, belki el emeği için kendisini besliyor düşüncesine kapılıp ahlaksız olur. Bir de para kazanmayı ve emeğinin değerini öğrenmek gibi faydalı durumları öğrenir. İşte bu nedenle ben de oğullarıma para veriyorum. Ortanca oğlum on kuruş alıyor. Yalnız üç gün sonra cumartesi hafta başıdır. Artık becerikli bir kalfa olduğundan haftalığını on beş kuruşa çıkaracağım. Küçük oğlan, hâlâ benim rahmetli ustamdan ilk aldığım ücret kadar yani yirmi para alıyor. Çok çalışkan ve girişkendir. Hatta büyük kardeşlerine üstünlük sağlayacak gibi görünüyor. Hakkı bir kuruşsa da iki defadır acelesinden ve dikkatsizliğinden elini kesiyor, onun için arttırmıyorum. Eğer bir daha kesmezse kuruşu hak edecek. Ben dikkatsizleri sevmem.</p>

  <p class="normal1">– Demek ev masrafını da ortak yapıyorsunuz, öyle mi?</p>

  <p class="normal1">Hamdun Ağa:</p>

  <p class="normal1">– Aa! Öyle şey mi olur? Farz et ki oğlum yok. O zaman masrafına kalfa ve çıraklarım mı ortak olacak? Ancak birçok kişide olduğu gibi, evlatlarım kendilerini geçindirecek para kazanmaktan yoksundurlar. Bu durumda harcamalara nasıl ortak olurlar? Oğullarım kazandıklarını biriktiriyorlar. Büyük oğlumun kendisine kalacak bir hayli sermayesi vardır. Biraz daha artarsa benim sermayeye yetişecek. Kendisine uygun bir dükkân açacağım. Ya da işime ortak edeceğim. Ve evlendireceğim, torunlarımla da ev şenlensin. Sonra sırası ve kısmeti ile ikinci ve üçüncü.</p>

  <p class="normal1">– Demek ağam, sen oldukça zenginsin. Öyle mi?</p>

  <p class="normal1">Hamdun çocuklarına seslenerek:</p>

  <p class="normal1">– Kollarınızı kaldırın dedi.</p>

  <p class="normal1">Çocuklar kollarını kaldırdılar. O zaman:</p>

  <p class="normal1">– Bana bak Aynalı Dede. Bu sekiz kolu az zenginlik mi zannedersin? Haydi, oğullarım, işinize devam ediniz. Ben çoktan oğlumun geleceğini kendimce hazırlamıştım. Ortancanınkini de tamamlamak üzereyim. Bilir misin Dede ben yirmi yaşında evlendim. O zaman günlüğüm yedi kuruştu. Bir sene sonra büyük oğlum dünyaya geldi. Ustam rahmetli Hacı Mürteza, günlüğümü on beş kuruşa çıkardı. Bana yol gösterdi. O günden itibaren günlüğümden altmış para oğlumun geleceği için, üç kuruş hastalık halinde çalışamayacağım zamanın giderleri, için on para bayramlarda fakirlerin çocuklarına elbise yapmak için, on para sadaka vermek için, üç kuruş da sermaye biriktirmek, iki kuruş ev kirası, elbise ve saire için ayırmaya başladım. Beş kuruş bize bol bol yetiyordu.</p>

  <p class="normal1">Ben:</p>

  <p class="normal1">– Ben bu düzeli hayata şaşıyorum. Demek ki senin ustan Hacı Mürteza iyi bir adamdı.</p>

  <p class="normal1">– Allah rahmet etsin. Neyim varsa onun sayesindedir, dedi.</p>

  <p class="normal1">Marangoza:</p>

  <p class="normal1">– Allah saadetini arttırsın. Allah karına ve çocuklarına sağlık ve uzun ömürler versin, dedim.</p>

  <p class="normal1">Bu duam marangozu pek memnun etti. Önce küçük çocuğundan başlayarak oğulları elimi öptüler. Mutlu ailenin halinden o kadar memnun oldum ki, çoktan beri acı ve tatlı bir sebep bulup gözyaşı dökemeyen gözlerim sulandı. Marangoza:</p>

  <p class="normal1">– Şimdi bana nasıl ömür geçirdiğinizi de anlatın? dedim.</p>

  <p class="normal1">– Sabahları oldukça erken kalkarız. Yaz ve kış yüzümüzü soğuk su ile yıkar, küçük büyük hepimiz birer kahve içeriz. Ailece biraz konuştuktan sonra erkenden karımın ateşe koyduğu bir tencereyi odamıza alarak bir çorba içeriz. Kalkar dükkâna geliriz. İçimizden biri eve gereken yiyeceği ve malzemeyi alır, eve götürür. O günkü işlerini kendilerine veririm. Çalışmaya başlarlar. Öğlene yakın karnımız acıkınca küçük, eve gider, yemeğimizi getirir. Güzelce karnımızı doyururuz. Gazete okumak için komşu kahveye bir kahve ısmarlar, bir gazete alırım. Büyük oğlum göz gezdirir, bana önemli haberleri olayları anlatır.</p>

  <p class="normal1">– Vayy! Evlatların okuma biliyor ha!</p>

  <p class="normal1">– Hem okurlar, hem yazarlar.</p>

  <p class="normal1">– Demek; onları okula gönderdin öyle mi?</p>

  <p class="normal1">– Hayır. Ben fakir bir hoca buldum. Hoca öğretmeni olduğu okula gitmeden önce her sabah bir kahve ve iki metelik karşılığında dükkânıma gelir çocuklara yarım saat ders verir. Bir senede oğullarım Kur’an-ı Kerim’i ve gazeteyi okuyabildi. Bize yetecek kadar da yazmayı öğrendiler. Ondan sonra her sene hocanın uygun gördüğü kitapları aldım. Öğle tatillerinde, bazen de geceleri bu kitapları okurlar. Gelelim nasıl yaşadığımıza. Öğle vakti bir buçuk saat tatildir. Gazete dinlemek mecbur değildir. İsteyen bir saat uyuyabilir. Akşam ikindi vaktinden sonra dükkânı kaparız. Bak dede ben kahve taraftarıyım. Hepimiz günde beşer fincan kahve içeriz. Akşam üstleri şehrin uygun yerlerinde küçük bir gezinti yaparız. Geceleri evimize esnaf komşulardan erkek ve kadınlar gelirler. Ha! Bizim karıyı komşu kadınlar çok severler. Çünkü hiç dedikodu yapmaz. Her cuma karım ve çocuklarımla bahçemize gideriz. Bir kır âlemi yaparız. İşte günümüz de böyle geçer. Allah’a şükürler olsun bizim eve hastalık girmez. Ömrüm boyunca ben iki, bacım da üç defa hasta olduk. Çünkü düzenli yemek yer ve yatar kalkarız. Abur cubur yemeyiz, şükürler olsun.</p>

  <p class="normal1"><span class="idebold">Bir Park Gezintisi</span></p>

  <p class="normal1">... senesinde Filistin’in ... şehrinde bulunuyordum. Sıcak bir günün akşamı biraz hava almak üzere halkın beğendiği ... parkına doğru, zeytinlikler arasından yol almaya başladım ... parkında birçok mükemmel gazinonun hemen hepsi benim gibi sıcaktan bunalanlarla doluydu.</p>

  <p class="normal1">İnsanlar her nedense zararsız delileri çok sevdiklerinden kahvelerde oturan insanlardan bazıları beni kahve, nargile içmeye davet ediyorlardı. Fakat ben, herkes tarafından arzulandıkça, nazlanmayı arttıran kadınlarda görülen bir eda ile isteyenlere ilgi duymuyor, kendi keyfime göre geziniyordum.</p>

  <p class="normal1">En büyük ve şık kahvelerden birinin önünden geçerken bir garson koşarak geldi. Her nedense kahve garsonluğu Rum milletine has bir sanattır. Suriye ve Filistin’de her sanat ve iş, yerlilerin elinde iken kahve ve gazinolarda garsonlar, meyhaneciler her yer gibi Rumlardandı. İşte koşup gelen garsonun da Rum olduğu kendilerine özgü bir dille konuşmasından anlaşılıyordu. Garson garip bir Arapça karışımı Türkçe ile.</p>

  <p class="normal1">– Aynalı Baba, seni beyler istiyor. Buyurunuz, dedi.</p>

  <p class="normal1">Ben:</p>

  <p class="normal1">– Hangi beyler? deyince:</p>

  <p class="normal1">– Ben bilir miyim kimlerdir? İşte şu ağaçların altında oturanlar, dedi.</p>

  <p class="normal1">Yaya olarak geze geze haylice yorulmuştum. Beyleri eğlendirmek, daha doğrusu biraz dinlenmek ve gönlümü oyalamak üzere yanlarına gittim. Ben şehir halkı arasında aynalarım ve yabancılığım ile bilindiğim gibi, ben de şehrin ileri gelen ve memurlarının hemen hepsini tanıyordum. Köşedeki beylerin yazı işleri müdürü, demiryolu yöneticisi, lise müdürü, ilçe başmühendisi ile üç lise öğretmeni olduklarını anlamıştım. Hepsi beni görünce alaylı bir şekilde ayağa kalkarak:</p>

  <p class="normal1">– Vay hemşerimiz Aynalı Sultan! Vay Aynalı Baba! Hacı Aynalı buyurun! sesleri ile karşıladılar.</p>

  <p class="normal1">Ben de rolüme uygun olarak cevaplar vererek kanepeye oturdum. Garson geldi. Yazı işleri müdürü:</p>

  <p class="normal1">– Hazreti Aynalı ne içeceksin? diye sordu.</p>

  <p class="normal1">Bir nargile istedim. Bunun üzerine nargileyi getiren garson başka ne içeceğimi sordu.</p>

  <p class="normal1">– Beyler ne içerse ondan getir, dedim.</p>

  <p class="normal1">Garson:</p>

  <p class="normal1">– Beyler vermut içiyor. Siz de ondan mı istiyorsunuz? deyince ben:</p>

  <p class="normal1">– Evet, on bir palamut, dedim.</p>

  <p class="normal1">Beyler ve etraftaki masalarda Türkçe bilenler kahkahayı kopardılar. Türkçe bilmeyenler de kahkahanın nedenini anlayıp katılınca kahkahalar çoğaldı.</p>

  <p class="normal1">Beni bilenler bilmeyenlere uzak masalara kadar anlatıyordu. Anlatılanlar tam anlamı ile “tuhaf ve zararsız bir deli” cümlesi ile özetlenebilirdi.</p>

  <p class="normal1">Özellikle orada bulunanlar arasındaki yabancı hayranlığı ile bilinen, gönülleri hoş tutmak işleri haline gelen kadınların en fazla dikkatini çeken özelliklerim aynalarla rasgele üçünü bir onluğa aldığım horoz şekerleriydi.</p>

  <p class="normal1">Vermutu içtim. Karşıdaki masada rahat ve serbest davranışlarından İngiliz veya Amerikalı olduğu anlaşılan güzel ve pek sevimli bir kız bana dondurma ısmarladı. Ben de hemen sarığımdaki şekerlerden birisini garson aracılığı ile kendisine gönderdim. Bu durumum her nedense herkesin hoşuna gitmiş olacak ki neşe çoğaldı. Kahvenin yüzden fazla müşterisi tarafından alkışlandım. Yabancı hanımlar bana pasta, çörek gibi şeyleri göndermekte adeta yarışa başladılar. İlk ikramda bulunanlara ben de karşılığında sarığımda kalan şekerleri verdim. Yalnız çörek ve diğerlerinin bana gönderilmesi sonucunda ayağa kalktım. Uzun bir şekilde horoz gibi öttüm. Ve ilave olarak da:</p>

  <p class="normal1">– Hanımlar, beyler, efendiler! Buraya geleceğimi, bu kadar ikram göreceğimi önceden bilseydim, bir sepet horoz şekeri ile gelirdim. Ancak ne yazık ki şimdi horozlarım bitti. İşte bu yüzden ikramda bulunup da karşılığında bir şey alamayanlara ve bundan sonra ikram edeceklere nazik bir davranışla cevap vermek için horoz gibi öttüm. İşte bir defa daha ötüyorum. Sizlerin payına düşen budur, dedim.</p>

  <p class="normal1">Bu sözlerim orada bulunan yabancılara hemen çevrilerek anlatıldı.</p>

  <p class="normal1">Kahkahaların sesi gökyüzünü tuttu. Her tarafa yayılan, umumi bir neşe ve sevinç hüküm sürüyordu. Herkes Deli Aynalı’nın bugünkü deliliğine gülüyordu. Bense her bakımdan benden aşağı olan çaresiz ve cahil halkın dar görüşüne, ahmaklığına gülmekten bayılıyordum. O aralık kahveye kör bir kadın girdi. Minimini bir kız tarafından yürütülen bu zavallının yürüyüşü, ömründe dilenmemiş ve kısa süre önce bu hale gelmiş olduğu, eski, fakat ağır kumaştan yapılmış elbiseleri ile davranış ve halinden anlaşılıyordu. Belli ki bir zamanlar neşe ile geldiği ve dondurma yediği bu yere bu sefer dilenci şeklinde gelmesi, kendisini fazlaca etkilemiş olacak ki, dizleri tutmuyor, adeta yere yapışmış kalmış, donuk bir halde bulunuyordu.</p>

  <p class="normal1">Bir adım daha atmak cesaretini gösteremeyen bu zavallı kadının sefil manzarası bende acayip bir iz bırakmıştı. Deli rolümü unutarak, daha doğrusu başka bir rol takınarak ayağa kalktım. Sarıktan çıkardığım külahı keşkül şekline koyarak önce Türkçe, Arapça, Fransızca ve Almanca:</p>

  <p class="normal1">– Hanımlar, beyler! Bu sefil kadına sadaka verin, dedim.</p>

  <p class="normal1">Herkes hayretle kuruşluk, çeyreklik ve diğer kıymetli paralardan attı. Masaları dolaşarak herkesten para topluyordum. Konuşmamın etkisinin sonucunda zavallı kadına, göz açıp kapayacak kadar az bir zamanda birkaç yüz kuruş topladım ve eline verdim.</p>

  <p class="normal1">Bundan sonra orada oturan beyler önceki alaylı tavrı bırakarak bana saygı duyarak bakmaya başladılar.</p>

  <p class="normal1">Oysa bu benim işime gelmezdi. Israrlarına rağmen kahveden ayrılarak serbestçe ve kendi dünyamda dolaşmaya karar verdim. Yalnız o kadar ısrar ettiler ki beraber yemeğe kalmaya razı oldum. E, hadi hatıra defterinde bir de böyle bir anı bulunsun, dedim.</p>

  <p class="normal1">Yemek yerken yanıma gelen okul müdürü kulağıma eğilerek diyor ki:</p>

  <p class="normal1">– Azizim, bu kötü ve komik kıyafet altında tam eğitim görmüş, olgun bir insan, büyük ve cömert bir yürek olduğunu görmemek için insanın gerçekten kör olması gerekir. Zavallı kadının o korkunç halini görüp de ayağa kalktığınız zaman komik kıyafetinize rağmen yüzünüzdeki erdem, yücelik ve hatta gururlu ifadeniz hepimizi size karşı saygıya iten bir biçimde bizi etkilemişti. Birkaç dakika süresince birkaç yüz kuruş sadaka toplamak için mutlaka sadaka verenlerin ruhuna inerek vicdanlarını etkilemek gerekir. Bunu siz yaptınız. Tekrar ediyorum. Azizim, siz insanlığa hizmetten ayrılarak bu yaşam tarzı ve garip kıyafeti niçin seçtiniz?</p>

  <p class="normal1">Genç müritlerin söz ve davranışlarında oldukça fazla saflık ve hizmet aşkı vardı. Cevap olarak:</p>

  <p class="normal1">– Azizim, bu soruyu bana başka biri sorsaydı delice bir cevapla geçiştirirdim. Yalnız sizde gördüğüm saflık ve gönül temizliğinden dolayı gerçeği söyleyeyim. Ben insanlardan o kadar çok ihanet gördüm ki, onlara kötülük etmemek şartıyla bu şekilde rahat bir yaşam sürmeyi daha uygun buldum. Sözlerimi düşünün, çıkaracağınız sonuç size ait bir kazançtır, dedim.</p>

  <p class="normal1">Hepsi ile vedalaşarak ayrıldım. ... civarında oturduğum evin sakin odasına gelmiştim.</p>

  <p class="normal1"><span class="idebold">Gençliğin Sırrı</span></p>

  <p class="normal1">Suriye’nin ... şehrinde. ... mahallesi halkından, ... isimli asil bir kişi vardı. Bu adam gereğinden fazlaca cömert ve müsrif olduğundan bin senelik aile servetini, mirasını eritmiş, buna rağmen pek çok kimseye göre rahat yaşamasını sağlayacak orta karar bir serveti kalmıştı. Yaşı altmış beşe yaklaşan, zevk ve eğlence ile vücudu, kuvvetli bünyesine rağmen, yıpranmış olan bu adam uzun hayatında evlenmediği halde altmış yaşından sonra evlenmeye kalkmıştı. Acaba niçin? Acaba hayatının son günlerinde aile saadetini tatmak, vefatından sonra kendisini hayır dualarıyla anacak çocuk yetiştirmek için mi? Bunu hiç düşünmemek lazım. Çünkü altmışından sonra her iki kişi içinde çocuk, doğanın kanunlarına göre tatlı bir hayal sayılmaktadır. Altı ay önce bütün memlekette bir felaket olmuştu. Zamanın ve bölgenin zenginlerinden sayılan bir ailenin tuhaf bir kişilikteki oğlu, gereken ahlak ve terbiyeyi almadığından ailesine karşı borçlu olduğu görevini yerine getirmeyen yaşadığı yerde eşi görülmemiş bir çapkın, bir afacan olduğu gibi kızı da daha on üç yaşında iken önüne gelenle sevişmeye başlamıştır. Sonunda bütün âşıklarından üstün bilerek ve öncelik tanıdığı ... isimli eşsiz bir güzelliğe sahip fakat fakir bir gence bütün varlığını teslim ederek onunla beraber olmuştu.</p>

  <p class="normal1">Kızın babası yaşananlardan haberdar olmuş, kanun ve akıl yönünden çözülmesi mümkün olan bu olayı, son derece kendini beğenmiş ve paraya düşkün bir cimri olduğundan, kızını bu fakir delikanlıya vermekten vazgeçmesi nedeni ile halk arasında yüz türlü dedikodu ve rezalet ortaya çıkmasına sebep olmuş. Bir gün fakir delikanlı ansızın kaybolmuş. Bir hafta sonra boş arsalardan birinde bulunan kuyunun içinde cesedi bulunmuş. Kimi bilerek öldürülüp kuyuya atıldığını, kimi üzüntü ve aşkın acısına dayanamayarak intihar ettiğini anlatıp durdu. Kanun gücü olan polisleri ise olaya gelişi güzel yaklaşarak el koymuştu. Bununla beraber bütün Suriye ve Arabistan’da olduğu gibi iş, zengin tarafa dayanınca olay unutularak kapandı.</p>

  <p class="normal1">Aradan dört beş ay geçince bu arsızlığı, namussuzluğu bir sokak kadını derecesine varan kızı ... Bey’le evlendirmeye karar vermişler. Bu, her iki tarafın da yararına olacaktı. Kızın babası ... bey gibi asil, herkesin yüzüne karşı söz söyleyip, dil uzatmaktan çekindiği bir adamla kızını evlendirerek yaşanmış olan olayı unutturmak ve asıl önemli olan. Bey’in servetini elde etmek istiyordu. Çünkü kızın babası, damat adayının yaşlarındaki ihtiyarlara on üç, on beş yaşlarındaki kızların öldürücü bir zehir gibi etkili olduğunu bilenlerdendi. Bey ise ömrünün sonunda eski heyecanını geri getirmek ve cimriliğinin derecesini dışardan anlayamadığı gelecekteki kayınpederinin servetinden faydalanmak amacındaydı.</p>

  <p class="normal1">Bu düşünce sonunda bu Bey’de yasal sayılamayan evlilik olayında bütün kârın kayınpedere ait olduğunu anlamamak imkânsızdı. Her türlü zarar zavallı ... Bey’in boynuna bir borç oluyordu ki bu borçlar ahlaksız kızın yüksek başını süsleyeceği, uzun ve sayısız zamanlarda zararların özünü ve kaymağını oluşturacaktı.</p>

  <p class="normal1">Ben o günlerde bir cenaze töreni havasında tıraş olduğum ...’de, berber ... Ağa’nın dükkanına uğramıştım. Beni görünce:</p>

  <p class="normal1">– Merhaba! Hoş geldin Aynalı Baba! Samimi sesi ile karşıladı. Daveti üzerine sandalyeye oturduktan sonra ... Ağa ile konuşmaya başladık.</p>

  <p class="normal1">Berber Ağa, meslektaşlarıyla ve çevresinde yaşayanlarla uğraşan çok geveze bir adamdı. Dedi ki:</p>

  <p class="normal1">– Haberin var mı Aynalı Baba? ... Bey’in nişanlısı ... Hanım beyimizi görmeyi istemiş. Bey bugün ikindiden sonra buraya gelecek. Niçin gelecek, sana ne diyecek, değil mi? Bugün uzun işim var. Bey’in saç, sakal ve bıyığını boyayacağım. Yüzüne kremler sürüp temizleyeceğim. Sonra şaplı, parfümlü dezenfektanlı su ile yüzünü yıkayacağım. Buruşukları düzeltip yüzünü gereceğim. Aynalı Baba, dezenfektanlı, parfümlü ve şaplı sudan hazırladığım karışım çok kuvvetlidir. Nasıl, senin de buruşuklarını düzeltmek için biraz yüzüne süreyim mi? Allah korusun yüzün asker trampetine döner. Öyle gerilir ki, ne buruşuk kalır ne bir şey. Özellikle içindeki gizli madde cilde ayrıca bir canlılık verir. Ha, istemiyorsun. Başını sallama, bir tarafını kestireceksin. Ben ... Bey’in bakımını tamamladıktan sonra, elde baston tin tin kızın penceresinin altından geçecek. Ha, bak senden sır çıkmaz. Yanımızdaki otçu Lokman Hekim de Bey’e şeytan bokundan kuvvet hapları hazırlıyor. Anlarsın ya! Bizim Bey’de atacak mermi kalmamış. Şeytan boku çok kuvvetliymiş. İhtiyarlığımda gerekirse ben de kullanacağım. Nasıl yapıldığını neler gerektiğini öğrendim. Ha! Aynalı Baba, sen ömründe hiç şeytan boklu hap yuttun mu? Kokusu biraz kötüymüş. Ne ise Baba, sen bu işe ne dersin? Bizim Bey yetmişe yakın. Böyle on beş yaşında bir dilberi almak ne demek. Bana kalsa insan yetmişini bulduktan sonra şeytan boku değil, at boku yutsa beş para etmez. Bey evlendikten sonra çabucak nalları dikip dört kolluya binmesi kesin. Mezarcı ... Ağa, mezarı iki üç metre derin kazmalıdır. Hatta beklediğimiz gibi Bey birkaç hafta içinde değil de beş on ay dayanırsa mezarı kırk metre kazmalıdır.</p>

  <p class="normal1">– Ağa, hepsi güzel. Yalnız bu kadar derin mezara ne lüzum var? dedim.</p>

  <p class="normal1">– Aaa! Ne lüzum var, nasıl lazım değil? Bey’in cesedinin bir kısmı dışarıda mı kalacak? Boynuzları dışarıda mı bırakılacak? Ha, haa! Eğer bir sene yaşarsa el-Ezher minareleri kadar boynuz uzatacağına emin ol. Sen kızı bilsen ne fena, ne afet şeydir.</p>

  <p class="normal1">Artık tıraş bitmişti. Geveze berberle vedalaşarak yerime döndüm.</p>

  <p class="normal1">Başında söylemiştim. ... Bey çok iyi bir adamdı. Çünkü zararı yalnız kendisine ait olmak üzere birkaç yüz bin liralık büyük israfının önemli bir kısmını fakirlerin rahata kavuşması için harcamış, değerinin bilinmesi gereken bir adamdı. Bu adamcağız bana bile çok nazik davranır, asilzadelere has bir büyüklükle her zaman gönlümü alırdı. Bu evlenmenin sonunda ortaya çıkması muhakkak olan rezaletlere dayanamayarak üzüntü ve acı içinde dünyaya veda edeceği bence kesindi. Böylece kendisine bir hizmet yapmaya karar verdim. Biraz düşünerek çarşıya çıktım. Ufak bir teneke içinde, kurşuni renkte vernikli boya yaptırdım. Bey’in evine yakın olan meydanlığın sonundaki yerime bıraktım. Şehrin kenarında ... suyu ile sulanan bostanlarda gezmeyi çok sevdiğimden, buralarda dolaştığımda başıboş bırakılmış, canından bezmiş, yorgun gözlerini süzen ihtiyar bir eşek görmüştüm. Onu arıyordum. Uzunca bir süre dolaştıktan sonra su dolu bir hendeğin kenarında eşeğe rastladım. Hazırladığım ipi hemen boynuna geçirerek çekmeye başladım. Uzun süredir derin düşüncelere dalarak felsefeci olan ve hayatın geçici ve boş bir şey olduğunu düşünmeye alışmış olan bu eşek oğlu, boynuna yine esaret ipinin geçtiğini anlayınca birden gücünü toplayıp biraz asileşerek hürriyet çabasına ve bulunduğu durumu korumaya kalkışmıştır. Gençliğinde ki günleri düşünüp o günlerde yaptığı gibi ön ayaklarını gererek ve yere dayayarak yürümekte inat etmesi boşa çıktı zavallı eşek zayıflığa bir örnek olduğundan, karşı koymanın faydası olmadığını görünce işi filozofluğa bırakarak herkes gibi bu durumlarda teslim olmanın gerekli olduğunu gösterircesine yavaş adımlarını mağrur ve ağır başlıca atarak beni izlemeye başlamıştı. Eşekle geri geldiğimi gören yaramaz çocuklar bana gürültülü ve saltanatlı bir yardım gücü oluşturmuş ve:</p>

  <p class="normal1">– Aynalı Baba, odun satacak, diye bağırmaktaydılar.</p>

  <p class="normal1">Yerime yaklaştığım zaman beni takip eden çocukların sayısı elliyi geçmesinin haricinde, en basit bir olayı bile sahnede bir oyun oynanır gibi seyreden bir akılsızlar topluluğu da peşimden gelmekteydi ... Bey’in konağı önünden geçerken çocukların gürültüsü dikkatini çekmiş olacak ki pencereden bakıyordu. Meydanın ortasına geldiğimde eşeği küçük bir taşa bağlayarak kulübeme doğru yürümeye başladım. Yerimden su ve sabun alarak geri döndüm. Önce eşeği güzelce yıkamaya başladım.</p>

  <p class="normal1">... Bey hâlâ pencereden bakıyordu. Yıkama faslı bitince eşeği kuruladım. Sonra cebimdeki büyük şap parçası ile tüylerini ovmaya başladım. Sonunda biraz da güneşe karşı tutarak kulak diplerinde ve ayaklarında, bakımsızlıktan ortaya çıkan kılları temizledim. Sayısı gittikçe artan seyircilerin tuhaf bakışları ve hayreti önünde kurşuni boyayı sürmeye başladım. Yarım saat sonra vernikli boyayı yiyen eşek Venedik aynası gibi parlıyordu.</p>

  <p class="normal1">... Bey’in baş ağası geldi. Beni davet etti. Ben zaten bunu bekliyordum.</p>

  <p class="normal1">... Bey Efendi son derece neşeli idi. Beni görünce:</p>

  <p class="normal1">– Aynalı Baba! Ne yapıyorsun? Aslında senin işlerinde düzenlilik aranmasa da bu ne iştir? Bu eşek kimindir? Neden boyadın? sorularını sordu.</p>

  <p class="normal1">Ben de cevap olarak:</p>

  <p class="normal1">– ... Bey Efendi, bu zavallı hayvan, yirmi dört yaşını bulmuş gibidir. Aşağı yukarı insanların altmış, yetmişliği demektir. Nasılsa elime geçti. Benim bir de beş yaşında genç bir dişi eşeğim var. Döl yetiştireceğim. Bildiğiniz gibi dünya değişti. Zamanın her devrinde bir değişim olduğu gibi dişi eşekler bile cilveli. Şu zavallı eşeğin tüyleri dökülmüş, kemikleri meydana çıkmış, arta kalan tüylerinde bir parlaklık kalmamıştır. Deneyimlerimin sonucuna göre buna hiçbir genç dişi eşeğin ilgi göstermeyeceğini çok iyi bilirim. Bugün vernikli boya ile boyadım. Bir buçuk senelik sıpa gibi parlaklaştı. Yarın otçu Lokman Hekim ... Ağa’nın şeytan boklu macunundan alarak yemine karıştıracağım. Ve bunun sonucunda at gibi kişnemeye, harekete başlayacak. Boyamadan önce şaplı ve dezenfektanlı su ile yıkadım. Bir defa daha şaplı su ile yıkar ve biraz da içirirsem her tarafı davul gibi görülecek, tembelliğini kaybedecek ve dişi eşeğin arzusunu ve ilgisini çekecektir.</p>

  <p class="normal1">... Bey yüzüme şaşkınlıkla bakıyordu. Dedi ki.</p>

  <p class="normal1">– Aynalı Sultan, delisin, şu yaptığın akıllı işi değil...</p>

  <p class="normal1">Ben cevap verdim:</p>

  <p class="normal1">– Efendim, neden öyle olsun. Birçok ihtiyar insan benim şu eşeğime yaptığım işlemi, kendi vücutlarına yapıyor. Eşek anlayış sahibi olmadığından boyadan birdenbire aldanır, kendini eşine sunar. Oysa akıl sahibi olan insanların dişisi bu gibi şeylere aldanmayacağından böyle işler yapanlar dişileri değil, kendilerini kandırıyorlar. Demek ki insanlar benden daha akıllı değil. Gençlik iksirine gelince insanın hayatı kademe kademe bölünmüştür. Gençlik zamanında iksir çok işe yarar, fakat olgunluk çağına gelmiş bir ihtiyara verilen gençlik iksiri kişinin doğal hayatını tehlikeye sokar. Bu açık, gerçekten birçok kendini bilmez ihtiyar, gençlik iksiri kullanıyorlar. Bu durumda benim eşeğimin gençlik iksiri kullanmasında bir anormallik olmasa gerek. Buna rağmen ben bu işi yapmış bulundum. Mesela genç eşek, bu ihtiyar eşeği uzaktan görüp süsüne belki aldanacak ve onunla birleşecektir. Yalnız birbirlerine yaklaştıkları zaman gerçeğin meydana çıkacağı tabiidir. Sonra ne olacak? Dişi eşek bu zavallıyı bırakıp kaçacak, kendine uygun genç ve dinç bir erkek eş arayacak değil mi? Oysa bu zavallı eşeğim, eşek olmakla beraber ömrünün son günlerini hayvanlara ait duyguların en kötüsü, en acısı olan kıskançlık ve üzüntü ile geçirecektir.</p>

  <p class="normal1">Ben sözlerime devam, ettikçe Bey’in yüzü renkten renge giriyordu. Son derece düşünceli ve dalgın bir halde zili çalarak uşağı istedi:</p>

  <p class="normal1">– Çabuk bize iki kahve yapınız. Aynalı Baba ile içeceğiz, dedi.</p>

  <p class="normal1">Kahveler geldi. Bir taraftan kahveleri içerken bir taraftan da Bey dolaptan kâğıt ve kalem alarak bir şeyler yazmaya çalışıyordu. Bitince elimi tutarak:</p>

  <p class="normal1">– Aynalı Baba, ilacın gerçekten kaba ve acı oldu. Yalnız gözlerimi açmamda büyük bir etkisi oldu. Beni büyük bir üzüntüye düşmekten ve ömrümün sonunda kötü bir iş yapmaktan, kurtarmakla deli değil, veli olduğunu kanıtladın. Al şu kâğıdı da oku, dedi.</p>

  <p class="normal1">Kâğıdı içim hüzün dolu olarak aldım. ... Bey sağlık sebeplerini ileri sürerek kararlaştırılan evlilikten vazgeçmeye mecbur olduğunu gelinin babasına bildiriyordu. Kalktım veda etmeden önce ... Bey, her gün istediğim saatte yanına uğramamı samimi bir şekilde, birçok yemin ederek, rica etti.</p>

  <p class="normal1">... Bey’e sık sık gidiyordum. Altı ay kadar beraber çok hoş ve faydalı sohbetler yaptık. Gerçekten sözleri ve hareketleri ile olgun bir kişi olduğunu anladım. Bir süre sonra hastalandı. Kısa devam eden hayatında son sözleri:</p>

  <p class="normal1">– Azizim Aynalı, beni yüzkarası olmaktan, rezillikten kurtardığın için dünya ve daha sonraki ebedi hayatımı sana borçluyum. Eğer sen olmasan servet ve geride bırakacağım mallarım her an hatıramla alay edecek, zararlı bir varlığın eğlencesine alet olacak, ben de mezarımda azaptan kurtulamayacaktım. Senin örneğin ve sohbetinin eseridir ki bu dünyada insanların genel dertlerinden başka bir de iç sıkıntıları var olmakla beraber bu sıkıntıların nedeninin insanlık âlemi olduğunu anlamakla mutluyum. Kimsem olmadığı için fazla olan mülk ve servetimi bir yardım derneği ve buna bağlı olarak yetimlerin, kimsesizlerin eğitiminin sağlanacağı bir okul, yurt kurulması için bıraktım. Şimdi rahat ve içim huzurla dolu olarak ölebilirim, olmuştur.</p>

  <p class="normal1">Bey’in ölümünden sonra geride bıraktığı mallarla bir yetimhane evi kuruldu. Cuma akşamı yetimler tarafından mezarının ziyaret edilmesi, temiz ve saf ağızlardan okunan ihlaslı fatihalar sayesinde büyük huzur duyup ruhu şad olmaktadır.</p>

  <p class="normal1">(Allah ona rahmetiyle muamele etsin.)</p>
</body>
</html>
