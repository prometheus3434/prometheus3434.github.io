<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>99soruda</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_46">45. Sadrazam kimdir? Kimler Sadrâzam olmuştur?</h1>

  <p class="normal">Devlet örgütlenmesine ve teşrifatına her zaman esas olan Fatih Kanunnâmesi'nde vezir-i azam'ın «vezirlerin ve âmirlerin (ümera) başı, hepsinin en büyüğü, tüm işlerin mutlak vekili, devlet malının gözeticisi olduğu ve «oturmada, durmada ve mertebede herkesin önünde geldiği belirtilmektedir.<sup class="calibre2">1</sup> Başka bir deyişle örgütlenmenin başı Sadrâzam'dır. Sadrazamlar başlangıçta "Kubbenişîn" denilen Kubbealtı vezirleri arasından belirli bir düzen içinde seçilmişler ise de sonraları hizmetleri ve liyâkatleri görülen beylerbeyleri, defterdarlar, nişancılar ve yeniçeri ağalarından da Sadrâzam yapılmıştır.</p>

  <p class="normal">Sadrazam Padişahın mühürünü taşıdığı ve kullanma yetkisine sahip olduğu için onun mutlak vekili ve kendisinden sonra Devletin en kudretli adamıdır.</p>

  <p class="normal">Sadrazam haftanın belli günlerinde kendi başkanlığında öğleye kadar toplanan Dîvân-ı Hümâyûn'da diğer devlet erkânı ile yönetim konularını görüşerek «Padişah adına karara bağlardı. Bu kararlar gene belli günlerde, hep birlikte Padişahın huzuruna çıkılarak onun onayına sunulurdu.</p>

  <p class="normal">Malî işler ve şer'î hukukla ilgili kararlar dışında kalan<sup class="calibre2">2</sup> "umûr-i âlem"e dâir hükümler ve bütün işler ise Sadrazam "buyruldu"siyle yürütüldüğünden, öğleden sonraları kendi konağında Dîvânını kurar, Padişah onayını gerektirmeyen konuları, şikayetleri görüşür ve sonuçlandırırdı.<sup class="calibre2">3</sup></p>

  <p class="normal">Sadrazam'ın Dîvân-ı Hümâyûn'un dışında kendi konağı (ya da Saray'a yakın büyük bir konağın) selâmlık bölümündeki resmî makamına Paşa Kapısı denilmektedir.<sup class="calibre2">4</sup> Konak'ta bulunan hizmetlilere de "kapı halkı" denirdi. Dolayısıyla Sadrâzamlar değiştikçe Paşa Kapısı da değişirdi.<sup class="calibre2">5</sup> Sadrazam burada "İkindi" ve "Çarşamba" Dîvânlarını toplar, yabancı elçileri ve ulakları kabul ederdi.<sup class="calibre2">6</sup> Paşakapısı'ndaki görülecek işleri Sadrâzam kahyası düzenleyip sıraya koymaktadır.<sup class="calibre2">7</sup></p>

  <p class="normal">Vezir-i Âzam yetki ve sorumlulukları kullanırken diğer vezirlerle ve defterdarlarla müşâvere eder.<sup class="calibre2">8</sup> Bununla beraber defterdarların Mâliye'ye ait buyrulduları, kazaskerlerin Şer'i şerif üzere görülmüş dâva hükümlerinin buyruldularını Padişah adına tuğra çekerek yazmağa yetkileri vardı. Ancak başdefterdar mâli işlerin yürütülmesinde bağımsız olsa bile Padişahın mutlak vekili olan vezir-i âzam'la görüşmeye mecburdur. Kanun ve fermanların tescilinden sonra muhafazasından sorumlu olan Nişancı'ya gönderilen düzeltmelere yalnızca Sadrazam tuğra çekebilir,<sup class="calibre2">9</sup> 6000 akçeden küçük bazı tımarları Padişaha arz etmeden verebilirdi.</p>

  <p class="normal">Divân'ın toplandığı günlerde topluca yenen yemeğin devamınca Enderun erkânı Sadrâzam'ın karşısında el pençe dîvân dururlardı. Bu gösteri Sadrâzam açısından çok anlamlıdır. Zira Devletin yönetiminde Padişaha vekâleti sebebiyle kendisine tanınan yetkinin Topkapı Sarayı Ortakapısı'nın ötesinde, yani "Enderûn"a ayak basınca hükmü kalmazdı. Enderun'a girilince bütün hüküm ve nüfuz doğrudan doğruya Padişaha ve kendi "bendegân-ı hassa"sına aittir.</p>

  <p class="normal">Elçi kabulleri sırasında Rikâb-ı Hümâyûn ağalarının koltuklayarak Arz Odasına getirdikleri elçiye yer öptürülür, getirdiği nâme o sırada vezirlerle birlikte Huzur'da hazır bulunan Sadrâzam tarafından elinden alınarak tahtın yanına bırakılırdı. Daha sonra Sadrâzam mektubu alır ve çevrilmiş sureti ile birlikte Padişaha arz ederdi.</p>

  <p class="normal">Sadrazam Payitahtın asayiş ve ticaretinden de sorumludur. Belirli günlerde kol ile, ya da tebdil-i kıyafetle denetime çıkar, narhları, Tersane'nin gelir ve harcamalarını denetlerdi.</p>

  <p class="normal">Fatih Sultan Mehmed döneminden sonra vakıfların gözetimi de Sadrâzamlara bırakılmıştır.<sup class="calibre2">10</sup> Sadrazam bu görevini reisülküttab aracılığıyla yürütürdü.</p>

  <p class="normal">Sadrazamlık makamına mahsus "mühr-i hümâyun, hil'at-i vezâret, sarık, kılıç, tuğ" gibi bazı alâmetler vardır.</p>

  <p class="kunye">1. "Vezirlerle ümerânın vezir-i azam başıdır. Cümlenin ulusudur. Bütün işlerin vekilidir. Malımın vekili Defterdarlarımdır, o, nazırıdır. Oturmada, durmada, mertebede vezir-i azam cümleden mukaddemdir.» Orkun, Belgeler, İkinci Kısım, s. 18.</p>

  <p class="kunye">2. Malî işler Defterdarların "buyruldu"siyle ve kazaî işler kazaskerlerin "buyruldu"siyle olur.</p>

  <p class="kunye">3. On sekizinci yüzyıldan sonra Divân-ı Hümâyûn toplantıları giderek azalmış, buna karşı Sadrâzam divânı önem kazanmıştır.</p>

  <p class="kunye">4. On yedinci yüzyıl ortasından sonra uzun süre Topkapı Sarayı yakınındaki İbrahim Paşa ve Halil Paşa Sarayları, sonraki yıllarda kısa aralıklarla Cağaloğlu'ndaki Fatma Sultan Sarayı, Kadırga'daki Esma Sultan Sarayı, Beyazıt'taki Reis Mahmud Efendi ve Valide Kethüdası Yusuf Ağa konakları "Paşa Kapısı" olarak kullanıldı. On yedinci yüzyıl sonrasında Sadrazamlara resmî makam olarak bir daire tahsis edilmiştir.</p>

  <p class="kunye">5. Eyâlet beylerbeylerinin paşa sancağındaki resmî ikametgahları olan konaklara da Paşa Kapısı denirdi.</p>

  <p class="kunye">6. Dîvan-ı Hümâyûn zamanla önemini yitirmiş, toplantılar ise Paşakapısı'na kaymıştır.</p>

  <p class="kunye">7. Sadrazam kahyalarının Onsekizinci yüzyıldan sonra yetkileri güçlenmiş ve «Sadaret kethüdası» adıyla bir çeşit içişleri bakanı durumuna gelmişlerdir.</p>

  <p class="kunye">8. Vezir-i azam'ın devlet işlerini kimlerle müşavere edeceğini Fatih Kanunnâmesi şöyle tayin etmiştir: "Umur-ı saltanatı Vezir-i âzam vüzera ve defterdarlarım ile müşâvere ideler, anlardan gayri kimesne vakıf olmaya."</p>

  <p class="kunye">9. "Lakin Nişanci'ya hitaben tashih emirlerine tuğra çekmek Sadrazam hazretlerine mahsustur". Tevkiî Kanunnâmesi.</p>

  <p class="kunye">10. Bu yetki ve görev ilk kez Fatih Sultan Mehmed tarafından Mahmud Paşa'ya verildi.</p>
</body>
</html>
