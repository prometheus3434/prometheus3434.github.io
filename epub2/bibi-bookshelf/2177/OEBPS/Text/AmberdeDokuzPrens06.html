<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="calibre7"><span class="uline"><b class="calibre3">Bölüm 4</b></span></h3>

  <p class="calibre1">Kendimi belki de topu topu üç dakika güvende hissettim.</p>

  <p class="calibre1">Carmella'yı (iteleyerek) geçip kapıyı ardına kadar açtım.</p>

  <p class="calibre1">Random sendeleyerek girdi içeri ve kapıyı hemen arkasından kilitleyip sürgüyü çekti. Renkli gözlerinin altında çizgiler vardı ve parlak yelek ile uzun pantolon giymiyordu, sakalı uzamıştı ve kahverengi yün takım elbiseliydi. Koluna gabardin bir pardösü atmış, koyu renk süet ayakkabılar giymişti. Ama o pekâlâ Random'du -kartta görmüş olduğum Random- yalnızca güleç ağzı yorgun görünüyordu ve tırnaklarının altı kir doluydu.</p>

  <p class="calibre1">"Corwin!" dedi ve kucakladı beni.</p>

  <p class="calibre1">Omzunu sıktım. "Bir içkiye ihtiyacın varmış gibi görünüyor," dedim.</p>

  <p class="calibre1">"Evet, evet..." diye onayladı ve onu kütüphaneye götürdüm.</p>

  <p class="calibre1">Hemen hemen üç dakika sonra, oturup bir eline sigarasını, diğerine içkisini alınca, "Peşimdeler. Az sonra burada olurlar," dedi bana.</p>

  <p class="calibre1">Flora ikimizin de duymazlıktan geldiği küçük bir çığlık atıverdi.</p>

  <p class="calibre1">"Kim?" diye sordum.</p>

  <p class="calibre1">"Gölgelerden gelen kişiler," dedi, "kim olduklarını ya da kim tarafından gönderildiklerini bilmiyorum. Gerçi sayıları dört beş kadar, belki de altı. Benimle birlikte uçaktaydılar. Bir jete bindim. Denver civarında ortaya çıktılar. Onları eksiltmek için uçağı birkaç kez hareket ettirdim ama işe yaramadı... hem yoldan çok sapmak da istemedim. Manhattan'da izimi kaybettirdim ama sanırım gelmeleri an meselesidir."</p>

  <p class="calibre1">"Peki, onları kimin gönderdiğine dair hiç fikrin yok mu?"</p>

  <p class="calibre1">Bir an durdu.</p>

  <p class="calibre1">"Şey, sanırım rahatça aile içinde sınırlayabiliriz. Belki Bleys, belki Julian, belki de Caine. Belki de beni buraya getirtmek için sen. Gerçi umarım öyle değildir. Sen yapmadın, değil mi?"</p>

  <p class="calibre1">"Korkarım hayır," dedim. "Ne kadar zorlu görünüyorlar?"</p>

  <p class="calibre1">Omuz silkti. "Sadece iki ya da üç kişi olsalardı pusu kurmayı deneyebilirdim. Ama bu kadar kalabalıkken hayatta olmaz."</p>

  <p class="calibre1">Ufak tefek bir adamdı, bir yetmiş boylarında, ancak altmış beş kilo kadar. Ama gerçekten de iki üç zorbayı tek eliyle halledebileceğini ima etmiş gibiydi. Birdenbire onun kardeşi olduğuma göre acaba kendi fiziksel gücüm nasıldır, diye merak ettim. Kendimi, güven duyacak kadar güçlü hissediyordum.</p>

  <p class="calibre1">Adil bir dövüşte hiçbir korkum olmadan herhangi bir adamı karşıma almayı isteyeceğimi biliyordum. Ne kadar güçlüydüm?</p>

  <p class="calibre1">Ansızın, bunu bulmak için bir fırsatım olacağını anladım.</p>

  <p class="calibre1">Ön kapı çalındı.</p>

  <p class="calibre1">"Ne yapıyoruz?" diye sordu Flora.</p>

  <p class="calibre1">Random gülümsedi, kravatını çözüp masada duran pardösüsünün üstüne attı. Ceketini çıkarttıktan sonra odayı şöyle bir gözden geçirdi. Gözleri süvari kılıcına takıldı ve bir an içinde odanın karşı ucuna gitmiş, silahı eline almıştı. Ceketimin cebinde 32'liğin ağırlığını hissettim ve emniyetini başparmağımla açtım.</p>

  <p class="calibre1">"Ne mi yapıyoruz?" diye sordu Random. "İçeri girme ihtimalleri var, o yüzden gireceklerdir. En son ne zaman savaştın, kız kardeşim?"</p>

  <p class="calibre1">"Çok zaman oldu," diye yanıtladı Flora.</p>

  <p class="calibre1">"O zaman hemen hatırlamaya başlasan iyi edersin," dedi ona, "çünkü çok az vaktimiz var. Uzaktan yönlendirildiklerini söyleyebilirim. Ama burada üç kişiyiz ve hepi topu sayıca iki mislimiz kadarlar. Telaşa ne gerek var?"</p>

  <p class="calibre1">"Ne olduklarını bilmiyoruz," dedi Flora.</p>

  <p class="calibre1">Kapı gene vuruldu.</p>

  <p class="calibre1">"Ne fark eder ki?"</p>

  <p class="calibre1">"Hiç fark etmez," dedim. "Gidip onları içeriye alayım mı?"</p>

  <p class="calibre1">İkisinin de rengi atıverdi.</p>

  <p class="calibre1">"Beklesek de olur."</p>

  <p class="calibre1">"Polisi çağırabilirim," dedim.</p>

  <p class="calibre1">İkisi de kahkahalarla güldüler, neredeyse isterikçe. "Ya da Eric'i," dedim, birdenbire Flora'ya bakarak. Ama başını iki yana salladı.</p>

  <p class="calibre1">"Vaktimiz yok. Elimizde Koz Kartı var ama o cevap verene kadar -şayet vermeyi seçerse- iş işten geçer."</p>

  <p class="calibre1">"Hem bu onun işi bile olabilir, ha?" dedi Random.</p>

  <p class="calibre1">Flora "Bundan şüpheliyim," dedi, "hem de çok. Bu onun tarzı değil."</p>

  <p class="calibre1">"Doğru," diye yanıtladım sırf laf olsun ve olayların içinde bulunduğumu bilsinler diye.</p>

  <p class="calibre1">Kapı bir kez daha ve çok daha gürültülü vuruldu.</p>

  <p class="calibre1">"Ya Carmella?" diye sordum aniden aklıma gelince.</p>

  <p class="calibre1">Flora başını iki yana salladı.</p>

  <p class="calibre1">"Onun kapıyı açmasının ihtimal dahilinde olmadığına karar verdim"</p>

  <p class="calibre1">"Ama karşına neyin çıkacağını bilmiyorsun ki," diye bağırdı Random ve ansızın odadan çıktı.</p>

  <p class="calibre1">Onu koridor ve antre boyunca takip edip, Carmella'nın kapıyı açmasını kılpayı engelledim.</p>

  <p class="calibre1">Kızı odasına yollayıp kapıyı kilitlemesini tembihledik ve Random "Bu, muhalefetin gücünü gösteriyor. Neredeyiz, Corwin?" diye gözlemde bulundu.</p>

  <p class="calibre1">Omuz silktim.</p>

  <p class="calibre1">"Bilsem söylerdim. En azından şimdilik bu işte beraberiz. Geri dur!"</p>

  <p class="calibre1">Kapıyı açtım.</p>

  <p class="calibre1">İlk adam beni kenara itmeye kalktı ve kolumla onu engelledim.</p>

  <p class="calibre1">Altı kişiydiler, görebiliyordum.</p>

  <p class="calibre1">"Ne istiyorsunuz?" diye sordum onlara.</p>

  <p class="calibre1">Ama tek bir kelime bile konuşulmadı ve silahları gördüm.</p>

  <p class="calibre1">Tekmeyi savurup kapıyı tekrar kapadım ve sürgüyü çektim.</p>

  <p class="calibre1">"Pekâlâ, gerçekten de oradalar," dedim. "Bu dolabı senin çevirmediğini nereden bileyim?"</p>

  <p class="calibre1">"Bilemezsin," dedi, "ama keşke ben çevirseydim. Vahşi görünüyorlar."</p>

  <p class="calibre1">Kabullenmeye mecburdum. Verandada duran heriflerin hepsi de iri kıyımdı ve gözlerini örtmek için şapkalarını aşağı indirmişlerdi. Yüzleri gölgeler içindeydi.</p>

  <p class="calibre1">"Keşke nerede olduğumuzu bilseydim," dedi Random.</p>

  <p class="calibre1">Kulak zarımda tüyleri diken diken eden bir titreşim hissettim. O anda Flora'nın düdüğünü çaldığını anladım.</p>

  <p class="calibre1">Solumda bir yerlerden bir cam kırıldığında bir dizi homurtu ve havlamaları işitmek beni hiç şaşırtmadı.</p>

  <p class="calibre1">"Flora köpeklerini çağırdı," dedim, "başka koşullar altında bizim peşimizde olabilecek altı acımasız ve saldırgan hayvan."</p>

  <p class="calibre1">Random başıyla onayladı ve ikimiz de camların kırıldığı yöne ilerledik.</p>

  <p class="calibre1">Oturma odasına vardığımızda iki adam şimdiden içeriye girmişlerdi ve ikisi de silahlıydı.</p>

  <p class="calibre1">İlkinin üzerine çullanıp yere düşürdüm, ikincisine ateş açtım. Random kılıcını savurarak üzerimden sıçradı ve ikinci adamın başının omuzlarından ayrıldığını gördüm.</p>

  <p class="calibre1">Pencereden o âna kadar iki kişi daha girmişti. Otomatiği üzerlerine boşalttım ve benim silahıma ait olmayan atış sesleriyle karışmış halde Flora'nın köpeklerinin hırlamalarını işittim.</p>

  <p class="calibre1">Adamlardan üçünün ve Flora'nın aynı sayıda köpeğinin yerde yattığını gördüm. Onların yarısını hallettiğimizi düşünmek içime ferahlık verdi ve geri kalanlar pencereden içeri girerken bir başkasını daha öldürmeme kendim de şaştım.</p>

  <p class="calibre1">Aniden ve düşünmeksizin kocaman, fazlaca şişkin bir koltuğu kaptım ve odanın karşı ucuna, belki on metre uzağa fırlattım. Koltuk, çarptığı adamın belkemiğini kırdı.</p>

  <p class="calibre1">Geri kalan ikisine doğru atıldım ama ben odanın diğer tarafına ulaşamadan Random birisini süvari kılıcıyla şişlemiş, bitirmeleri için köpeklere terk etmişti ve diğerine dönmekteydi.</p>

  <p class="calibre1">Ama Random davranamadan adam alaşağı edilmişti. Gerçi önce köpeklerden birini daha öldürmüştü, fakat bu son öldürüşü oldu. Random onu boğazladı.</p>

  <p class="calibre1">Köpeklerden ikisi ölmüş, biriyse kötü yaralanmıştı. Random yaralı hayvanı seri bir darbeyle öldürdü ve dikkatimizi adamlara verdik.</p>

  <p class="calibre1">Görünüşlerinde alışılmadık bir şey vardı.</p>

  <p class="calibre1">Flora içeri girdi ve bunun ne olduğunu anlamamıza yardım etti.</p>

  <p class="calibre1">Bir kere, altısının da gözleri kan çanağı gibiydi. Hem de fazlasıyla. Gerçi içinde bulundukları durumda, normal gözüküyordu.</p>

  <p class="calibre1">Bir diğer şey, hepsinin de parmaklarında fazladan birer boğum ve ellerinin üzerinde öne doğru kıvrık sivri mahmuzlar olmasıydı.</p>

  <p class="calibre1">Hepsinin de çeneleri öne çıkıktı ve birini zorlayıp açtığımda çoğu normal insan dişinden uzun, bir kaçıysa çok daha sivri görünen kırk dört diş saydım. Tenleri külrengine çalıyordu, sert ve parlaktı.</p>

  <p class="calibre1">Başka farklılıklar da vardı kuşkusuz, ama bunlar bir şeyi kanıtlamaya yeterdi.</p>

  <p class="calibre1">Silahlarını topladık ve üç küçük, düz tabancayı alıkoydum.</p>

  <p class="calibre1">"Evet, Gölgeler'den dışarı süründüler," dedi Random ve başımla onayladım. "Şanslıydım da. Öyle görünüyor ki takviye birliklerle ortaya çıkacağımı hiç hesaba katmamışlardı... asi bir kardeş ve neredeyse yarım ton köpek."</p>

  <p class="calibre1">Gidip kırık camdan dışarı baktı ve bu işi onun yapmasına göz yummaya karar verdim. Bir süre sonra "Hiçbir şey yok," dedi. "Hepsini hakladığımızdan eminim." Kalın, turuncu perdeleri örttü ve önlerine bir sürü yüksek sırtlı mobilya dizdi. O bunu yaparken ben de adamların ceplerini boşalttım.</p>

  <p class="calibre1">Kimlik türü hiçbir şeye rastlamamak beni şaşırtmamıştı.</p>

  <p class="calibre1">"O zaman kütüphaneye dönelim de," dedi, "içkimi bitireyim."</p>

  <p class="calibre1">Bununla beraber, yerine oturmadan önce kılıcı özenle temizledi, duvardaki askısına astı. Ben de o sırada Flora'ya bir içki doldurdum.</p>

  <p class="calibre1">"Öyle görünüyor ki geçici olarak güvenlikteyim," dedi, "şimdi resmi üçümüz paylaştığımıza göre."</p>

  <p class="calibre1">"Öyle görünüyor," diye kabul etti Flora.</p>

  <p class="calibre1">"Tanrım, dünden beri ağzıma lokma koymadım!" diye açıkladı Random. Bunun üzerine Flora Carmella'ya oturma odasından uzak durduğu sürece dışarısının güvenli olduğunu ve kütüphaneye bolca yemek getirmesini söylemeye gitti.</p>

  <p class="calibre1">O odadan çıkar çıkmaz Random bana dönüp sordu, "Söyle bakalım, ikinizin arasında ne var?"</p>

  <p class="calibre1">"Ona sırtını dönme sakın."</p>

  <p class="calibre1">"Hâlâ Eric'e mi ait?"</p>

  <p class="calibre1">"Anladığım kadarıyla."</p>

  <p class="calibre1">"O zaman burada ne işin var?"</p>

  <p class="calibre1">"Eric'i benim peşimden şahsen gelmesi için kandırmaya çalışıyordum. Beni ele geçirmenin tek yolunun bu olduğunu biliyor ve beni ne kadar istediğini görmek istedim."</p>

  <p class="calibre1">Random başını iki yana salladı.</p>

  <p class="calibre1">"Böyle yapacağını sanmıyorum. Hiç şansın yok. Sen burada o orada olduğunuz müddetçe neden başını deliğinden uzatsın ki?"</p>

  <p class="calibre1">"Ben de az önce aynı sonuca vardım."</p>

  <p class="calibre1">O zaman gözleri ışıldadı ve eski tebessümü yine belirdi. Elini saman rengi saçlarında dolaştırdı ve gözlerini benimkilerden ayırmadı.</p>

  <p class="calibre1">"Yapacak mısın?" diye sordu.</p>

  <p class="calibre1">"Belki," dedim.</p>

  <p class="calibre1">"Bana 'belki' numarası çekme, bebeğim. Her yanından belli oluyor. Neredeyse seninle gitmeyi isteyeceğim geliyor. İlişkilerim içinde en çok seksi, en az da Eric'le aramda olanı severim."</p>

  <p class="calibre1">Kafamda ölçüp biçerken bir sigara tellendirdim.</p>

  <p class="calibre1">"Düşünüyorsun," dedi ben düşünürken, " 'Random'a bu sefer nereye kadar güvenebilirim? Sinsinin, adinin tekidir. Tıpkı adı gibidir ve eğer birisi daha iyi bir anlaşma önerirse hiç şüphesiz beni satar.' Doğru mu?"</p>

  <p class="calibre1">Başımla onayladım.</p>

  <p class="calibre1">"Ama Corwin birader, unutma ki sana pek faydam dokunmamakla beraber özellikle zararım da olmadı. Ah, birkaç şaka yapmışımdır, kabulleniyorum. Ama her şey bir yana, ailede en iyi geçinen kardeşler olduğumuzu söyleyebilirsin... yani birbirimizin yoluna çıkmadık. Bir daha düşün. Sanırım Flora'nın yada kadınının geldiğini duyuyorum, o yüzden konuyu değiştirelim... Ama elini çabuk tut. Yanında ailenin favori oyun kartları yoktur herhalde, değil mi?"</p>

  <p class="calibre1">Başımı iki yana salladım.</p>

  <p class="calibre1">Flora odaya girdi ve "Carmella birazdan yiyecek bir şeyler getirecek," dedi.</p>

  <p class="calibre1">Buna içtik ve Flora'nın arkasından Random bana göz kırptı.</p>

  <p class="calibre1">Ertesi sabah oturma odasındaki cesetler kaybolmuştu, halıda leke yoktu, pencere onarılmış gözüküyordu ve Random bunların "çaresine baktığını" söyledi. Onu daha fazla sorgulamayı uygun görmedim.</p>

  <p class="calibre1">Flora'nın Mercedes'ini ödünç alıp dolaşmaya çıktık. Kırlık alanlar tuhaf şekilde değişmiş görünüyordu. Neyin eksik ya da yeni olduğunu tam olarak bilemiyordum ama her nasılsa bir şeyler farklı geliyordu. Bu da düşünmeye kalkıştığımda başımı ağrıtıyordu, bundan ötürü bu tür düşünceleri şimdilik bir kenara bırakmaya karar verdim.</p>

  <p class="calibre1">Ben direksiyondaydım, Random da yanımdaydı. Sırf nasıl bir tepki uyandıracağını görmek için Amber'de olmak isteğimi bir kez daha dile getirdim.</p>

  <p class="calibre1">"Merak ediyordum," diye yanıtladı, "acaba katıksız ve yalın bir intikam için mi yola çıktın, yoksa daha fazlası için mi?"</p>

  <p class="calibre1">Böylece uygun gördüğüm üzere yanıt vermek ya da vermemek üzere topu tekrar bana atmıştı.</p>

  <p class="calibre1">Uygun gördüm.</p>

  <p class="calibre1">Beylik cümleyi kullandım.</p>

  <p class="calibre1">"Ben de bunu düşünüyordum," dedim, "şansımı tahmine çalışıyordum. Biliyor musun, şöyle bir deneyebilirim.'"</p>

  <p class="calibre1">O zaman bana döndü (yan pencereden dışarıya bakıyordu) ve şöyle dedi:</p>

  <p class="calibre1">"Sanırım hepimiz bu hırsa veya en azından düşünceye sahiptik. Bende olduğunu biliyorum, kendimi oyunun başında devre dışı bırakmama rağmen neler hissettiğime bakıyorum da, denemeye değer. Biliyorum, sana yardım edip etmeyeceğimi soruyorsun.</p>

  <p class="calibre1">"Yanıt 'evet.' Bunu sırf diğerlerinin planlarına çomak sokmak için yapacağım." Sonra sordu: "Flora için ne düşünüyorsun? Herhangi bir yardımı olur mu?"</p>

  <p class="calibre1">"Bundan şüphe duyarım," dedim. "Eğer bir şeyler kesin olsa o da dahil olurdu. Ama bu noktada kesin olan ne var ki?"</p>

  <p class="calibre1">"Varsa şayet."</p>

  <p class="calibre1">"Varsa şayet," diye yineledim, böylece nasıl bir yanıt alacağımı bildiğimi düşünecekti.</p>

  <p class="calibre1">Hafızamın durumuna ilişkin ona sır vermekten korkuyordum. Ona söylemekten de korkuyordum, dolayısıyla söylemedim. Bilmek istediğim çok fazla şey vardı, ama kimseye güvenemezdim. Arabayla giderken bu konuyu biraz düşündüm.</p>

  <p class="calibre1">"Evet, ne zaman başlamak istersin?" diye sordum.</p>

  <p class="calibre1">"Sen ne zaman hazırsan."</p>

  <p class="calibre1">İşte orada, tam önümdeydi ve onunla ne yapacağımı bilmiyordum.</p>

  <p class="calibre1">"Şimdi yapmaya ne dersin?" dedim.</p>

  <p class="calibre1">Sessizdi. Bir sigara yaktı, vakit kazanmak içindi sanırım.</p>

  <p class="calibre1">Ben de aynısını yaptım.</p>

  <p class="calibre1">"Pekâlâ," dedi sonunda. "En son ne zaman geri dönmüştün?"</p>

  <p class="calibre1">"Kahrolsun, o kadar çok oldu ki," dedim ona, "yolu anımsayacağımdan bile emin değilim."</p>

  <p class="calibre1">"Tamam," dedi, "o zaman geri dönebilmemizden önce uzaklaşmamız gerekecek. Ne kadar benzinin var?"</p>

  <p class="calibre1">"Deponun dörtte üçü dolu."</p>

  <p class="calibre1">"O zaman şu köşeden sola dön, neler olacak görelim."</p>

  <p class="calibre1">Bunu yaptım ve ilerlerken kaldırımlar parıldamaya başladı.</p>

  <p class="calibre1">"Kahretsin!" dedi. "Yolu yürüyeli neredeyse yirmi yıl oldu. Doğru şeyleri hemen anımsıyorum."</p>

  <p class="calibre1">Araba yol almaya ve ben de ne haltlar döndüğüne şaşmaya devam ettik. Gökyüzü azıcık yeşermişti, sonra gölgelenip pembeleşti.</p>

  <p class="calibre1">Soru sorma isteğimi bastırarak dudağımı ısırdım.</p>

  <p class="calibre1">Bir köprünün altından geçtik ve diğer taraftan çıktığımızda gökyüzü yine normal renkteydi, ama her yer yel değirmenleriyle doluydu, büyük, sarı olanlarıyla.</p>

  <p class="calibre1">"Kaygılanma," dedi hemen, "daha kötüsü de olabilirdi."</p>

  <p class="calibre1">Yanından geçtiğimiz insanların bir hayli tuhaf giyindiklerini ve yolun taş döşeli olduğunu fark ettim.</p>

  <p class="calibre1">"Sağa dön."</p>

  <p class="calibre1">Döndüm.</p>

  <p class="calibre1">Mor bulutlar gökyüzünü kapladı ve yağmur başladı. Şimşek azametle yürüdü gökyüzünde ve tepemizde gürledi. Silecekleri çalıştırıyordum ama pek işe yaramıyorlardı. Farları yakıp hız kestim.</p>

  <p class="calibre1">Rüzgâra karşı yakasını kaldırmış, başını eğmiş ve baştan aşağı grilere bürünmüş bir atlının karşı yönden hızla gelip yanımdan geçtiğine yemin edebilirdim.</p>

  <p class="calibre1">Derken bulutlar parça parça ayrıldı ve biz bir sahil boyunu izlemeye başladık. Dalgalar yükseklere sıçrıyor ve üzerlerinde devasa martılar uçuyorlardı. Yağmur dinmişti, farları ve silecekleri kapattım. Yol şimdi şoseydi ama bu yeri hiç tanımıyordum. Dikiz aynasında az önce terk ettiğimiz kasabadan eser yoktu. Aniden karşıma çıkan, rüzgârın bir o yana, bir bu yana savurduğu bir iskeletin asılı olduğu darağacının yanından geçince ellerim direksiyonu daha sıkı kavradı.</p>

  <p class="calibre1">Yolumuz sahilden uzaklaşıp bir tepenin çevresini dönerken Random sadece sigara içip pencereden dışarı bakmaya devam etti. Çayırlık, ağaçsız bir ova sağımıza serildi ve bir dizi tepe solumuzda gitgide yükseldi. Gökyüzü koyu ama canlı bir maviydi, tıpkı gölgelik, derin, temiz bir havuz gibi. Böyle bir göğü daha önce gördüğümü hiç anımsamıyordum.</p>

  <p class="calibre1">Random izmaritini fırlatmak için penceresini açtı ve buz gibi bir meltem içeri girip o pencereyi tekrar kapayana kadar arabanın içinde girdaplandı. Meltemde deniz kokusu vardı, tuzlu ve keskin.</p>

  <p class="calibre1">"Bütün yollar Amber'e çıkar," dedi sanki bu bir atasözüymüşçesine.</p>

  <p class="calibre1">Sonra Flora'nın önceki gün dediklerini anımsadım. Flora'nın sözlerinin neyi ima ettiğini kavradığımda bir ahmak ya da önemli bilgileri saklayan biri gibi görünmek istemiyordum, ama onun olduğu kadar kendi iyiliğim için de bunu söylemeliydim.</p>

  <p class="calibre1">"Biliyor musun," diye girdim söze, "önceki gün sen aradığında ve telefonu Flora evde olmadığı için ben açtığımda, içimde onun Amber'e ulaşmaya yeltendiği ve yolu kapalı bulduğuna dair güçlü bir his var."</p>

  <p class="calibre1">Bunun üzerine Random güldü.</p>

  <p class="calibre1">"Bu kadının hayalgücü çok kıt," diye karşılık verdi. "Böyle bir zamanda yol elbette kapalı olacaktı. Eninde sonunda yürümek zorunda kalacağız. Bundan eminim ve hiç şüphesiz başarmak tüm gücümüzü ve becerimizi gerektirecek, başarabilirsek tabii. Tüm yol boyunca çiçek tarlasında yürüyüp, şaşaalı bir prenses gibi geri dönebileceğini mi sanıyordu? O salak sürtüğün teki. Aslında yaşamayı hak etmiyor, ama bunu söylemek bana düşmez, henüz."</p>

  <p class="calibre1">"Kavşaktan sağa sap," dedi.</p>

  <p class="calibre1">Neler oluyordu? Etrafımızdaki egzotik değişikliklerden bir şekilde onun sorumlu olduğunu fark etmiştim ama bunu nasıl yaptığını, bizi nereye götürdüğünü kestiremiyordum. Bunun sırrını öğrenmem gerektiğini biliyordum, ama açıkça sormak olmazdı, yoksa bilmediğimi anlardı. Sonra da onun eline düşerdim. Sigarasını tüttürüp gözünü uzaklara dikmekten başka bir şey yapmıyormuş gibiydi, ama yoldaki bir çukurdan çıktığımızda mavi bir çöle girdik ve tepemizde, pırıl pırıl gökteki güneş pembeydi. Dikiz aynasında görebildiğim kadarıyla çöl miller boyunca uzanıyordu. Güzel numaraydı doğrusu.</p>

  <p class="calibre1">Sonra motor öksürdü, durakladı, kendini topladı ve performansını yineledi.</p>

  <p class="calibre1">Direksiyon ellerimin allında şekil değiştirdi. Bir hilale dönüştü; koltuk gerilemiş, araba yola daha yakınlaşmış gibiydi ve ön camın eğimi artmıştı.</p>

  <p class="calibre1">Yine de ağzımı açmadım, lavanta renkli kum fırtınası bize çarptığında bile.</p>

  <p class="calibre1">Ama fırtına dağıldığında hayretten ağzım açık kaldı.</p>

  <p class="calibre1">Önümüzde yaklaşık bir mil boyunca uzanan tümü de tampon tampona bir araba kuyruğu vardı. Oldukları yerde duruyorlardı ve kornalarını işitebiliyordum.</p>

  <p class="calibre1">"Yavaşla," dedi. "Bu ilk engel."</p>

  <p class="calibre1">Öyle yaptım ve bir diğer kum rüzgârı esti üzerimizden.</p>

  <p class="calibre1">Farları yakamadan kaybolmuştu ve gözlerimi birkaç kez kırpıştırdım.</p>

  <p class="calibre1">Arabaların tümü gitmiş, kornaları susmuştu. Ama şimdi otoyol, bir zamanlar kaldırımların da olduğu gibi parıldıyordu ve Random'un sessizce birine ya da bir şeye küfrettiğini duydum.</p>

  <p class="calibre1">"O engeli koyan her kimse, tam yapmamızı istediği gibi kaydığımdan eminim," dedi, "ve onun beklediği şeyi yapmış olmak canımı sıkıyor... bariz olan şeyi."</p>

  <p class="calibre1">"Eric mi?" diye sordum.</p>

  <p class="calibre1">"Belki. Sence ne yapmalıyız? Durup bir süre zor yolu mu takip edelim, yoksa devam edip başka engel olup olmadığına mı bakalım?"</p>

  <p class="calibre1">"Azıcık daha ilerleyelim. Hem bu daha ilkiydi zaten"</p>

  <p class="calibre1">"Pekâlâ," dedi, ama "ikincinin ne olacağını kim bilebilir?" diye de ekledi.</p>

  <p class="calibre1">İkincisi bir şeydi... onu başka nasıl tarif edebilirim bilmiyorum.</p>

  <p class="calibre1">Kolları olan bir maden eritme makinesi gibiydi. Yolun ortasına eğilmiş, uzanıp arabaları yakalıyor ve yiyordu.</p>

  <p class="calibre1">Frene asıldım.</p>

  <p class="calibre1">"Neyin var?" diye sordu Random. "Devam et. Onları başka nasıl geçebiliriz ki?"</p>

  <p class="calibre1">"Beni biraz sarstı," dedim ve bana yan gözle uzun uzadıya, garip bir bakış attı, bu sırada bir diğer toz fırtınası patladı.</p>

  <p class="calibre1">Bunu söylemekle hata ettiğimi anladım.</p>

  <p class="calibre1">Toz dağıldığında bir kez daha boş bir yolda hızla ilerliyorduk. Uzakta kuleler vardı.</p>

  <p class="calibre1">"Galiba onun canına okuduk," dedi Random. "Birkaçını birleştirdim, sanırım onun beklemediği bir şeydi olabilirdi. Zaten hiç kimse Amber'e giden tüm yolları kapayamaz."</p>

  <p class="calibre1">"Doğru," dedim, kırdığım hangi pot beni o bakışa hedef yapmışsa kurtulmayı umarak.</p>

  <p class="calibre1">Random'u şöyle bir tarttım. Bir önceki gece benim kadar kolayca ölebilecek, cılız görünümlü, ufak tefek bir adamdı.</p>

  <p class="calibre1">Neydi onun gücü? Ya tüm bu Gölgeler hakkında konuşulanlar? İçimden bir şey Gölgeler her ne ise, şimdi bile onların arasında hareket ettiğimizi söylüyordu. Nasıl? Random'un yaptığı bir şeydi bu ve fiziksel olarak rahat, elleri göz önünde durduğuna göre, zihniyle yaptığı bir şey olduğuna kanaat getirdim. İyi de, nasıl yapıyordu?</p>

  <p class="calibre1">Evet, onu sanki içinde hareket ettiği evren koskoca bir denklemmiş gibi "eklemek" ve "çıkarmaktan" bahsederken duymuştum.</p>

  <p class="calibre1">Ani bir kesinlikle karar verdim ki bizi ulaşmak için denklemi çözmekte olduğu o tuhaf mekâna, Amber'e gitgide yaklaştırmak için etrafımızı saran gözle görülür dünyaya bir şeyler ekliyor ya da ondan bir şeyler çıkartıyordu.</p>

  <p class="calibre1">Nasıl yapıldığını bir zamanlar benim de bildiğim bir şeydi bu. Bir anda anladım ki işin sırrı Amber'i anımsamakta yatıyordu. Ama ben anımsayamıyordum.</p>

  <p class="calibre1">Yol beklenmedik şekilde virajlandı, çöl sona erdi ve yerini uzun, mavi, sivri görünümlü çimenlere bıraktı. Bir süre sonra arazi biraz tepelik bir hal aldı. Üçüncü tepenin eteğinde asfalt bitti ve daracık bir toprak yola girdik. Yol iyice sıkıştırılmıştı ve arasından şimdi süngüye benzer devedikeni çalılarının ve bodur fundaların göze çarptığı daha büyükçe tepelerin arasından kıvrılıyordu.</p>

  <p class="calibre1">Yarım saat böyle gittikten sonra tepeler gözden kayboldu ve üzerinde güz turuncusu ve elmas biçimli mor yapraklar taşıyan bodur, koca gövdeli ağaçlardan oluşmuş bir ormana girdik.</p>

  <p class="calibre1">Hafif bir yağmur çiselemeye başladı ve her yanımızda gölgeler vardı. Islak yaprakların oluşturduğu halıdan solgun bir sis yükseliyordu. Sağımda bir yerlerden bir uluma işittim.</p>

  <p class="calibre1">Direksiyon üç kez daha şekil değiştirdi, son hali sekizgen, ahşap bir hadiseydi. Araba şimdi bir hayli uzamıştı ve nereden bulduysak bir de flamingo şekilli kaput süsü edinmiştik. Bu konularda yorum yapmamak için kendimi güçlükle zaptettim, bilakis koltuk ne şekil alırsa, aracın kullanımı için yeni ne gerekirse uyum sağladım. Bununla beraber, başka bir uluma daha duyulduğu sırada Random direksiyona baktı, başını salladı ve bir anda ağaçlar çok daha yüksek, sarkan sarmaşıklarla ve İspanyol yosunundan mavi bir örtüye benzer bir şeyle sarmalanmış, araba da neredeyse normale dönmüştü. Yakıt göstergesine baktım ve yarım depo benzinimiz kaldığını gördüm.</p>

  <p class="calibre1">"İlerliyoruz." dedi kardeşim ve başımla onayladım.</p>

  <p class="calibre1">Yol ansızın genişledi ve beton bir yüzey edindi. İki yanımızda da çamurlu su dolu kanallar vardı. Yapraklar, küçük dallar ve renkli kuş tüyleri ışıldıyordu yüzeylerinde.</p>

  <p class="calibre1">Birden bire başım döndü, kendimi sarhoş gibi hissettim. Bunu daha dile getiremeden "Ağır ağır ve derin nefes al," dedi Random. "Kestirmeden gidiyoruz ve atmosfer ile yerçekimi bir süre için farklı olacak. Sanırım şimdiye kadar epey şanslıydık. Sonuna kadar zorlamak istiyorum ki olabildiğince çabuk ve olabildiğince yakma gidebilelim."</p>

  <p class="calibre1">"İyi fikir," dedim.</p>

  <p class="calibre1">"Belki, belki de değil," diye yanıtladı, "ama bence buna değer... Dikkat et!"</p>

  <p class="calibre1">Tepeden yukarı tırmanıyorduk ve bir kamyon dosdoğru üzerimize geliyordu. Yanlış şeritteydi. Kaçmak için direksiyonu kırdım, o da aynısını yaptı. Son anda yoldan çıkıp soldaki yumuşak bankete girdim, bir çarpışmayı engellemek için arabanın burnu kanalın kıyısına dönüktü.</p>

  <p class="calibre1">Tanker sağımda durdu. Banketten çıkıp yola dönmeye kalktım, ama yumuşak toprağa saplanmıştık.</p>

  <p class="calibre1">Sonra bir kapının çarptığını işittim ve sürücünün aracın sağ kapısından indiğini gördüm ki bunun anlamı, muhtemelen kendisinin yolun doğru tarafından geldiği, bizim yanlış şeritten gittiğimizdi. Amerika'nın hiçbir yerinde trafiğin İngiliz usulü işlemediğinden emindim, ama benim bildiğim Dünya'yı geride bırakalı çok olduğu da su götürmez bir gerçekti.</p>

  <p class="calibre1">Kamyon bir yakıt tankeriydi. Yanında büyük, kan kırmızısı harflerle ZUNOCO yazısı ve altında da "Büdün Dünyağya Ulaşığrız" sloganı yazılıydı. Ben inip, arabanın etrafını dönmeye ve özür dilemeye başlarken, şoför ağzına geleni söylüyordu. Benim kadar iri yapılıydı ve bir eliyle krikonun sapını tutuyordu.</p>

  <p class="calibre1">"Bak, üzgün olduğumu söyledim," dedim ona. "Daha ne yapayım? Kimsenin burnu bile kanamadı ve hiç hasar yok."</p>

  <p class="calibre1">"Senin gibi kahrolasıca sürücüleri yola salmamalılar!" diye bağırdı. "Allahın belası bir tehlikesin sen!"</p>

  <p class="calibre1">Bunun üzerine Random arabadan çıktı, "Bayım, yola koyulsan iyi edersin!" dedi ve elinde bir tabanca vardı.</p>

  <p class="calibre1">"Kaldır şu silahı," dedim ona, ama emniyeti açıp nişan aldı.</p>

  <p class="calibre1">Herif arkasını dönüp koşmaya başladı, korkudan ağzı açık kalmış, gözleri faltaşı gibi olmuştu.</p>

  <p class="calibre1">Random silahın namlusunu doğrultup adamın sırtına dikkatlice nişan aldı ama tam tetiği çektiği anda koluna vurmayı başardım.</p>

  <p class="calibre1">Mermi asfalta çarpıp sekti.</p>

  <p class="calibre1">Random bana döndü, yüzü neredeyse bembeyazdı.</p>

  <p class="calibre1">"Seni kahrolasıca salak!" dedi. "O atış tankere isabet edebilirdi!"</p>

  <p class="calibre1">"Nişan aldığın adama da."</p>

  <p class="calibre1">"Kimin umurunda? Bu yoldan bu nesilde bir daha geçecek değiliz. O piç kurusu bir Amber Prensi'ne sövmeye cüret etti! Ben senin şerefini düşünüyordum."</p>

  <p class="calibre1">"Kendi şerefimi düşünebilirim," dedim ona ve birdenbire soğuk, kudretli bir şey beni hükmüne aldı. "Çünkü onu öldürmek bana düşerdi, sana değil, şayet isteseydim," diye yanıt verdim ve içimde bir nefret uyandı.</p>

  <p class="calibre1">Tankerin kapısı kapanır ve araç yoluna devam ederken Random başını önüne eğdi.</p>

  <p class="calibre1">"Üzgünüm, ağabey," dedi. "Haddimi bilemedim. Ama birinin seninle bu tarz konuşması bana dokundu. Onu uygun gördüğün yöntemle ortadan kaldırman için beklemeli, ya da en azından sana danışmalıydım."</p>

  <p class="calibre1">"Her neyse, boşver," dedim ona. "Yola dönüp devam edelim, edebiliyorsak eğer."</p>

  <p class="calibre1">Arka tekerlekler jant kapaklarına kadar gömülmüştü ve onlara bakıp, en iyi şekilde nasıl halledebileceğimize karar vermeye çalışırken Random seslendi, "Tamam, ben ön tamponu tuttum. Sen de arkadan kaldır, yola taşıyalım... ve sol şerite bıraksak iyi ederiz."</p>

  <p class="calibre1">Şaka etmiyordu.</p>

  <p class="calibre1">Yerçekiminin azaldığına dair bir şeyler demişti, ama kendimi pek o kadar hafif hissetmiyordum. Güçlü olduğumu biliyordum bilmesine, ama bir Mercedes'in arkasını kaldırıp kaldıramayacağım konusunda şüphelerim vardı.</p>

  <p class="calibre1">Diğer yandan, denemek zorundaydım, çünkü bunu benden bekliyor gibiydi ve belleğimdeki boşlukları ona belli edemezdim.</p>

  <p class="calibre1">Böylece eğildim, dizlerimi büktüm, arabaya yapıştım ve bacaklarımı doğrultmaya başladım. Arka tekerlekler nemli topraktan bir şapırtıyla kurtuldu. Arabanın arka ucunu yerden yarım metre yukarıda tutuyordum! Kahrolasıca, ağırdı! Ama yapabiliyordum!</p>

  <p class="calibre1">Her attığım adımla toprağa neredeyse on beş santim batıyordum. Ama taşıyordum. Random da kendi tarafında aynısını yapıyordu.</p>

  <p class="calibre1">Amortisörlerin hafif bir sarsıntısıyla arabayı yola bıraktık.</p>

  <p class="calibre1">Sonra ayakkabılarımı çıkartıp içlerini boşalttım, tutam tutam otlarla sildim, çoraplarımın suyunu sıktım, pantolonumun paçasını silkeleyip ayağımdakileri arka koltuğa attım, çıplak ayakla sürücü koltuğuna geçtim.</p>

  <p class="calibre1">Random da yolcu tarafına atladı ve konuştu, "Bak, tekrar özür dilemek istiyorum..."</p>

  <p class="calibre1">"Unut gitsin," dedim. "Oldu ve bitti."</p>

  <p class="calibre1">"Evet, ama bunu aleyhimde kullanmanı istemem."</p>

  <p class="calibre1">"Kullanmayacağım," dedim ona. "Sadece gelecekte, benim mevcudiyetimde can alman gerektiğinde sabırsızlık etme."</p>

  <p class="calibre1">"Öyle yapacağım," diye söz verdi.</p>

  <p class="calibre1">"O zaman yola düşelim," dedim ve yola düştük.</p>

  <p class="calibre1">Önce kayalık bir kanyondan geçtik, ardından baştan aşağı cam ya da camsı bir maddeden yapılmışa benzeyen, binaları uzun, ince ve kırılgan görünümlü bir şehrin ve pembe güneş ışığının içlerinden geçerek iç organlarını ve son öğünlerinin kalıntılarını ifşa ettiği insanların arasından. Biz arabayla giderken uzun uzun baktılar. Sokak köşelerinde toplanmışlardı ama hiç kimse bizi durdurmaya veya önümüzden geçmeye kalkışmadı.</p>

  <p class="calibre1">"Bu yerin Charles Fort'ları hiç şüphesiz bu olayı yıllar yılı anlatıp duracaklar," dedi kardeşim.</p>

  <p class="calibre1">Başımla evetledim.</p>

  <p class="calibre1">Derken yol kayboldu ve sanki bitimsiz bir silikon tabakasının üzerinde yol almaya başladık. Bir süre sonra daralıp yine yol haline geldi ve çok geçmeden sağımızda ve solumuzda alçak, kahverengi ve pis kokulu bataklıklar belirdi. Sonra üstümüzden yarasa kanatlı devasa bir şekil geçti. Gök şimdi lacivertti, güneş ise ölgün altın rengi.</p>

  <p class="calibre1">"Çeyrek depodan az benzinimiz kaldı," diye yorumda bulundum. *</p>

  <p class="calibre1">"Tamam," dedi Random, "durdur arabayı."</p>

  <p class="calibre1">Öyle yaptım ve bekledim.</p>

  <p class="calibre1">Uzunca bir süre belki altı dakika sessiz kaldı, sonra "Sür," dedi.</p>

  <p class="calibre1">Yaklaşık üç mil sonra kütüklerden oluşmuş bir barikata rastladık ve çevresini dönmeye koyuldum. Barikatın bir yanında bir kapı vardı ve Random bana, "Durup kornaya bas," dedi.</p>

  <p class="calibre1">Öyle yaptım ve bir süre sonra tahta kapı koskoca demir menteşelerinin üstünde gıcırdayıp içe doğru açıldı.</p>

  <p class="calibre1">"İçeri gir," dedi Random. "Güvenlidir."</p>

  <p class="calibre1">Girdim, solumda balon kafalı üç Esso pompası vardı, arkalarında duran küçük bina ise daha sıradan şartlar altında sayısız defa görmüş olduğum şeylerden biriydi. Pompalardan birinin yanına yanaşıp bekledim.</p>

  <p class="calibre1">Binadan çıkan adam bir buçuk metre boyunda, inanılmaz genişlikte ve çilek burunluydu ve omuzlarının arası belki bir metre vardı.</p>

  <p class="calibre1">"Ne olsun?" dedi. "Depoyu doldurayım mı?"</p>

  <p class="calibre1">Başımı salladım. "Normal benzin," dedim.</p>

  <p class="calibre1">"Az ileri al," dedi.</p>

  <p class="calibre1">Öyle yaptım ve Random'a sordum, "Param burada geçer mi?"</p>

  <p class="calibre1">"Bir bak," dedi bana, ben de öyle yaptım.</p>

  <p class="calibre1">Cüzdanım köşelerinde romen rakamları ve takip eden "D.R" harfleri bulunan turuncu ve sarı banknotlarla dolup taşıyordu.</p>

  <p class="calibre1">Ben desteleri incelerken Random sırıttı.</p>

  <p class="calibre1">"Gördün mü? Her şeyin icabına baktım," dedi.</p>

  <p class="calibre1">"Harika. Bu arada, ben acıktım."</p>

  <p class="calibre1">Etrafımıza bakındık ve bir başka dükkânda bize koca bir tabeladan bakan ve Kentucky Kızarmış Tavukları satan bir beyefendi resmi gördük.</p>

  <p class="calibre1">Çilek burun hesabı yuvarlamak için az miktar yakıtı yere döktü, hortumu yerine astı, yaklaştı ve "Sekiz Drachae Refgum," dedi.</p>

  <p class="calibre1">Üzerinde "V D.R." yazan turuncu bir para ile üç adet "I D.R." çıkartıp uzattım.</p>

  <p class="calibre1">"Sağ ol," dedi ve cebine tıkıştırdı. "Arabanın yağına, suyuna da bakayım mı?"</p>

  <p class="calibre1">"Bak."</p>

  <p class="calibre1">Biraz su ekledi, yağ seviyesinin iyi olduğunu söyledi ve ön camı pis bir bezle silip kirletti. Sonra el sallayıp kulübesine geri döndü.</p>

  <p class="calibre1">Kenni Roi'nın önüne çekip bir kap dolusu Kentucky Kızarmış Kertenkele Köftesi ve düşük alkollü, tuzlu bira aldık.</p>

  <p class="calibre1">Sonra dış binanın önüne çıktık, kapıda kornaya bastık ve sağ omzunda baltalı mızrak bulunan bir adam gelip kapıyı açıncaya kadar bekledik.</p>

  <p class="calibre1">Sonra tekrar yola koyulduk.</p>

  <p class="calibre1">Önümüze bir tiranozor atladı, bir anlığına duraksadı, sonra sol tarafa doğru yoluna devam etti. Üzerimizden üç pterodaktil daha uçtu.</p>

  <p class="calibre1">"Amber'in göğünden vazgeçmeye gönlüm hiç varmıyor," dedi Random. Her ne demekse ben de ona homurdanarak karşılık verdim.</p>

  <p class="calibre1">"Gerçi tümünü birden bir anda denemeye cesaret edemiyorum," diye devam etti söze "parçalarımıza ayrılabiliriz."</p>

  <p class="calibre1">"Peki," deyip kabullendim.</p>

  <p class="calibre1">"Öte yandan, bu yerden hoşlanmıyorum."</p>

  <p class="calibre1">Başımı salladım ve öylece devam ettik sürmeye, silikon düzlüğü sona erip dört bir yanımızda çıplak kayalar uzanıncaya kadar.</p>

  <p class="calibre1">"Şimdi ne yapıyorsun?" diye soracak oldum.</p>

  <p class="calibre1">"Göğü tutturduğuma göre, araziyi deneyeceğim," dedi.</p>

  <p class="calibre1">Biz ilerledikçe yekpare kaya örtüsü dağınık taşlara dönüşmeye başlamıştı. Taşların arasında çıplak, kara toprak vardı.</p>

  <p class="calibre1">Çok geçmeden taşlar azalmış, toprak daha görünür olmuştu.</p>

  <p class="calibre1">Nihayet tek tük yeşillikler gördüm. Önce şurada burada biraz çimen vardı. Ama parlak, çok parlak bir yeşildi, bildiğim kadarıyla Dünya üzerinde görülmedik bir cins.</p>

  <p class="calibre1">Sonra fazlalaştı.</p>

  <p class="calibre1">Birazdan yolumuzun üzerinde ağaçlar da göze çarpmaya başlamıştı.</p>

  <p class="calibre1">Sonra bir orman.</p>

  <p class="calibre1">Ama ne orman!</p>

  <p class="calibre1">Hayatımda hiç böyle ağaçlar görmemiştim; ulu ve haşmetli, bir nebze altın rengi karışmış derin ve zengin bir yeşil. Göğe kule gibi yükseliyor, deliyorlardı adeta. İçlerinde muazzam çamlar, meşeler, akçaağaçlar ve ayırt edemediğim daha niceleri vardı. Pencereyi araladığımda ağaçların arasında fantastik ve nefis rayihalı bir meltem ağır ağır dolanıyordu. Kokuyu birkaç kez içime çektikten sonra pencereyi ardına kadar açıp öyle bırakmaya karar verdim.</p>

  <p class="calibre1">"Arden Ormanı," dedi kardeşim olan adam. Söylediğinin doğru olduğunu biliyor, her nasılsa onu hem seviyor, hem de bilgisi ve bilgeliği yüzünden kıskanıyordum..</p>

  <p class="calibre1">"Birader," dedim, "iyi beceriyorsun. Umduğumdan da iyi. Teşekkürler."</p>

  <p class="calibre1">Bu onu bir nebze hazırlıksız yakalamış gibiydi. Sanki daha önce hiçbir akrabasından bir tek iyi söz işitmemişti.</p>

  <p class="calibre1">"Elimden gelenin en iyisini yapıyorum," dedi "ve tüm yol boyunca da yapacağıma söz veriyorum. Şuna bak! Göğü ve ormanı yaptık. Neredeyse inanasım gelmiyor! Yarı yolu geçtik ve bize bilhassa sorun çıkartan bir şey olmadı. Bana sorarsan çok şanslıyız. Bana bir naiplik bahşedecek misin?"</p>

  <p class="calibre1">"Evet," dedim bunun ne anlama geldiğini bilmeden, ama vermeyi isteyerek. Eğer gücüm dahilindeyse.</p>

  <p class="calibre1">O zaman başıyla onayladı, "İyi adamsın," dedi.</p>

  <p class="calibre1">Eli adam öldürmeye yatkın, küçük üç kâğıtçının tekiydi.</p>

  <p class="calibre1">Hep bir çeşit asi olduğunu hatırlıyordum. Ana babamız onu geçmişte yola getirmeye çalışmış, asla çok başarılı olamamışlardı. Bununla birlikte farkına vardım ki onunla aynı anne ve babanın çocuğuyduk. Eric, Flora, Caine, Bleys ve Fiona'daysa durumun böyle olmadığını birdenbire anlamıştım. Belki diğerleriyle de, ama hatırladıklarım bunlardı, bunu kesinlikle biliyordum.</p>

  <p class="calibre1">Devasa ağaçların oluşturduğu bir katedralin içinden, çıplak, toprak yolda ilerliyorduk. Yol sonsuza dek uzadıkça uzuyor gibiydi. Burada kendimi güvende hissediyordum. Ara sıra bir geyiği ürkütüyor, yolu geçen ya da kenarda duran bir tilkiyi şaşırtıyorduk. Yol yer yer toynak izleriyle doluydu. Güneş ışığı bazen yaprakların arasından süzülüyor, bir Hint enstrümanının sımsıkı altın telleri gibi açılar oluşturuyordu. Meltem nemliydi ve yaşayan şeylerden izler taşıyordu. Bu yeri bildiğimi, geçmişte bu yolu at sırtında sık sık katettiğimi anımsadım.</p>

  <p class="calibre1">Arden Ormanı'nda at binmiş, yürümüş, avlanmıştım. Şu koca koca dalların altında sırtüstü uzanıp kollarımı başıma yastık yapmış, göğü izlemiştim. Şu devlerin bazılarının dallarına tırmanmış ve aşağıya, hiç durmaksızın değişen yeşil bir diyara bakmıştım.</p>

  <p class="calibre1">"Burayı seviyorum," dedim, laf ağzımdayken yüksek sesle konuştuğumu fark ettim ve Random "Hep sevmişsindir," diye yanıtladı ve sesinde neşe izleri var gibiydi. Emin olamadım.</p>

  <p class="calibre1">Sonra uzaklardan, bir av borusundan geldiğini bildiğim bir ses işitildi.</p>

  <p class="calibre1">"Daha hızlı sür," dedi Random apansızın. "Bu Julian'ın borusuna benziyor."</p>

  <p class="calibre1">İtaat ettim.</p>

  <p class="calibre1">Boru bir kez daha çalındı, daha yakından.</p>

  <p class="calibre1">"Onun o kahrolasıca tazıları arabayı paramparça edecek ve kuşları gözlerimizi oyup beslenecek!" dedi. "O bu kadar hazırlıklıyken karşı karşıya gelmekten nefret ediyorum. Avladığı her ne idiyse, biliyorum ki kardeşlerinden ikisi gibi bir ödül için ondan seve seve vazgeçer."</p>

  <p class="calibre1">"Bu günlerde yaşam felsefem 'Bana dokunmayan yılan bin yaşasın.'" diye belirttim.</p>

  <p class="calibre1">Random kıkır kıkır güldü.</p>

  <p class="calibre1">"Ne kadar da değişik bir görüş. İddiaya girerim en fazla beş dakika dayanır."</p>

  <p class="calibre1">Sonra boru tekrar çaldı, bu sefer daha da yakından. "Allah kahretsin!" dedi Random.</p>

  <p class="calibre1">Hız göstergesi, modası geçmiş rünik rakamlarla yetmiş beş mili işaret ediyordu ve bu yolda daha fazla hız yapmaktan çekiniyordum.</p>

  <p class="calibre1">Bir kez daha duyuldu boru, artık çok daha yakındı, üç uzun nota çaldı ve solumdan tazıların havlamasını da duyabildim.</p>

  <p class="calibre1">"Amberden hâlâ uzak olsak da gerçek Dünya'ya çok yakınız şu anda," dedi kardeşim. "Yakındaki Gölgeler'in arasına kaçmak para etmeyecektir, çünkü arkamızdaki gerçekten de oysa peşimize düşecektir. Ya da gölgesi yapacaktır bunu."</p>

  <p class="calibre1">"Ne yapacağız?"</p>

  <p class="calibre1">"Gaza bas ve dua et, takip ettiği biz olmayalım."</p>

  <p class="calibre1">Yine boru sesi ve bu sefer neredeyse yanımızdaydı.</p>

  <p class="calibre1">"Neye biniyor bu kahrolasıca, lokomotife mi?" diye sordum.</p>

  <p class="calibre1">"Bana kalırsa kudretli Morgenstern'e, şimdiye değin yarattığı atların en hızlısına biniyor derim."</p>

  <p class="calibre1">'Yarattığı' kelimesinin bir süre kafamda dönüp dolaşmasına izin verdim, şaşkınlık içinde düşünüp taşındım. Evet, bu doğru, diyordu içimden bir ses. Julian Morgenstern'i Gölgeler'den yaratmış, o hayvanda bir kasırganın ve şahmerdanın sahip olduğu güç ve hızı kaynaştırmıştı.</p>

  <p class="calibre1">Hayvandan korktuğumu anımsadım ve derken gördüm onu.</p>

  <p class="calibre1">Morgenstern hayatımda görmüş olduğum en büyük atlardan bile altı karış daha yüksekti, gözleri bir Weimaraner köpeğinin ölü renginde, donu ise açık bir kır rengindeydi ve toynakları cilalı çeliğe benziyordu. Rüzgâr gibi koşuyor, arabaya hız uyduruyordu ve eyerinde Julian oturuyordu... upuzun siyah saçları, mavi gözleriyle oyun kartındaki Julian. Üzerinde pullu, beyaz zırhı vardı.</p>

  <p class="calibre1">Julian bize gülümseyip el salladı ve Morgenstern başını oynattıkça görkemli yelesi rüzgârda bir bayrak misali dalgalandı.</p>

  <p class="calibre1">Bacakları neredeyse seçilemiyordu.</p>

  <p class="calibre1">Julian'ın bir seferinde adamın birine benim eski elbiselerimi giydirip hayvana işkence yaptırttığını anımsadım. Bu sebeptendir ki ava çıktığımız bir gün, bir geyiğin derisini yüzmek için eğildiğimde hayvan beni ezmeye kalkışmıştı.</p>

  <p class="calibre1">Hayvan kokumu alıp arabadakinin ben olduğumu anlamasın diye pencereyi sımsıkı kapattım. Ama Julian beni görmüştü ve bunun ne anlama geldiğini biliyordum. Dört yanında Fırtına Tazıları o dayanıklı mı dayanıklı gövdeleri ve çelik misali dişleriyle koşuşuyorlardı. Onlar da Gölgeler'den gelmişlerdi, çünkü hiçbir normal köpek bu şekilde koşamazdı. Ama kesinlikle biliyordum ki, "normal" sıfatı bu mekândaki hiçbir şeye yakıştırılamazdı.</p>

  <p class="calibre1">Julian o sırada bize durmamızı işaret etti. Random'a göz attım, o da başıyla onayladı. "Eğer durmazsak bizi ezip geçecek," dedi. Frenleyip yavaşladım, durdum.</p>

  <p class="calibre1">Morgenstern şaha kalktı, havayı dövdü, dört toynağıyla toprağa vurdu ve eşkin gitmeye başladı. Köpekler dilleri dışarda, göğüsleri körük gibi kalkıp inerek etrafımızı kuşattılar. At, ter olduğunu bildiğim göz alıcı bir ışıltıyla kaplıydı.</p>

  <p class="calibre1">"Bu ne büyük sürpriz!" dedi Julian o tane tane, neredeyse özürlü konuşmasıyla ve üzerinde siyah yeşil halkalar bulunan koca bir şahin gelip sol omzuna tünedi.</p>

  <p class="calibre1">"Ya, ne demezsin!" diye karşılık verdim. "Görüşmeyeli nasılsın?"</p>

  <p class="calibre1">"Ah, muhteşem," dedi, "her zamanki gibi. Peki ya sen ve Random birader?"</p>

  <p class="calibre1">"Gücüm kuvvetim yerimde," dedim ve Random başıyla onaylayıp "Böyle bir zamanda başka eğlencelerle meşgul olacağını düşünmüştüm," dedi.</p>

  <p class="calibre1">Julian başını eğip ön camın ardından ona pis pis baktı.</p>

  <p class="calibre1">"Hayvan boğazlamayı severim," dedi, "akrabalarımı da hiç aklımdan çıkartmam."</p>

  <p class="calibre1">Ensemden aşağı hafif bir soğukluk yayıldı.</p>

  <p class="calibre1">"Av peşindeydim ki motorlu taşıtınızın sesi dikkatimi dağıttı," dedi. "O sırada içinde siz ikinizin bulunmanızı beklemiyordum.</p>

  <p class="calibre1">Sırf zevk için dolaşmaya çıkmadığınızı, ama aklınızda bir hedef olduğunu farz ediyorum. Sözgelimi Amber gibi. Doğru mu?"</p>

  <p class="calibre1">"Doğru," diye yanıtladım. "Sana neden orada değil de burada olduğunu sorabilir miyim?"</p>

  <p class="calibre1">"Eric beni bu yola nöbetçi dikti," diye yanıtladı ve o konuşurken elim belimdeki tabancalardan birine gitti. Gerçi içimde herhangi bir kurşunun o zırhı delemeyeceği hissi uyanmıştı.</p>

  <p class="calibre1">Morgenstern'i vurmayı düşünüyordum.</p>

  <p class="calibre1">"Pekâlâ, kardeşlerim," dedi gülümseyerek. "Sizlere hoş geldiniz diyor ve iyi bir yolculuk temenni ediyorum. Şüphesiz sizi yakında Amber'de göreceğim. İyi günler," dedi ve dönüp ormana doğru gitti.</p>

  <p class="calibre1">"Hemen uzaklaşalım buradan," dedi Random. "Belki de bir pusu ya da takip tasarlıyordur." Bunu söyledikten sonra belinden bir tabanca çekti, kucağına koydu.</p>

  <p class="calibre1">Makul bir hızla sürdüm.</p>

  <p class="calibre1">Hemen hemen beş dakika sonra, tam rahat nefes almaya başlamışken boruyu duydum. Gaza yüklendim. Bizi her halükârda yakalayacağını biliyordum ama elimden geldiğince arayı açmak ve vakit kazanmak niyetindeydim. Bir yerde az kalsın bir geyiğe çarpıyordum ama çok hız kaybetmeden ya da arabayı hurdaya çevirmeden hayvanın yanından sıyırdık.</p>

  <p class="calibre1">Boru sesi şimdi daha yakından geliyordu ve Random yakası açılmadık laflar sıralamaya başlamıştı.</p>

  <p class="calibre1">İçimde hâlâ ormanda gidecek çok yolumuz olduğu şeklinde bir his vardı ve bu beni hiç rahatlatmıyordu.</p>

  <p class="calibre1">Uzun bir düzlüğe çıktık ve neredeyse bir dakika boyunca gazı kökleme fırsatım oldu. O sırada Julian'ın av borusunun notaları daha geride kaldı. Ama yolun kıvrılıp virajlandığı bir kısmına geldiğimizde hız kesmeye mecbur oldum. Julian hemen arayı kapatmaya başlamıştı.</p>

  <p class="calibre1">Yaklaşık altı dakika sonra dikiz aynasında göründü, yolda gökgürültüsü gibi ilerliyordu ve köpek sürüsü etrafında havlayıp salya akıtıyorlardı.</p>

  <p class="calibre1">Random penceresini açtı, sonra dışarı sarkıp ateşe başladı.</p>

  <p class="calibre1">"Kahrolasıca zırh!" dedi. "Onu iki kez vurduğumdan eminim ve tek çizik bile yok."</p>

  <p class="calibre1">"Ben de o hayvanı vurmayı düşünmüştüm," dedim, "ama sen atı bir dene."</p>

  <p class="calibre1">"Denedim bile, hem de birkaç kez," dedi boş tabancayı yere atıp bir diğerini çekerken, "ya ben sandığımdan daha karavanacıyım, ya da 'Morgenstern'i devirmek için gümüş kurşun gerekir' diye boş yere dememişler."</p>

  <p class="calibre1">Kalan mermilerle altı köpeği hakladı ama geriye hâlâ iki düzine kadar kalmıştı.</p>

  <p class="calibre1">Ona kendi tabancalarımdan birini uzattım ve hayvanların beşini daha yere indirdi.</p>

  <p class="calibre1">"Son kurşunu saklayacağım," dedi, "Julian'ın kafasına, eğer yeterince yakma gelirse diye!"</p>

  <p class="calibre1">O sırada on beş metre kadar gerideydiler ve yaklaşıyorlardı, ben de frenlere asıldım. Köpeklerin bazısı vaktinde duramadı ama Julian bir anda gözden kayboldu ve üzerimize kapkara bir gölge düştü.</p>

  <p class="calibre1">Morgenstern arabanın üzerinden sıçramıştı. Sonra döndü ve at ile binicisi yüzlerini bize çevirirlerken gaza yüklendim, araba hızla ileri atıldı.</p>

  <p class="calibre1">Morgenstern olağanüstü bir sıçrayışla yoldan kaçıldı. Dikiz aynasından iki köpeğin sökmüş oldukları çamurluğu bırakıp tekrar takibe koyulduklarını gördüm. Hayvanların birkaçı yolda yatıyordu ve hâlâ iz sürmekte olan on beş on altı kadar köpek vardı.</p>

  <p class="calibre1">"İyi numara," dedi Random, "ama şansın var ki tekerleklere saldırmadılar. Herhalde daha önce hiç araba avlamadıkları içindir."</p>

  <p class="calibre1">Ona tabancamı verdim ve "Birkaç köpek daha vur," dedim.</p>

  <p class="calibre1">İtinayla ve mükemmel bir nişancılıkla ateş etti ve altı köpek vurdu.</p>

  <p class="calibre1">Julian şimdi sağ elinde bir kılıç, arabanın yanındaydı.</p>

  <p class="calibre1">Morgenstern'i ürkütmek için kornayı çaldım ama işe yaramadı. Direksiyonu üzerlerine kırdım ama at dans edercesine uzaklaştı. Random koltuğunda iyice eğilmiş, benim penceremden dışarı nişan alıyordu. Sağ eliyle tabancayı tutmuş, sol kolunu destek yapmıştı.</p>

  <p class="calibre1">"Artık ateş etme," dedim. "Onu alaşağı etmeyi deneyeceğim."</p>

  <p class="calibre1">"Sen delisin," dedi frene tekrar asıldığım sırada.</p>

  <p class="calibre1">Ama silahını da indirdi.</p>

  <p class="calibre1">Araba durur durmaz kapıyı açıp dışarı fırladım, çıplak ayakla! Kahretsin.</p>

  <p class="calibre1">Julian'ın kılıcının altına eğildim, kolundan yakaladığım gibi onu eyerden alıp yere savurdum. Önne zırhlı sol yumruğunu kafama indirdi ve müthiş bir acıyla birlikte gözlerimin önünde maytaplar uçuştu.</p>

  <p class="calibre1">Sersemlemiş, düştüğü yerde kalmıştı. Etrafımı köpekler çevirmiş beni ısırıyorlardı ve Random da onları tekmeliyordu. Julian'ın kılıcını düştüğü yerden alıp ucuyla gırtlağına dokundum.</p>

  <p class="calibre1">"Onları uzaklaştır!" diye haykırdım. "Yoksa seni yere çivilerim!"</p>

  <p class="calibre1">Bağırarak emir verdi ve köpekler geri çekildiler. Random Morgenstern'in dizginlerine asılmış, hayvanı zaptetmeye uğraşıyordu.</p>

  <p class="calibre1">"Şimdi, sevgili kardeşim, kendin için söyleyeceğin ne var?" diye sordum.</p>

  <p class="calibre1">Gözlerinde soğuk mavi bir ateş vardı ve yüzü ifadesizdi. "Eğer beni öldüreceksen hiç durma," dedi.</p>

  <p class="calibre1">"Bolca vaktim var," dedim ona, kusursuz zırhının üzerindeki çamurları her nasılsa keyifle izleyerek. "Bu arada, senin için yaşamın bedeli nedir?"</p>

  <p class="calibre1">"Sahip olduğum her şey, elbette,"</p>

  <p class="calibre1">Bir adım geriledim.</p>

  <p class="calibre1">"Kalk, arka koltuğa geç," dedim ona.</p>

  <p class="calibre1">Bunu yaptı ve arabaya binmeden önce hançerini aldım.</p>

  <p class="calibre1">Random kendi koltuğuna oturdu ve içinde tek mermi kalan tabancayı Julian'ın başına doğrulttu.</p>

  <p class="calibre1">"Onu neden şimdi öldürmüyoruz ki?" diye sordu.</p>

  <p class="calibre1">"İleride işimize yarayacağını sanıyorum," dedim. "Bilmek istediğim çok şey var. Hem daha çok yolumuz mevcut."</p>

  <p class="calibre1">Arabayı sürmeye başladım, köpeklerin toplandıklarını görebiliyordum. Morgenstern arabanın peşinden eşkin gitmeye başlamıştı.</p>

  <p class="calibre1">"Korkarım tutsak olarak çok işinize yaramayacağım," diye yorumda bulundu Julian. "Bana işkence edebilirsiniz ama size sadece bildiklerimi anlatabilirim ki bu da fazla değil."</p>

  <p class="calibre1">"Sen bildiğinle başla o zaman," dedim.</p>

  <p class="calibre1">"Eric en güçlü konumda görünüyor," dedi bize, "her şey olup bittiğinde tam burada, Amber'deydi. En azından ben durumu öyle gördüm ve ona desteğimi verdim. Sizlerden biri de olsa herhalde aynı şeyi yapardım. Ana yollardan biri olduğu için Eric bana Arden'i koruma görevini verdi. Gerard güney denizlerini kontrol ediyor ve Caine de kuzey denizlerinde."</p>

  <p class="calibre1">"Ya Benedict?" diye sordu Random.</p>

  <p class="calibre1">"Bilmiyorum. Ondan hiç haber almadım. Bleys'le birlikte olabilir. Gölge'de bir yerlerde olup da tüm bu şeyleri duymamış olabilir. Ölmüş olması bile mümkündür. Ondan en son haber alalı yıllar geçti."</p>

  <p class="calibre1">"Arden'de kaç adamın var?" diye sordu Random.</p>

  <p class="calibre1">"Binden fazla," dedi. "Belki bazıları şu an sizi gözetliyordur."</p>

  <p class="calibre1">"Eğer senin hayatta kalmanı istiyorlarsa, tüm yapacakları da bu olacak," dedi Random.</p>

  <p class="calibre1">"Hiç şüphesiz haklısın," diye yanıtladı Julian. "Kabullenmek zorundayım, Corwin beni öldürmeyip tutsak almakla kurnazlık etti. Bu şekilde ormanı aşmanız mümkün olabilir."</p>

  <p class="calibre1">"Sırf yaşamak istediğin için söylüyorsun bunu," dedi Random.</p>

  <p class="calibre1">"Tabii ki yaşamak istiyorum. Bunu yapabilir miyim?"</p>

  <p class="calibre1">"Neden?"</p>

  <p class="calibre1">"Size verdiğim bilgi karşılığında."</p>

  <p class="calibre1">Random bir kahkaha attı.</p>

  <p class="calibre1">"Bize çok az şey verdin ve daha fazlasının ağzından zorla alınabileceğinden eminim. Mola verme şansı bulur bulmaz bunu göreceğiz. Ne diyorsun, Corwin?"</p>

  <p class="calibre1">"Göreceğiz," dedim. "Fiona nerede?"</p>

  <p class="calibre1">"Sanırım güneyde bir yerde," diye yanıtladı Julian.</p>

  <p class="calibre1">"Ya Deirdre?"</p>

  <p class="calibre1">"Bilmiyorum."</p>

  <p class="calibre1">"Llewella?"</p>

  <p class="calibre1">"Rebma'da."</p>

  <p class="calibre1">"Pekâlâ," dedim, "sanırım bildiğin her şeyi anlattın bana."</p>

  <p class="calibre1">"Aynen öyle."</p>

  <p class="calibre1">Sessizlik içinde yol aldık ve nihayet ağaçlar seyrelmeye başladı. Morgenstern'in izini uzun süre önce kaybetmiştim, gerçi kimi zaman Julian'ın şahininin bize eşlik ettiğini görüyordum. Yol yukarı doğru eğimlendi ve mor renkli iki dağın aramdaki bir geçide yöneldik. Çeyrek depodan biraz fazla benzinimiz kalmıştı. Bir saat içinde yüksek taş yamaçların arasından geçecektik.</p>

  <p class="calibre1">"Burası yol kesmek için iyi bir noktaya benziyor," dedi Random.</p>

  <p class="calibre1">"Kuvvetle muhtemeldir," dedim. "Sen ne diyorsun, Julian?"</p>

  <p class="calibre1">İçini çekti.</p>

  <p class="calibre1">"Evet," dedi, "bir tanesine rastlamanıza çok az kaldı. Nasıl atlatacağınızı biliyorsunuz."</p>

  <p class="calibre1">Biliyorduk. Kapıya geldiğimizde yeşil ve kahverengi deriler giymiş, kılıcı çekili nöbetçi bize yaklaştı. Başparmağımla arka koltuğu işaret edip "Manzarayı çaktın mı?" diye sordum.</p>

  <p class="calibre1">Öyle yaptı ve bizi de tanıdı.</p>

  <p class="calibre1">Aceleyle açtı kapıyı ve biz geçerken selam durdu.</p>

  <p class="calibre1">Geçitten çıkmadan önce iki kapıdan daha geçtik ve yolda bir yerlerde şahini kaybetmiş gibiydik. Birkaç bin metre yükseklikteydik artık ve bir uçurumun yüzüne sürünerek tırmanan bir yolda el frenini çektim. Sağımızda, aşağı inen upuzun bir uçurum haricinde hiçbir şey yoktu.</p>

  <p class="calibre1">"İn aşağı," dedim. "Yürüyüşe çıkıyorsun."</p>

  <p class="calibre1">Julian kâğıt gibi bembeyaz kesildi.</p>

  <p class="calibre1">"Size yaltaklanmayacağım," dedi. "Hayatım için sizden af dilemeyeceğim." İndi arabadan.</p>

  <p class="calibre1">"Kahrolasıca," dedim. "Haftalardır kimse şöyle güzelce yaltaklanmamıştı bana!... Haydi... git uçurumun kenarında dur. Biraz daha ilerle lütfen." Random da tabancasını onun kafasına doğru tutuyordu. "Az önce," dedim ona, "Eric'in pozisyonunda her kim olursa destekleyebileceğini söylemiştin."</p>

  <p class="calibre1">"Bu doğru."</p>

  <p class="calibre1">"Aşağı bak."</p>

  <p class="calibre1">Baktı. Dip çok uzaktı.</p>

  <p class="calibre1">"Pekâlâ," dedim. "Eğer durum aniden değişirse, bir başkasının almaktan sakınmayacağı yerde yaşamını bağışlayanın kim olduğunu unutma.</p>

  <p class="calibre1">"Gel Random. Gidelim."</p>

  <p class="calibre1">Onu orada, kaşları çatılmış, derin derin nefes alırken bıraktık.</p>

  <p class="calibre1">Zirveye ulaştığımızda benzin neredeyse bitmişti. Vitesi boşa alıp kontağı kapattım ve aşağıya olan uzun yolu inmeye başladık.</p>

  <p class="calibre1">"Düşünüyordum da," dedi Random, "eski kurnazlığını hiç kaybetmemişsin. Yerinde ben olsam, yapmaya yeltendiği şey için onu muhtemelen öldürürdüm. Ama sanınm sen doğru olanı yaptın. Sanırım Eric'e biraz üstünlük sağlayabilirsek Julian bize arka çıkabilir. Bu arada, olan biteni de Eric'e yetiştirecektir."</p>

  <p class="calibre1">"Elbette," dedim.</p>

  <p class="calibre1">"Üstelik onu ölü istemek için hepimizden daha çok gerekçen var."</p>

  <p class="calibre1">Gülümsedim.</p>

  <p class="calibre1">"Kişisel duygular politika, resmi kararlar ya da iş anlaşmalarına karıştırılmamalı."</p>

  <p class="calibre1">Random iki sigara yakıp birini bana uzattı.</p>

  <p class="calibre1">Dumanın içinden aşağı bakarken ilk defa denizi gördüm.</p>

  <p class="calibre1">Koyu mavinin ötesinde, neredeyse gece göğü gibiydi, altın güneş öyle içinde dururken deniz boya kadar canlı ve yoğun, lacivert bir parça kumaş gibi kaba dokulu, neredeyse mora yakın bir renkteydi ki bakmaktan rahatsızlanıyordum. Kendimi, bildiğimi bilmediğim bir dili konuşurken buldum. "Deniz Aşanların Balladı"nı[?] okuyordum. Random ben bitirene değin bekledi ve sordu: "Sık sık bu şarkıyı senin yazdığın söylenir. Doğru mu?"</p>

  <p class="calibre1">"Öyle uzun zaman oldu ki," dedim ona, "artık hatırlamıyorum."</p>

  <p class="calibre1">Uçurum sola kıvrıldıkça ve biz de ağaçlık bir vadiye doğru döne döne indikçe denizin daha fazla kısmı görüş mesafemize girer oldu.</p>

  <p class="calibre1">"Carba Deniz feneri," dedi Random denizin millerce içinde, sulardan yükselen devasa bir gri kuleyi işaret ederek. "Neredeyse unutmuştum."</p>

  <p class="calibre1">"Ben de," diye yanıtladım. "Geri gelmek... çok tuhaf bir duygu," ve artık İngilizce değil, Thari adında bir dilde konuştuğumuzu ayrımsadım.</p>

  <p class="calibre1">Aşağı yukarı yarım saat sonra dibe vardık. Yokuş aşağı gidebildiğimiz kadar gittim, sonra motoru çalıştırdım. Motorun sesiyle solumuzdaki çalılıktan koyu renk bir kuş sürüsü yükseldi. Boz bir kurdu andıran bir şey gizlendiği yerden çıkıp yakındaki bir ağaçlığa daldı; sezdirmeden izlediği ve o ana kadar görünmeyen geyik sekerek uzaklaştı. Denize doğru hafif, ama sürekli meyillenen, ağaçları Arden Ormanı'nınkiler kadar kalın ve büyük olmasa da bitki örtüsü gür bir vadideydik.</p>

  <p class="calibre1">Yüksek ve sola doğru daha da yükselen dağlar başlarını göğe uzatmışlardı. Vadide ilerledikçe doğa manzarasını ve nispeten alçak bayırlarından aşağı indiğimiz o haşmetli dağın bütününü daha iyi gördük. Dağlar denize doğru ilerleyişlerini sürdürmekte ve bunu yaparken de büyümekteydiler, sırtlarına yeşil, leylak, mor, altın ve çivit rengine boyanmış, değişken bir örtü alıyorlardı. Denize dönük yüzlerini vadiden göremiyorduk ama o en son, en yüksek doruğun sırtına hayalet bulutlarını incecik peçesi sarmalanmıştı ve altın güneş zaman zaman ateşe boyuyordu. Işığın olduğu yerden yaklaşık otuz beş mil uzakta olduğumuza hükmettim, benzin ibresi de neredeyse boşu gösteriyordu. O son zirvenin hedefimiz olduğunu biliyordum ve içimde bir sabırsızlıktır başladı. Random da gözlerini aynı yöne dikmişti.</p>

  <p class="calibre1">"Hâlâ orada," dedim.</p>

  <p class="calibre1">"Neredeyse unutmuştum..." dedi.</p>

  <p class="calibre1">Vites değiştirirken pantolonumun daha önce sahip olmadığı bir parlaklığa büründüğünü fark ettim. Ayak bileklerime yaklaştıkça bir hayli daralmıştı ve katladığım paçalar kaybolmuştu. Derken gözüm gömleğime takıldı.</p>

  <p class="calibre1">Daha çok bir ceketi andırıyordu, siyahtı ve kenarları simliydi; kemerim de epey kalınlaşmıştı.</p>

  <p class="calibre1">Daha dikkatli incelediğimde pantolonumun yanı boyunca gümüş bir çizgi indiğini gördüm.</p>

  <p class="calibre1">"Etkileyici kıyafetler kuşanmış olduğumu görüyorum," diye yorumda bulundum, bunun ne tepki uyandırdığını görmek için.</p>

  <p class="calibre1">Random kıkırdadı ve o zaman fark ettim ki bir yerlerden dikine kırmızı çizgili kahverengi bir pantolon, turuncu kahverengi gömlek bulmuştu. Sarı kenarlıklı kahverengi bir şapka da yanındaki koltukta oturuyordu.</p>

  <p class="calibre1">"Ne zaman fark edeceğini merak ediyordum," dedi. "Kendini nasıl hissediyorsun?"</p>

  <p class="calibre1">"Gayet iyi," dedim ona, "bu arada benzinimiz neredeyse bitti."</p>

  <p class="calibre1">"Bu konuda bir şey yapamayacağımız kadar geç," dedi.</p>

  <p class="calibre1">"Artık gerçek dünyadayız ve Gölgelerle oynamak korkunç bir gayret gerektirecektir. Üstelik gözlerden de kaçmayacaktır. Korkarım araba pes ettiğinde tabana kuvvet gitmeliyiz."</p>

  <p class="calibre1">Araba iki buçuk mil daha dayandı. Yolun kenarına çekip durdurdum. Güneş batıya doğru veda ediyordu ve gölgeler gerçekten de uzamıştı.</p>

  <p class="calibre1">Arka koltuğa uzandım. Ayakkabılarım siyah çizmelere dönüşmüştü ve onları yoklarken bir şey şıngırdadı.</p>

  <p class="calibre1">Gümüş rengi ağırca bir kılıcı ve kınını çekiştirdim. Kın belime kusursuzca oturdu. Bir de tokası gümüşten gül şeklinde kara bir pelerin vardı.</p>

  <p class="calibre1">"Onları sonsuza dek kaybettiğini mi sanmıştın?" diye sordu Random.</p>

  <p class="calibre1">"Kahretsin, öyle sayılır," dedim ona.</p>

  <p class="calibre1">Arabadan inip yürümeye başladık. Akşam havası serin ve insanı canlandıracak ıtırlarla doluydu. Doğuda şimdiden yıldızlar görünmüştü ve güneş yatağının yolunu tutmuştu.</p>

  <p class="calibre1">Yol boyunca ağır adımlarla ilerledik ve Random konuştu:</p>

  <p class="calibre1">"Bunun doğru olmadığını hissediyorum."</p>

  <p class="calibre1">"Ne demek istiyorsun?"</p>

  <p class="calibre1">"Buraya kadar her şey çok kolay gitti," dedi bana. "Bundan hoşlanmadım. Arden Ormanı'ndan buraya nerdeyse hiç sorunla karşılaşmadan geldik. Doğru, orada Julian bizi haklamaya çalıştı ama bilmiyorum... Bu kadar mesafeyi öylesine rahat katettik ki neredeyse bunu yapmamıza izin verildiğinden şüphelenmeye başlayacağım."</p>

  <p class="calibre1">"Bu düşünce benim de aklımdan geçti," diye yalan söyledim. "Sence neye işaret ediyor?"</p>

  <p class="calibre1">"Korkarım," dedi, "bir tuzağa doğru yürüyoruz."</p>

  <p class="calibre1">Birkaç dakika sessizce ilerledik.</p>

  <p class="calibre1">Sonra "Pusu mu?" dedim. "Bu orman tuhaf şekilde sessiz görünüyor."</p>

  <p class="calibre1">"Bilmiyorum."</p>

  <p class="calibre1">Belki iki mil daha yürüdük ve güneş battı. Gece karanlıktı ve üzerine parlak yıldızlar çivilenmişti.</p>

  <p class="calibre1">"İkimize uygun bir yolculuk yöntemi değil bu," dedi Random.</p>

  <p class="calibre1">"Doğru."</p>

  <p class="calibre1">"Yine de kendimize binek çağırmaktan çekiniyorum."</p>

  <p class="calibre1">"Ben de,"</p>

  <p class="calibre1">"Senin duruma yönelik değerlendirmen nedir?"</p>

  <p class="calibre1">"Ölüm ve pislik," dedim. "Her an üzerimize çökeceğini hissediyorum."</p>

  <p class="calibre1">"Sence yoldan ayrılmalı mıyız?"</p>

  <p class="calibre1">"Ben de bunu düşünüyordum," diye bir yalan daha söyledim "ve azıcık kenardan yürümenin ikimize de zararı dokunmayacağını sanıyorum."</p>

  <p class="calibre1">Öyle yaptık.</p>

  <p class="calibre1">Ağaçların arasından yürüdük, çalılar ve kayaların kara gölgelerinin yanından geçtik. Koskoca gümüş ay yavaşça yükselip geceyi aydınlattı.</p>

  <p class="calibre1">"İçimdeki başarısızlık hissi ağır basıyor," dedi Random bana.</p>

  <p class="calibre1">"Peki, bu hisse ne kadar güvenebiliriz?" diye sordum.</p>

  <p class="calibre1">"Oldukça."</p>

  <p class="calibre1">"Neden?"</p>

  <p class="calibre1">"Çok uzağa, çok hızlı geldik," diye karşılık verdi. "Bundan hiç hazetmedim. Artık asıl dünyada olduğumuzdan geri dönmek için de çok geç kaldık. Gölgeler'le oynayamayız, kılıçlarımıza güvenmeliyiz." Kendisi de kısa, perdahlı bir kılıç kuşanmıştı. "Dolayısıyla bu noktaya kadar ilerleyebilmemizin belki de Eric'in arzusu dahilinde olduğu fikri doğuyor içime. Artık konuda yapılabilecek pek bir şey yok, ama mademki burdayız keşke yolun her santimi için savaşsaydık diye düşünüyorum."</p>

  <p class="calibre1">Bir mil daha devam edip, ellerimizi siper ettiğimiz sigaralarımızı tellendirmek için mola verdik.</p>

  <p class="calibre1">"Güzel bir gece," dedim Random'a ve serin melteme.</p>

  <p class="calibre1">"Sanırım... O da neydi!"</p>

  <p class="calibre1">Az gerimizdeki çalılıklardan hafif bir hışırtı gelmişti.</p>

  <p class="calibre1">"Belki bir hayvandır."</p>

  <p class="calibre1">Kılıcı elindeydi.</p>

  <p class="calibre1">Birkaç dakika bekledik ama hiçbir şey duyulmadı.</p>

  <p class="calibre1">O da kılıcını kınına yerleştirdi ve yeniden yürümeye başladık.</p>

  <p class="calibre1">Arkamızdan artık ses gelmiyordu, ama bir süre geçtikten sonra önümüzden bir şeyler işittik.</p>

  <p class="calibre1">Ona bir bakış fırlattığımda Random da başıyla onayladı ve daha ihtiyatlıca yürümeye başladık.</p>

  <p class="calibre1">İlerde, ta uzakta hafif bir ışıltı vardı, sanki bir kamp ateşi gibi.</p>

  <p class="calibre1">Artık başka ses duymuyorduk, ama omuz silkisi ormanın içine, sağa doğru ilerleme işaretimi kabullendiğini gösteriyordu.</p>

  <p class="calibre1">Kampa rastlamadan önce neredeyse bir saat yürüdük. Ateşin etrafında dört adam oturuyordu, iki kişi de gölgelerde uyumaktaydı. Kazığa bağlanmış kızın başı bizden öteye dönüktü ama siluetine bakarken kalbimin hızlandığını hissettim.</p>

  <p class="calibre1">"O olabilir mi?" diye fısıldadım.</p>

  <p class="calibre1">Evet," diye yanıtladı Random. "Sanırım olabilir."</p>

  <p class="calibre1">Derken kız başını çevirdi ve onun kim olduğunu anladım.</p>

  <p class="calibre1">"Deirdre!"</p>

  <p class="calibre1">"Kaltağın ne halt karıştırdığını merak ediyordum." dedi Random. "Adamların giydikleri renklere bakılırsa onu Amber'e geri götürdüklerini söyleyebilirim."</p>

  <p class="calibre1">Adamların Koz Kartları'ndan hatırladığım ve bir başka yerden Eric'e ait olduğunu bildiğim siyah, kırmızı ve gümüş renkli kıyafetler giydiklerini gördüm.</p>

  <p class="calibre1">"Onu isteyen Eric olduğu için alamayacak," dedim.</p>

  <p class="calibre1">"Deirdre hiçbir zaman çok umurumda olmamıştır," dedi Random, "ama senin umurunda olduğunu bilirim, öyleyse..." dedi ve kılıcını kınından sıyırdı.</p>

  <p class="calibre1">Ben de aynısını yaptım.</p>

  <p class="calibre1">"Hazır ol," dedim, doğrulup çömelerek.</p>

  <p class="calibre1">Üzerlerine çullandık.</p>

  <p class="calibre1">Belki iki dakika, olsa olsa o kadar sürmüştür.</p>

  <p class="calibre1">O arada Deirdre bizi izliyordu, ateşin parıltısı yüzünü kaskatı bir maska çeviriyordu. Ağladı, güldü ve yüksek, korkmuş bir sesle isimlerimizi söyledi, bağlarını kesip ayağa kalkmasına yardımcı oldum.</p>

  <p class="calibre1">"Selamlar, kız kardeşim. Amber Yolu'nda bize katılır mısın?"</p>

  <p class="calibre1">"Hayır," dedi. "Hayatımı kurtardığınız için teşekkürler ama onu korumak istiyorum. Neden Amber'e gittiğinizi sanki bilmiyorum."</p>

  <p class="calibre1">"Kazanılacak bir taht var," dedi Random, bu benim için de yeni bir haberdi "ve biz de ilgilenen taraflarız."</p>

  <p class="calibre1">"Eğer aklınız varsa uzak durur ve daha uzun yaşarsınız," dedi ve Tanrı Aşkına! Azıcık bitkin ve kirli görünse de çok tatlıydı.</p>

  <p class="calibre1">Onu kollarıma aldım, çünkü öyle istiyordum ve sıkı sıkı bastırdım kendime. Random bir şarap tulumu buldu, hepimiz içtik.</p>

  <p class="calibre1">"Eric Amber'deki tek prens," dedi Deirdre, "askerleri ona sadık."</p>

  <p class="calibre1">"Eric'ten korkmuyorum," diye yanıtladım, bu söylediğimden kendim de emin değildim.</p>

  <p class="calibre1">"Amber'e varmanıza asla göz yummayacaktır," dedi. "İki gün önce gizli yollardan kaçmayı başarıncaya değin ben de bir tutsaktım. Her şey yatışana kadar Gölgeler'de yürüyebileceğimi düşünmüştüm. Ama asıl mekânın bu kadar yakınında başlamak hiç kolay değil. Bu yüzden Eric'in askerleri sabahleyin buldular beni. Geri götürüyorlardı. Sanırım iade edilseydim beni öldürtebilirdi... gerçi bundan emin değilim. Şöyle ya da böyle, şehirde bir kukla olarak kalmam gerekirdi. Eric'in çıldırmış olabileceğini düşünüyorum... ama yine de, bundan emin değilim."</p>

  <p class="calibre1">"Ya Bleys?" diye sordu Random.</p>

  <p class="calibre1">"O Gölgeler'den bazı şeyler gönderiyor ve Eric bundan çok rahatsız. Ama Bleys hiç gerçek gücüyle saldırmadı, Eric bu yüzden endişeli ve Taç ve Asa'nın idaresi de Eric bunlardan birini sağ eline alıncaya kadar kadar belirsiz."</p>

  <p class="calibre1">"Anlıyorum. Bizden hiç bahsetti mi?"</p>

  <p class="calibre1">"Senden değil, Random. Ama Corwin'den, evet. Hâlâ Corwin'in Amber'e dönmesinden korkuyor. Yol belki beş mil daha nispeten güvenli... ama onun ötesinde her adım tehlikelerle dolu. Her ağaç ve kaya bir tuzak ya da pusu. Bleys ve Corwin yüzünden. Sizin en azından buraya kadar gelmenizi istedi, böylece ne Gölgeler'le oynayabilecek, ne de onun gücünden kolayca kaçabilecektiniz. Amber'e onun tuzaklarından birine düşmeden girebilmek, ikiniz için de kesinlikle imkânsız."</p>

  <p class="calibre1">"Ama sen kaçtın..."</p>

  <p class="calibre1">"O farklıydı. Ben çıkmaya çalışıyordum, girmeye değil. Belki de beni, sizlerden birini gözeteceği kadar özenle gözetmedi, hırstan yoksunluğum ve cinsiyetim yüzünden. Hem ne olursa olsun, sizin de gördüğünüz gibi başarılı olamadım."</p>

  <p class="calibre1">"Artık başardın, kız kardeşim," dedim, "kılıcım senin uğruna savurmak üzere serbest oldukça," ve beni alnımdan öpüp elimi sıktı. Buna dünden razıydım zaten.</p>

  <p class="calibre1">"Takip edildiğimizden eminim," dedi Random ve bir işaretle üçümüz birden karanlığa karıştık.</p>

  <p class="calibre1">Bir çalının altında kıpırtısızca yatıp gözümüzü yola diktik.</p>

  <p class="calibre1">Bir süre sonra fısıltılarımız benim bir karar vermem gerektiğini belli etti. Soru basitti: Şimdi ne yapacaktık?</p>

  <p class="calibre1">Soru gerçekten de çok basitti ve artık daha fazla kaçamak yanıt veremezdim. Onlara, hatta sevgili Deirdre'ye bile güvenemeyeceğimi biliyordum, ama eğer birisiyle hesaplaşmak zorundaysam, en azından Random da benimle birlikte bu işe gırtlağına kadar batmıştı ve Deirdre de gözdemdi.</p>

  <p class="calibre1">"Değerli akrabalarım," dedim onlara, "bir itirafta bulunmak zorundayım," ve Random'un eli daha şimdiden kılıcının kabzasındaydı. Birbirimize güvenimiz işte bu kadardı. Zihninin işleyişini neredeyse duyabiliyordum: Corwin beni buraya ihanet etmek için getirdi, diyordu kendi kendine.</p>

  <p class="calibre1">"Eğer beni buraya ihanet etmek için getirdiysen," dedi, "geriye sağ götüremeyeceksin."</p>

  <p class="calibre1">"Şaka mı ediyorsun?" diye sordum. "İstediğim şey senin yardımın, kellen değil. Söylemek zorunda olduğum şey şundan ibaret: Ne dolaplar döndüğünü bilmiyorum. Birkaç tahmin yürüttüm ama ne halt ettiğimizi, Amber'in ne olduğunu, Eric'in ne yaptığını, kim olduğunu, ya da neden burada çalıların arasında çömelmiş onun askerlerinden saklandığımızı biliyorum," dedim ona, "ya da işin aslını isterseniz, gerçekte kim olduğumu bile bilmiyorum."</p>

  <p class="calibre1">Çok uzun bir sessizlik oldu, sonra Random fısıldadı. "Ne demek istiyorsun?"</p>

  <p class="calibre1">"Demek istediğim," dedim, "seni kandırmayı becerdim, Random. Bu yolculukta araba sürmekten başka bir şey yapmamamın garip olduğunu düşünmedin mi?"</p>

  <p class="calibre1">"Sen patrondun," dedi bana. "Senin plan kuruyor olduğunu düşündüm. Yol boyunca epey kurnazca şeyler yaptın. Senin Corwin olduğunu biliyorum."</p>

  <p class="calibre1">"Bu benim bile yalnızca bir kaç gün önce öğrendiğim bir şey," dedim. "Corwin diye tanıdığınız kişi olduğumu biliyorum, ama bir süre önce kaza geçirdim. Başımda yaralanmalar vardı. Daha aydınlık bir yere çıktığımızda size izleri gösteririm ve hafıza kaybından muzdaribim. Bu Gölgeler muhabbetini hiç anlamıyorum. Amber hakkında bile çok şey anımsamıyorum. Tek hatırladığım akrabalarım ve onların ipiyle kuyuya inilmeyeceği gerçeği. İşte benim öyküm. Bu konuda ne yapılabilir?"</p>

  <p class="calibre1">"İsa Aşkına!" dedi Random. "Evet, şimdi anlayabiliyorum! Yol boyunca kafama takılan her şeyi... Flora'yı nasıl büsbütün kandırabildin?"</p>

  <p class="calibre1">"Şans," dedim "ve bilinçaltında yatan sinsilik, sanırım. Yo! Değil! O aptaldı. Ama size şimdi gerçekten ihtiyacım var."</p>

  <p class="calibre1">"Gölgeler'e ulaşabilir miyiz sence," dedi Deirdre ve muhatap olduğu ben değildim.</p>

  <p class="calibre1">"Evet," dedi Random, "ama bundan yana değilim. Corwin'i Amber'de, Eric'in kellesini de bir sırığa geçirilmiş görmek istiyorum. Bunları görmek şansımı az da olsa değerlendireceğim, O yüzden Gölgeler'e geri dönmüyorum. İstiyorsan sen dönebilirsin. Hepiniz benim çelimsizin, palavracının teki olduğumu düşünüyorsunuz. Şimdi göreceğiz. Bu işi sonuna kadar götüreceğim."</p>

  <p class="calibre1">"Sağ ol, kardeşim," dedim.</p>

  <p class="calibre1">"Mehtabın altında kötü bir karşılaşma," dedi Deirdre.</p>

  <p class="calibre1">"Hâlâ bir kazığa bağlı olabilirdin," dedi Random ve kız karşılık vermedi.</p>

  <p class="calibre1">Orada biraz daha yattık ve üç adam kampa gelip çevreye bakındılar. Sonra ikisi eğilip yeri kokladılar.</p>

  <p class="calibre1">Sonra bulunduğumuz yöne baktılar.</p>

  <p class="calibre1">"Weir," diye fısıldadı Random, onlar bize doğru gelirlerken.</p>

  <p class="calibre1">Olanları gördüm, ama sadece gölgelerinden. Dört ayak üzerine düştüler ve ayışığı boz elbiseleriyle oyunlar oynadı.</p>

  <p class="calibre1">Derken izimizi sürenlerin ışık saçan altı gözü vardı.</p>

  <p class="calibre1">Kurtların ilkini gümüş kılıcıma geçirdim ve bir insan iniltisi geldi. Random tek darbede birinin kellesini uçurdu ve hayretler içinde, Deirdre'nin bir kurdu havaya kaldırıp hayvanın belkemiğini nazik bir çatırtıyla dizinin üzerinde kırdığına şahit oldum.</p>

  <p class="calibre1">"Çabuk, kılıcın!" dedi Random, ben de onun ve Deirdre'nin kurbanlarını deştim ve daha fazla çığlık duyuldu.</p>

  <p class="calibre1">"Elimizi çabuk tutsak iyi olur," dedi Random. "Bu taraftan!" ve onu izledik.</p>

  <p class="calibre1">Bitki örtüsünün içinde belki de bir saatlik sinsice ilerleyişin ardından "Nereye gidiyoruz?" diye sordu Deirdre.</p>

  <p class="calibre1">"Denize," oldu Random'un yanıtı.</p>

  <p class="calibre1">"Neden?"</p>

  <p class="calibre1">"Corwin'in anıları orada saklı."</p>

  <p class="calibre1">"Nerede? Nasıl?"</p>

  <p class="calibre1">"Rebma'da elbette."</p>

  <p class="calibre1">"Orada seni öldürür, beynini de balıklara yedirirler."</p>

  <p class="calibre1">"Yolun tamamını gitmeyeceğim. Kıyıda işi devralıp kız kardeşinin kız kardeşiyle konuşman gerekecek."</p>

  <p class="calibre1">"Onun Deseni tekrar denemesi için mi yani?"</p>

  <p class="calibre1">"Evet."</p>

  <p class="calibre1">"Bu riskli."</p>

  <p class="calibre1">"Biliyorum... Dinle, Corwin," dedi, "bana karşı son zamanlarda fazlasıyla dürüst davrandın. Eğer bir şans eseri, gerçek Corwin değilsen ölürsün. Gerçi o olmalısın. Başkası olamazsın. Hafızan olmasa da davranış biçimin. Hayır. Hayatım üzerine bahse girerim. Şansını değerlendir ve Desen diye anılan şeyi dene. Anılarını yerine getirmesi mümkündür. Razı mısın?"</p>

  <p class="calibre1">"Belki," dedim, "ama Desen nedir?"</p>

  <p class="calibre1">"Rebma hayalet şehirdir," dedi bana. "Amber'in denizdeki yansımasıdır. İçinde, Amber'deki her şeyin bir aynadaymışçasına karşılığı vardır. Llewella'nın halkı orayı mesken tutar ve Amber'deymiş gibi yaşarlar. Mazide kalmış bir takım kabahatlerim yüzünden benden nefret ediyorlar, bu yüzden seninle oraya gitmeyi göze alamam, ama onlarla dürüstçe konuşur ve belki de amacını ima edersen, Rebma'nın Deseni'ni yürümene izin vereceklerini hissediyorum. Amber'dekinin tersi de olsa, etkisi aynı olmalıdır. Babamızın oğullarına Gölgeler içinde yürüme gücünü bahşeden odur."</p>

  <p class="calibre1">"Bu gücün bana ne faydası olacak?"</p>

  <p class="calibre1">"Sana kim olduğunu hatırlatacaktır."</p>

  <p class="calibre1">"O zaman razıyım," dedim.</p>

  <p class="calibre1">"İyi adam. Öyleyse güney doğrultusunda ilerlemeyi sürdüreceğiz. Merdivene varmamız birkaç gün alacak... Onunla gidecek misin, Deirdre?"</p>

  <p class="calibre1">"Ağabeyim Corwin'le gideceğim."</p>

  <p class="calibre1">Bunu diyeceğini biliyordum ve hoşnut kalmıştım. Korkuyordum, ama hoşnuttum.</p>

  <p class="calibre1">O geceyi yürüyerek geçirdik. Üç grup silahlı askerden kaçındık ve sabah bir mağarada uyuduk.</p>
</body>
</html>
