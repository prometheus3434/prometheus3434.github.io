<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 5</b></span></h2>

  <p class="calibre1">Yarım düzine adım attıktan sonra duvar etkisi kayboldu. Tavan da öyle. Arkama baktığım zaman koridordan ya da girişinden iz bulamadım. Yalnızca engin, kasvetli bir alan vardı. Neyse ki zemin ya da yer, altımda sağlamdı. Aştığım yolu, çevredeki loşluktan ayırt edebilmemin tek yolu görsellikle ilgili bir şeydi. Bir gölge vadisinde, inci grisi bir yolda yürüyordum, ama sanırım teknik olarak gölgeler arasında yürümüştüm. Seçebiliyorsan seç. Biri ya da bir şey kıskançlıkla, yolumu aydınlatacak pek az ışık saçmıştı.</p>

  <p class="calibre1">Tekinsiz sessizliğin içinde, kaç gölgeden geçtiğimi, sonra bunun da bu sıra dışı olayı değerlendirmek için doğrusal bir yol olup olmadığını merak ederek yürüdüm. Muhtemelen öyleydi.</p>

  <p class="calibre1">O anda, matematik bilgimi harekete geçiremeden önce, sağımda hareket eden bir şey gördüğümü sandım. Durdum. Görüş alanımın kıyısında yüksek, abanoz bir sütun belirmişti.</p>

  <p class="calibre1">Ama kıpırdamıyordu. Onun hareket ettiği izlenimini veren şeyin kendi hareketim olduğuna karar verdim. Kalın, kıpırtısız, pürüzsüz. Bakışlarımı, gözden kayboluncaya kadar karanlık sütun üzerinde dolaştırdım. Nesnenin yüksekliğini bilmenin yolu yoktu.</p>

  <p class="calibre1">Döndüm. Birkaç adım daha attım. Sonra bir başka sütun fark ettim. Önümde, solda. Devam ederken buna sadece bir bakış atmakla yetindim. Kısa süre sonra iki yanda daha fazla sütun göründü. Yükseldikleri karanlık, pozitif ya da negatif, yıldıza benzer hiçbir şey barındırmıyordu; dünyamın çatısı basit, tekdüze bir karanlıktı. Biraz sonra sütunlar tuhaf gruplar halinde belirdi, bazıları çok yakındaydı ve büyüklükleri artık aynı değildi.</p>

  <p class="calibre1">Durdum, soldaki, dokunma mesafesindeymiş gibi görünen bir gruba uzandım. Ama değildi. O tarafa bir adım attım.</p>

  <p class="calibre1">Bileğim hızla sıkıldı.</p>

  <p class="calibre1"><i class="calibre6">Yerinde olsam bunu yapmazdım,</i> dedi Frakir.</p>

  <p class="calibre1"><i class="calibre6">Neden?</i> diye sordum.</p>

  <p class="calibre1"><i class="calibre6">Kolayca kaybolabilirsin ve başın belaya girer.</i></p>

  <p class="calibre1"><i class="calibre6">Belki de haklısın.</i></p>

  <p class="calibre1">Koşmaya başladım. Olan biten her neyse, bununla ilgili tek gerçek arzum olabildiğince kısa sürede bitirmek ve önemli saydığım işlere dönmekti. Coral’ın yerini bulmak, Luke’u kurtarmak, Jurt ve Julia ile başa çıkmanın bir yolunu bulmak, babamı aramak gibi...</p>

  <p class="calibre1">Sütunlar muhtelif uzaklıklarda kayıp geçiyordu ve aralarında sütun olmayan şeyler belirmeye başladı. Bazıları alçak ve asimetrikti; diğerleri yüksekti ve yükseldikçe inceliyordu; bazıları komşularına yaslanıyor, aralarında köprü kuruyor ya da kırık bir şekilde diplerinde yatıyordu. Monoton düzenin, güçlerin şekilleri üzerinde oynadığını gösterecek bir biçimde bozulduğunu görmek rahatlatıcıydı.</p>

  <p class="calibre1">Sonra zemin düzlüğünü kaybetti, ama muhtelif düzeylerdeki çatı, basamak ya da raf benzeri görüntüsüyle stilize geometrik niteliğini korudu. Ben bin Stonehenge’in ortasında koşarken, sadece yolum düz ve hafifçe aydınlanmış kaldı.</p>

  <p class="calibre1">Hızımı arttırdım ve kısa süre sonra galeriler, amfitiyatrolar, ormansı dikili taşlar arasında koşuyordum. Göz ucuyla, bunların birkaç tanesinin arasında hareket sezdim, ama bu hızımın ve kötü aydınlatmanın sonucu da olabilirdi.</p>

  <p class="calibre1"><i class="calibre6">Yakınlarda canlı bir şey seziyor musun?</i> diye sordum Frakir’e.</p>

  <p class="calibre1"><i class="calibre6">Hayır,</i> dedi.</p>

  <p class="calibre1"><i class="calibre6">Bir şeyin hareket ettiğini gördüğümü sandım.</i></p>

  <p class="calibre1"><i class="calibre6">Belki görmüşsündür. Bu, orada olduğu anlamına gelmiyor.</i></p>

  <p class="calibre1"><i class="calibre6">Daha konuşmaya başlayalı bir günden az olmasına rağmen alaycılığı öğrendin.</i></p>

  <p class="calibre1"><i class="calibre6">Bunu söylemekten nefret ediyorum, patron, ama öğrendiğim her şeyi senin duygularından alıyorum. Çevrede görgü kurallarını falan öğretecek kimse yok.</i></p>

  <p class="calibre1"><i class="calibre6">Tuş,</i> dedim. <i class="calibre6">Belki sorun çıkarsa ben seni uyarmalıyım.</i></p>

  <p class="calibre1"><i class="calibre6">Tuş, patron. Hey, bu savaş mecazları hoşuma gitti.</i></p>

  <p class="calibre1">Dakikalar sonra yavaşladım. İleride, sağda bir şey ışıldıyordu. Değişen ışık yoğunlukları içinde mavi ve kırmızı anlar vardı. Durdum. Bu anlar kısa sürdü, ama beni ihtiyatlı kılmak için yeterli olmaktan da fazlaydılar. Uzun süre görünürdeki kaynaklarını inceledim.</p>

  <p class="calibre1"><i class="calibre6">Evet,</i> dedi Frakir bir süre sonra<i class="calibre6">. İhtiyat gerek. Ama ne beklemen gerektiğini bana sorma. Yalnızca genel bir uğursuzluk hissi aldım.</i></p>

  <p class="calibre1"><i class="calibre6">Belki, bu her neyse, gizlice yanından süzülmemin bir yolu vardır.</i></p>

  <p class="calibre1"><i class="calibre6">Bunu yapmak için yoldan ayrılman gerekir,</i> diye yanıtladı Frakir <i class="calibre6">ve yol da ışığın geldiği taş çemberinin ortasından geçtiğine göre, ben, hayır derdim.</i></p>

  <p class="calibre1"><i class="calibre6">Kimse bana yoldan ayrılamayacağımı söylemedi. Bu konuda talimat var mı?</i></p>

  <p class="calibre1"><i class="calibre6">Yolu takip etmen gerektiğini biliyorum. Ama yoldan ayrılmanın sonuçları konusunda özel bir şey yok.</i></p>

  <p class="calibre1"><i class="calibre6">Hm.</i></p>

  <p class="calibre1">Yol sağa kıvrılıyordu ve ben de onu takip ettim. Doğrudan dev taş çemberine uzanıyordu ve hızımı yavaşlatsam da, yoldan ayrılmadım. Ama yaklaşırken inceledim ve yolun içeri girdiğini, ama dışarı çıkmadığını fark ettim.</p>

  <p class="calibre1"><i class="calibre6">Haklısın,</i> dedi Frakir. <i class="calibre6">Ejderha ini gibi.</i></p>

  <p class="calibre1"><i class="calibre6">Ama bu yoldan gitmek zorundayız.</i></p>

  <p class="calibre1"><i class="calibre6">Evet.</i></p>

  <p class="calibre1"><i class="calibre6">O zaman gideriz.</i></p>

  <p class="calibre1">Artık yürüyordum ve iki gri taş arasındaki parlak yolu takip ettim.</p>

  <p class="calibre1">Çemberin içindeki aydınlık dışardakinden farklıydı. Ama bundan fazlası vardı, bu yer hâlâ siyah beyazdı ve içinde bir peri ülkesi pırıltısı vardı. İlk defa canlıya benzeyen bir şey gördüm. Ayaklarımın altında çimene benzer bir şey vardı; gümüş rengiydi ve üzerine çiğ damlaları serpilmiş gibiydi.</p>

  <p class="calibre1">Durdum, Frakir tuhaf bir biçimde gerildi. Bir uyarıdan çok ilgi belirtisi gibiydi. Sağımda bir sunak vardı. Kilisede üzerinden atladığım sunağa hiç benzemiyordu. Bu iki kayanın üzerine konulmuş kaba bir düz taştı. Mum, örtü ya da üzerinde yatan hanıma eşlik eden başka dinsel ciciler yoktu. Kadının el ve ayak bilekleri bağlanmıştı. Bir kez kendimi buna benzer rahatsız edici bir durumda bulduğumdan hanımefendiye sempati duyuyordum -beyaz saçlı, siyah derili ve bir şekilde tanıdıktı- bana dönük, sunağın arkasında duran ve sol elindeki hançeri kaldırmış olan garip şahsa karşı düşmanlık hissediyordum. Bedenin sağ tarafı tamamen siyahtı; sol tarafı kör edici beyazlıktaydı. Tablo beni hemen harekete geçirdi, öne atıldım. <i class="calibre6">Cuisinart</i> ve <i class="calibre6">Mikrodalga Konçertosu</i> büyüm onu bir anda kıyma yapıp kaynatırdı, ama rehber sözcükleri telaffuz edemezken faydasızdı.</p>

  <p class="calibre1">Ona doğru koşarken bakışlarını üzerimde hissettim, ama emin olamadım, çünkü bir yanı aşırı karanlık, öbür yanı aşırı aydınlıktı. Ve sonra hançer indi, ucu bir yay çizerek kaburgaların altına saplandı. O anda kadın çığlık attı ve kan fışkırdı.</p>

  <p class="calibre1">Onca siyah beyazın içinde kırmızıydı ve kan adamın elini kaplarken, denesem büyümü telaffuz edebileceğim, kadını kurtarabileceğimi fark ettim.</p>

  <p class="calibre1">Sonra sunak yıkıldı, gri bir hortum tabloyu gözlerimden sakladı. İçinde kan, berber direğindeki helezon misali döndü, yavaş yavaş yayıldı, seyrelerek gül rengine, sonra pembeye, sonra gümüş rengine dönüştü ve yok oldu. Ben noktaya ulaştığım zaman çimenler kıvılcımlandı. Sunak yoktu, rahip yoktu, kurban yoktu.</p>

  <p class="calibre1">Yerimde kalakaldım ve baktım.</p>

  <p class="calibre1">"Rüya mı görüyoruz?" diye sordum yüksek sesle.</p>

  <p class="calibre1"><i class="calibre6">Benim rüya görme yeteneğim olduğunu sanmıyorum,</i> diye yanıtladı Frakir.</p>

  <p class="calibre1">"O zaman bana ne gördüğünü anlat."</p>

  <p class="calibre1"><i class="calibre6">Taş bir yüzeye bağlı bir kadını hançerleyen bir adam gördüm. Sonra her şey yıkıldı ve uçuştu. Adam siyah beyazdı, kan kırmızıydı ve kadın Deirdre’ydi...</i></p>

  <p class="calibre1">“Ne? Tanrı aşkına, haklısın! Gerçekten ona benziyordu. Negatif olarak. Ama o zaten ölü..."</p>

  <p class="calibre1"><i class="calibre6">Sana hatırlatmalıyım, ben, senin gördüğünü düşündüğün şeyleri gördüm. Ham verilerin ne olduğunu bilmiyorum, yalnızca senin sinir sisteminin onlara yaptığı karıştırma işini biliyorum. Benim özel algılarım bunların normal insanlar olmadığını, mağarada seni ziyaret eden Dworkin ve Oberon şekilleri cinsinden olduklarını söyledi.</i></p>

  <p class="calibre1">O zaman aklıma dehşet verici bir şey geldi. Dworkin ve Oberon şekilleri aklıma kısa bir süre için üç boyutlu bilgisayar simülasyonlarını getirmişti. Ve Hayaletçark’ın gölge tarama yeteneği, bu nitelikle özellikle ilgili olduğunu düşündüğüm, Desen’in parçalarının sayısal olarak soyutlanmasına dayalıydı. Ve Hayalet -neredeyse özlemle- tanrılık niteliklerini merak ediyordu.</p>

  <p class="calibre1">Kendi yaratımım benimle oyun oynuyor olabilir miydi? Hayalet beni bu çıplak ve uzak gölgede tutsak etmiş, iletişim çabalarımı engellemiş, benimle karmaşık bir oyun oynamaya başlamış olabilir miydi? Bir tür hayranlık hissettiği kendi yaratıcısını yenebilirse, kişisel bir üstünlük -onun özel kozmosu içinde benim ötemde bir statü edindiğini hissetmez miydi?</p>

  <p class="calibre1">Belki. İnsan bilgisayar simülasyonları ile karşılaşıp duruyorsa, <i class="calibre6">cherchez le deus ex machina</i>.<a id="idgs1">*</a> Hayalet’in ne kadar güçlü olduğunu merak ettim. Güçleri, kısmen Desen’in benzeri olsa da, Desen’inkilere -ya da Logrus’unkilere- denk olmadığından emindim. Onun bu bölgeyi ikisine karşı engellediğini de hayal edemiyordum.</p>

  <p class="calibre1">Diğer yandan, aslında tek gereken beni bloke etmek olurdu. Sanırım gelişimdeki kısa karşılaşmamızda Logrus’u taklit etmiş olabilirdi. Ama bu Frakir’i Hayalet güçlendirdi, anlamına gelirdi ve bunu yapabileceğine inanmıyordum. Hem, ya Tekboyuz ve Yılan?</p>

  <p class="calibre1">“Frakir," diye sordum, “bu sefer seni güçlendirenin ve taşıdığın talimatları programlayanın gerçekten Logrus olduğundan emin misin?"</p>

  <p class="calibre1"><i class="calibre6">Evet.</i></p>

  <p class="calibre1">"Nasıl emin olabiliyorsun?"</p>

  <p class="calibre1"><i class="calibre6">Bir önceki güçlendirilmemde, Logrus ile ilk karşılaşmamızda da aynı hissi vermişti.</i></p>

  <p class="calibre1">“Anlıyorum. Bir sonraki soru: Kilisede gördüğümüz Tekboynuz ve Yılan, mağaradaki Oberon ve Dworkin şekilleri ile aynı türden olabilir mi?"</p>

  <p class="calibre1"><i class="calibre6">Hayır. Ben anlardım. Hiç onlara benzemiyorlardı. Dehşet verici, güçlü ve göründükleri gibiydiler.</i></p>

  <p class="calibre1">“Güzel," dedim. “Bunun Hayaletçark’ın karmaşık bir aldatmacası olduğundan endişelenmiştim."</p>

  <p class="calibre1"><i class="calibre6">Bunu aklında gördüm. Ama Tekboynuz ve Yılan’ın gerçekliklerinin bu tezi neden geçersiz kıldığını anlamıyorum. Hayalet’in aldatmacasına girmiş ve sana oyun oynamamanı, çünkü bu şeyin tamamlandığını görmek istediklerini söylemiş olabilirler.</i></p>

  <p class="calibre1">"Bu aklıma gelmemişti."</p>

  <p class="calibre1"><i class="calibre6">Ve belki Hayalet, Desen ve Logrus tarafından ulaşılamayan bir yer bulmuş ve içine girmiş olabilir.</i></p>

  <p class="calibre1">“Sanırım bu konuda haklısın. Ne yazık ki, bu beni başladığımız yere döndürüyor."</p>

  <p class="calibre1"><i class="calibre6">Hayır, çünkü burası Hayalet’in yaptığı bir şey değil. Hep buralardaydı.. Logrus’tan bu kadarını öğrendim.</i></p>

  <p class="calibre1">"Herhalde bunda biraz teselli bulabilirim, ama..."</p>

  <p class="calibre1">Düşünceyi tamamlayamadım, çünkü çemberin karşı çeyreğindeki ani bir hareket dikkatimi çekti. Orada daha önce fark etmediğim bir sunak gördüm. Arkasında bir kadın, üzerine eğilmiş, gölge ve ışıkla lekelenmiş bir adam vardı. İlk çifte çok benziyorlardı.</p>

  <p class="calibre1">"Hayır!" diye haykırdım. “Yeter artık!"</p>

  <p class="calibre1">Ama ben o tarafa ilerlerken hançer indi. Ayin tekrarlandı ve sunak yıkıldı, her şey yine dönerek kayboldu. Oraya ulaştığımda, üzerinde sıra dışı bir şey olduğuna ilişkin hiçbir iz yoktu.</p>

  <p class="calibre1"><i class="calibre6">"Bundan ne çıkarıyorsun?"</i> diye sordum Frakir’e.</p>

  <p class="calibre1"><i class="calibre6">Öncekiyle aynı güçler, ama bir şekilde tersine dönmüş.</i></p>

  <p class="calibre1">"Neden? Neler oluyor?"</p>

  <p class="calibre1"><i class="calibre6">Güçlerin bir araya gelmesi. Desen ve Logrus bir süreliğine bu yere girmeye çalışıyor. Tanık olduğuna benzer kurban törenleri ihtiyaç duydukları aralığı sağlıyor.</i></p>

  <p class="calibre1">"Neden buraya gelmek istiyorlar?"</p>

  <p class="calibre1"><i class="calibre6">Burası tarafsız bölge. Kadim gerginlikleri ince şekillerde kayıyor. Bir şekilde güç dengesini o ya da bu taraf lehine bozman bekleniyor.</i></p>

  <p class="calibre1">“Böyle bir şeyi nasıl yapacağım konusunda en ufak bir fikrim bile yok."</p>

  <p class="calibre1"><i class="calibre6">Zamanı geldiğinde olacak.</i></p>

  <p class="calibre1">Yola döndüm ve yürümeye devam ettim.</p>

  <p class="calibre1">“Tam kurban törenleri yapılırken tesadüfen mi buradan geçtim?" dedim. “Yoksa ben buradan geçtiğim için mi kurban törenleri yapıldı?"</p>

  <p class="calibre1"><i class="calibre6">Senin çevrende olacaklardı. Sen merkezsin.</i></p>

  <p class="calibre1">"Demek şimdi bir başka..."</p>

  <p class="calibre1">Sorumdaki taşın arkasından bir şekil çıktı ve yumuşak sesle güldü. Elim kılıcıma gitti, ama adamın elleri boştu ve ağır hareket ediyordu.</p>

  <p class="calibre1">"Kendi kendine konuşuyorsun. İyiye işaret değil," dedi.</p>

  <p class="calibre1">Adam siyah, beyaz ve griydi. Aslında, sağ tarafındaki karanlığa ve sol tarafındaki aydınlığa bakılırsa, kurban hançerini ilk kullanan adam olabilirdi. Anlamanın yolu yoktu. Adam her kim ya da her ne ise, tanışmayı arzu etmiyordum.</p>

  <p class="calibre1">Bu yüzden omuzlarımı silktim.</p>

  <p class="calibre1">“Burada aldırdığım tek işaret üzerine 'çıkış' yazılmış olanı," dedim, yanından geçerken.</p>

  <p class="calibre1">Eli omzuma indi ve rahatlıkla kendine çevirdi.</p>

  <p class="calibre1">Yine güldü.</p>

  <p class="calibre1">“Burada ne dilediğine dikkat etmelisin," dedi alçak, ölçülü bir sesle, “çünkü burada bazen dilekler bahşedilir ve bahşedenin ahlakı bozuksa ve 'çıkış' yerine 'sessizlik' yazarsa -o zaman, puf! Var olmayı bırakabilirsin. Dumanlar içinde kaybolursun. Toprağa karışırsın. Cehenneme giden yan yola dalarsın ve yok olursun."</p>

  <p class="calibre1">“Ben orada bulundum," diye yanıt verdim “ve yolda başka bir sürü noktada da."</p>

  <p class="calibre1">“Ho ho! Bak! Dileğin bahşedildi, “ dedi, sol gözü ışığı yakalayıp bir zar doku gibi bana doğru yansıtarak. Ama ne kadar dönsem ve gözlerimi kıssam da, sağ gözünü göremiyordum.</p>

  <p class="calibre1">"İşte orada," diye bitirdi, işaret ederek.</p>

  <p class="calibre1">Başımı işaret ettiği yöne çevirdim ve orada, taş bir dolmenin üzerinde, kampüsteyken sık sık gittiğim bir tiyatronun kapısındakinin aynısı bir çıkış işareti gördüm.</p>

  <p class="calibre1">""Haklısın," dedim.</p>

  <p class="calibre1">"Geçecek misin?"</p>

  <p class="calibre1">"Ya sen?"</p>

  <p class="calibre1">“Gerek yok," diye yanıt verdi. “Orada ne olduğunu biliyorum zaten."</p>

  <p class="calibre1">"Ne var?" diye sordum.</p>

  <p class="calibre1">"Diğer taraf."</p>

  <p class="calibre1">"Ne sıkıcı," diye yanıt verdim.</p>

  <p class="calibre1">“İnsan dileğini elde eder ve sırt çevirirse, Güçleri kızdırabilir," dedi.</p>

  <p class="calibre1">"Bu konudaki bilgin ilk elden mi?"</p>

  <p class="calibre1">Sonra bir gıcırtı, tıkırtı duydum ve birkaç saniye sonra dişlerini gıcırdatmakta olduğunu fark ettim. Çıkış işaretine doğru yürüdüm, görecek ne varsa yakından incelemek istiyordum.</p>

  <p class="calibre1">Tepesinde düz bir taş olan iki dikilitaş vardı. Kapı içinden yürünecek kadar genişti. Ama gölgeliydi...</p>

  <p class="calibre1"><i class="calibre6">Geçiyor musun, patron?</i></p>

  <p class="calibre1">“Neden olmasın? Hayatım boyunca, gösteriyi yöneten her kimse, onun için vazgeçilmez olduğum pek az fırsat geçti elime."</p>

  <p class="calibre1"><i class="calibre6">Ben olsam kendimi fazla beğenmezdim...</i> diye başladı Frakir, ama ben çoktan harekete geçmiştim bile.</p>

  <p class="calibre1">Üç hızlı adım yeterli oldu ve bir taş halkanın ve kıvılcımlı otların ötesine, içinden gölgeli bir şekil görünen siyah-beyaz adamın durduğu ve üstünde çıkış işareti taşıyan bir başka dolmene bakıyordum. Durdum, bir adım geriledim ve döndüm.</p>

  <p class="calibre1">Bana bakan siyah beyaz bir adam, arkasında bir dolmen, içinde karanlık bir şekil vardı. Sağ elimi başımın üzerine kaldırdım. Gölgeli şekil de aynısını yaptı. Başta yöneldiğim tarafa döndüm. Karşımdaki gölgeli şekil de elini kaldırmıştı. İçinden geçtim.</p>

  <p class="calibre1">“Dünya küçük," diye yorum yaptım, “ama onu resmetmek hiç hoşuma gitmezdi."</p>

  <p class="calibre1">Adam güldü.</p>

  <p class="calibre1">“Artık her çıkışının aynı zamanda bir giriş olduğu sana hatırlatıldı," dedi.</p>

  <p class="calibre1">“Seni burada görünce, Sartre’ın bir oyunu aklıma geldi," diye karşılık verdim.</p>

  <p class="calibre1">“Kırıcı," diye yanıt verdi, “ama felsefi olarak ikna edici. Ben hep cehennemin başkaları olduğuna inanmışımdır. Ama senin güvensizliğini kazanacak bir şey yapmadım, değil mi?"</p>

  <p class="calibre1">“Bu çevrede bir kadını kurban ederken gördüğüm kişi misin, değil misin?" diye sordum.</p>

  <p class="calibre1">"Olsaydım bile, sana ne? Seni ilgilendirmez."</p>

  <p class="calibre1">“Sanırım bazı küçük şeyler hakkında tuhaf hislerim var. Hayatın değeri gibi."</p>

  <p class="calibre1">“Öfke ucuzdur. Albert Schweitzer’in yaşama saygısı bile tenyaları, çeçe sineklerini, kanser hücresini kapsamıyordu."</p>

  <p class="calibre1">“Ne demek istediğimi biliyorsun. Bir süre önce taş bir sunağın üzerinde bir kadını kurban ettin mi, etmedin mi?"</p>

  <p class="calibre1">"Bana sunağı göster."</p>

  <p class="calibre1">"Yapamam. Gitti."</p>

  <p class="calibre1">"Bana kadını göster."</p>

  <p class="calibre1">"O da gitti."</p>

  <p class="calibre1">"O zaman bir savın yok."</p>

  <p class="calibre1">“Burası mahkeme değil, lanet olası! Sohbet etmek istiyorsan, soruma yanıt ver. Vermeyeceksen, birbirimize bakıp sesler çıkarmayı bırakalım."</p>

  <p class="calibre1">"Sorunu yanıtladım."</p>

  <p class="calibre1">Omuzlarımı silktim.</p>

  <p class="calibre1">“Pekala," dedim. “Seni tanımıyorum ve bu şekilde çok mutluyum. İyi günler."</p>

  <p class="calibre1">Adamdan yola doğru bir adım uzaklaştım. Ben bunu yaparken, “Deirdre," dedi. “Adı Deirdre’ydi ve gerçekten de onu öldürdüm" ve çıktığım dolmene girerek yok oldu. Hemen yolun karşısına baktım, ama çıkış işaretinin altından çıkmadı. Geri dönüp dolmene girdim. Diğer yandan, yolun karşısına çıktım ve bunu yaparken karşıdan giren kendimi gördüm. Yol boyunca yabancıyı hiçbir yerde görmedim.</p>

  <p class="calibre1">“Bundan ne çıkarıyorsun?" diye sordum Frakir’e, yola dönerken.</p>

  <p class="calibre1"><i class="calibre6">Belki buranın hayaleti? Kötü bir yer için kötü bir hayalet?</i> diye tahmin yürüttü<i class="calibre6">. Bilmiyorum, ama sanırım o da o lanet yapılardan biriydi ve burada daha güçlüler.</i></p>

  <p class="calibre1">Yola döndüm, üstüne çıktım ve bir kez daha yürümeye başladım.</p>

  <p class="calibre1">“Son gelişmenden bu yana konuşma yeteneğin muazzam ölçüde değişti," diye yorum yaptım.</p>

  <p class="calibre1"><i class="calibre6">Sinir sistemin iyi bir öğretmen.</i></p>

  <p class="calibre1">“Teşekkürler. Eğer o adam gene ortaya çıkarsa ve ben görmeden hissedersen, alarm ver, olmaz mı?"</p>

  <p class="calibre1"><i class="calibre6">Tamam. Aslında, burası tamamen o yapılardan birinin hissini veriyor. Buradaki her taşın içinde Desen’den bir parça var.</i></p>

  <p class="calibre1">"Bunu ne zaman öğrendin?"</p>

  <p class="calibre1"><i class="calibre6">Çıkışı denediğimiz ilk seferde. Tehlike var mı diye taramıştım.</i></p>

  <p class="calibre1">Dış halkanın çeperine yaklaşırken bir taşa şaplak attım. Yeterince katı geldi elime.</p>

  <p class="calibre1"><i class="calibre6">Adam burada!</i> diye uyardı Frakir aniden.</p>

  <p class="calibre1">“Hey!" dedi bir ses yukarıdan ve başımı kaldırdım. Siyah beyaz yabancı bir taşın üzerine oturmuş, ince bir puro içiyordu: Sol elinde bir kadeh vardı. “İlgimi çekiyorsun, evlat," diye devam etti. “Adın ne?"</p>

  <p class="calibre1">"Merlin," diye yanıt verdim. “Seninki ne?"</p>

  <p class="calibre1">Yanıt vermek yerine aşağıya atladı, yavaş çekimle düştü, yanıma ayakları üstüne indi. Beni incelerken sol gözü kısıldı.</p>

  <p class="calibre1">Gölgeler sağ tarafında karanlık sular gibi akıyordu. Havaya gümüşsü bir duman üfürdü.</p>

  <p class="calibre1">“Sen canlısın," diye bildirdi sonra, “üzerinde Desen’in ve Kaos’un işareti var. Amber kanı taşıyorsun. Soyun ne, Merlin?"</p>

  <p class="calibre1">Gölgeler bir an aralandı ve sağ gözünün bir yamayla örtülmüş olduğunu gördüm.</p>

  <p class="calibre1">“Corwin’in oğluyum," dedim ona, “ve sen -bir şekilde- hain Brand’sin."</p>

  <p class="calibre1">“Beni adlandırdın," dedi, “ama ben inandığım şeye hiç ihanet etmedim."</p>

  <p class="calibre1">“Ve bu da senin hırsındı," dedim. “Evin, ailen, Düzen güçleri senin için hiç önemli değildi, değil mi?"</p>

  <p class="calibre1">Homurdandı.</p>

  <p class="calibre1">"Küstah bir enikle tartışmayacağım."</p>

  <p class="calibre1">“Ben de seninle tartışmayı arzu etmiyorum. Çünkü, eğer bir değeri varsa, galiba oğlun Rinaldo en iyi dostum."</p>

  <p class="calibre1">Sırtımı dönüp yürümeye başladım. Eli omzuma indi.</p>

  <p class="calibre1">"Dur!" dedi. “Bu Ne demek? Rinaldo yalnızca bir çocuk."</p>

  <p class="calibre1">"Yanlış," diye yanıt verdim. “Benim yaşlarımda."</p>

  <p class="calibre1">Eli düştü, döndüm. Purosunu düşürmüştü, dumanları tüterek yolun üzerinde yatıyordu, kadehi gölgelere bürünmüş eline aktarmıştı. Alnını ovalıyordu.</p>

  <p class="calibre1">"Ana hatlarda o kadar zaman geçmiş..." diye yorum yaptı.</p>

  <p class="calibre1">Bir dürtüyle Koz Kartlarımı çıkardım, Luke’unkini seçtim ve görmesi için kaldırdım.</p>

  <p class="calibre1">"Bu Rinaldo," dedim.</p>

  <p class="calibre1">Uzandı ve belirsiz bir sebepten, almasına izin verdim.</p>

  <p class="calibre1">Uzun uzun baktı.</p>

  <p class="calibre1">"Koz Kartı iletişimi burada işe yaramıyor gibi," dedim.</p>

  <p class="calibre1">Başını kaldırdı, iki yana salladı ve kartı geri uzattı.</p>

  <p class="calibre1">"Hayır, yaramaz," dedi. “O... nasıl?"</p>

  <p class="calibre1">“İntikamını almak için Caine’i öldürdüğünü biliyor muydun?"</p>

  <p class="calibre1">“Hayır, bilmiyordum. Ama ondan daha azını beklemezdim."</p>

  <p class="calibre1">"Sen tam olarak Brand değilsin, değil mi?"</p>

  <p class="calibre1">Başını arkaya atıp güldü.</p>

  <p class="calibre1">“Ben tamamen Brand’im, ama senin tanıdığın Brand değilim. Bundan daha fazlası sana pahalıya patlar."</p>

  <p class="calibre1">“Ne olduğunu öğrenmek bana neye patlar?" diye sordum, kartları kutusuna koyarken.</p>

  <p class="calibre1">Kadehini kaldırdı, dilenci çanağı gibi iki eliyle önünde tuttu.</p>

  <p class="calibre1">"Kanından biraz," dedi.</p>

  <p class="calibre1">"Vampir mi oldun?"</p>

  <p class="calibre1">“Hayır, ben bir Desen-hayaletiyim," diye yanıt verdi. “Benim için kan akıtırsan, açıklarım."</p>

  <p class="calibre1">“Tamam," dedim. “Ama iyi bir hikaye anlatsan iyi olur" ve hançerimi çıkardım, bileğimi çizip kupasının üzerine uzattım.</p>

  <p class="calibre1">Saçılmış bir gaz lambası gibi, alevler fışkırdı. Elbette, içimde alevler akmaz. Ama Kaos kanı bazı yerlerde yüksek uçuculuğa sahiptir ve anlaşılan burası da öyle bir yerdi.</p>

  <p class="calibre1">Kan yarı kupaya, yarı havaya fışkırdı, eline ve koluna bulaştı. Adam çığlık attı ve kendi içine çökmüş gibi göründü. O bir burgaca dönüşürken geriledim. İzlediğim kurban törenlerine benzediği söylenebilirdi, ama bu daha alevli türdendi, kükreyerek havada yükseldi ve bir an sonra yok oldu. Bu beni ürkmüş ve yukarıya bakar bir halde, duman tüten bileğime basınç uygularken bıraktı.</p>

  <p class="calibre1"><i class="calibre6">Ah, renkli bir çıkış, diye</i> fikrini söyledi Frakir.</p>

  <p class="calibre1">“Aile özelliği," diye karşılık verdim, “çıkışlardan bahsetmişken..."</p>

  <p class="calibre1">Taşın yanından geçtim ve halkadan çıktım. Karanlık yine hareket etti, yoğunlaştı. Buna karşılık yolumla aydınlanmış gibi göründü. Bileğimi bıraktım, dumanların durduğunu gördüm.</p>

  <p class="calibre1">Sonra, bu yerden çıkmaya can atarak koşmaya başladım.</p>

  <p class="calibre1">Bir süre sonra geriye baktığımda, artık dikili taşları görmüyordum. Yalnızca solgun, daha da solmakta olan bir burgaç vardı. O da yükseldi, yükseldi ve gözden kayboldu.</p>

  <p class="calibre1">Koşmaya devam ettim, yol yavaş yavaş eğimlenmeye başladı. Sonunda yamaç aşağı, rahat adımlarla ilerlemeye başladım. Yol aşağıya doğru parlak bir kurdele gibi uzanıyor ve çok uzakta gözden kayboluyordu. Ama biraz aşağıda bir başka parlak çizgiyle kesiştiğini görünce şaşırdım. Bu çizgiler sağımda ve solumda hızla soldular.</p>

  <p class="calibre1">"Kavşaklara ilişkin özel talimat var mı?" diye sordum.</p>

  <p class="calibre1"><i class="calibre6">Henüz değil,</i> diye yanıt verdi Frakir. <i class="calibre6">Tahminen bir karar noktası, ama oraya varıncaya kadar hangisini temel alacağını bilmenin yolu yok.</i></p>

  <p class="calibre1">Aşağıda yayılmış olan görüntü, engin ve gölgeli bir ovaya benziyordu, orada burada birkaç yalnız ışık noktası vardı, bazıları daimi, bazıları yanıp solan ışıklardı ve hiçbiri yerinden oynamıyordu. Ama yolum ve onu kesen yol dışında başka çizgi yoktu. Benim nefesim ve adımlarım dışında ses yoktu. Rüzgar yoktu, özel bazı kokular yoktu ve hava ısısı öyle ılıktı ki, fark edilmiyordu bile. Yine iki yanda karanlık şekiller vardı, ama onları araştırmak için bir arzu duymuyordum. Tek yapmak istediğim, ne tür bir iş sürmekte ise onu tamamlamak, defolup gitmek ve olabildiğince kısa zamanda kendi işlerime dönmekti.</p>

  <p class="calibre1">Sonra düzensiz aralarla, yolun her iki yanında ışık benekleri belirmeye başladı, dalgalı, kaynaksız, lekeli, görünüp kaybolan benekler. Sanki yolun yanlarına tülden, benekli bir perde asılmıştı. Başta onları incelemek için durmadım, ama belirsiz alanlar gittikçe azaldı ve yerini daha büyük ve daha büyük gölgeler aldı. Sanki bir ayar süreci sürüyordu ve tanıdık nesnelerin dış hatları gittikçe daha berraklaşıyordu: sandalyelerim, asalar, park etmiş arabalar, dükkan vitrinleri. Fazla zaman geçmeden bu tablolar arasında solgun renkler belirmeye başladı.</p>

  <p class="calibre1">Bir tanesinin yanında durup baktım. Üzerine kar birikmiş kırmızı, 57 model bir Chevy’ydi, tanıdık görünüşlü bir park yerinde duruyordu. İlerledim ve uzandım.</p>

  <p class="calibre1">Sol elim ve kolum solgun ışığa girince soldu. Sol çamurluğuna dokunmak için uzandım. Ardından belirsiz bir dokunma hissi ve hafif bir serinlik geldi. Elimi sağa hareket ettirdim ve karın birazını süpürdüm. Elimi çektiğim zaman üzerinde kar vardı. Manzara hemen solup karardı.</p>

  <p class="calibre1">“Sol elimi bilinçli olarak kullandım," dedim, “sen bileğimde olduğun için. Orada ne vardı?"</p>

  <p class="calibre1"><i class="calibre6">Çok teşekkürler. Üzeri karla kaplı, kırmızı bir araba gibi görünüyordu.</i></p>

  <p class="calibre1">“Benim zihnimden alınmış bir taklitti. Bu benim Polly Jackson resmim, gerçek boyutlarına getirilmiş."</p>

  <p class="calibre1"><i class="calibre6">O zaman işler daha da kötüleşiyor, Merle. Ben taklit olduğunu anlamadım.</i></p>

  <p class="calibre1">"Sonuç?"</p>

  <p class="calibre1"><i class="calibre6">Onu yapan her neyse gittikçe iyileşiyor ya da güçleniyor. Ya da her ikisi birden.</i></p>

  <p class="calibre1">"Lanet olsun," dedim ve dönüp koşmaya devam ettim.</p>

  <p class="calibre1"><i class="calibre6">Belki bir şey artık seni tamamen şaşırtabileceğini göstermek istiyordur.</i></p>

  <p class="calibre1">“O zaman başardı," diye kabullendim. “Hey, Bir şey!" diye bağırdım. “Bunu duydun mu? Kazandın! Beni tamamen şaşırttın. Artık eve gidebilir miyim? Ama yapmaya çalıştığın başka bir şeyse, beceremedin! Anlatmaya çalıştığın şeyi tamamen gözden kaçırıyorum!"</p>

  <p class="calibre1">Bunu izleyen sersemletici parıltı beni yola fırlattı ve uzun dakikalar boyunca kör olmama sebep oldu. Orada gergin, seğirerek yattım, ama bunu gök gürültüsü takip etmedi. Görüş alanım berraklaştığı ve kaslarım kasılmayı kestiği zaman birkaç adım önümde durmuş dev, asil bir şekil gördüm: Oberon.</p>

  <p class="calibre1">Ama bu bir heykeldi, Amber’deki Ana Meydan’ın uzak ucundakinin benzeri, hatta belki aslı, çünkü yakından incelediğimde büyük adamın omuzlarında kuş pislikleri gördüm.</p>

  <p class="calibre1">"Bu aslı mı, taklit mi?" dedim yüksek sesle.</p>

  <p class="calibre1"><i class="calibre6">Ben aslı derdim.,.</i> diye yanıtladı Frakir.</p>

  <p class="calibre1">Ağır ağır doğruldum.</p>

  <p class="calibre1">“Bunun bir yanıt olduğunu anlıyorum," dedim. “Ama Ne demek olduğunu anlamıyorum,"</p>

  <p class="calibre1">Dokunmak için uzandım ve bronz değil, çadır bezindenmiş gibi geldi elime. O anda perspektif hafifçe kaydı ve Ülkesinin Babası’nın normal boyutlarından büyük bir resmine dokunduğumu hissettim. Sonra sınırları dalgalanmaya başladı, soldu ve bunun da yanından geçtiğim puslu tablolardan biri olduğunu gördüm. Sonra dalgalanıp kayboldu.</p>

  <p class="calibre1">“Pes ediyorum," dedim, biraz önce kapladığı alana yürüyerek. “Yanıtlar, sorulara sebep olan durumlardan daha kafa karıştırıcı."</p>

  <p class="calibre1"><i class="calibre6">Gölgelerin arasından geçtiğimize göre, bu her şeyin -bir yerde- gerçek olduğunun ifadesi olabilir mi?</i></p>

  <p class="calibre1">"Sanırım. Ama bunu zaten biliyordum."</p>

  <p class="calibre1"><i class="calibre6">Ve her şeyin değişik şekillerde, değişik zamanlarda, değişik yerlerde gerçek olduğunun?</i></p>

  <p class="calibre1">“Tamam, mesaj, söylediğin şey olabilir. Ama bir şeyin, senin için yeni olan ama başka her yerde oldukça eski bazı felsefi şeyleri anlatmak için bu kadar aşırıya kaçtığından kuşkuluyum. Özel bir sebep olmalı, hâlâ anlamadığım bir sebep."</p>

  <p class="calibre1">O âna dek yanından geçtiğim resimler natürmorttu. Ama şimdi insanlar ve yaratıklar içeren bazıları belirmişti. Bunlarda hareket vardı. Bazıları vahşi, bazıları aşk dolu, bazıları kısaca evcil.</p>

  <p class="calibre1"><i class="calibre6">Evet, bir gelişme var gibi. Bir şeye varıyor olabilir.</i></p>

  <p class="calibre1">“Sıçrayıp bana saldırdıkları zaman vardığımızı anlayacağım."</p>

  <p class="calibre1"><i class="calibre6">Kim bilir? Sanat eleştirmenliğinin karmaşık bir alan olduğunu anlıyorum.</i></p>

  <p class="calibre1">Ama birbirini izleyen sahneler kısa zaman sonra soluyordu ve ben bir kez daha parlak yolumda koşarken yalnız kalıyordum. Kavşağa doğru alçalmaya devam eden hafif eğimden aşağı. Asıl ihtiyacım olan tavşan deliği mantığıyken Cheshire kedisi neredeydi?</p>

  <p class="calibre1">Bir an, yaklaştığım kavşağı izliyordum. Bir göz kırpış sonra hâlâ kavşağı izliyordum, ama sahne değişmişti: Şimdi yakın sağ köşede bir lamba direği vardı. Altında gölgeli bir şekil durmuş, sigara içiyordu.</p>

  <p class="calibre1">"Frakir, bunu nasıl yaptılar?" diye sordum.</p>

  <p class="calibre1"><i class="calibre6">Çok çabuk</i> diye yanıt verdi.</p>

  <p class="calibre1">"Titreşimler ne diyor?"</p>

  <p class="calibre1"><i class="calibre6">Sana odaklanmış, dikkatli. Henüz kötü bir amaç yok.</i></p>

  <p class="calibre1">Yaklaşırken yavaşladım. Yol asfalt oldu, kenarında kenar taşları, ötesinde kaldırımlar. Sokaktan sağdaki kaldırıma çıktım. Üzerinde yürürken ıslak bir sis önümde esti, ışıkla aramda asılı kaldı. Daha da yavaşladım. Kısa süre sonra kaldırımın ıslandığını gördüm. Sanki binaların arasında yürürken adımlarım yankılanıyordu. O zamana kadar sis öyle yoğunlaşmıştı ki, binaların gerçekten yanımda olup olmadığını ayırt edemiyordum. Var gibiydi, çünkü bu kasvetli yerin içinde, orada burada koyu renk bölgeler vardı. Soğuk bir rüzgar sırtıma çarpmaya başladı, nem damlacıkları zaman zaman üzerime düşüyordu. Durdum. Pelerinimin yakasını kaldırdım. Hiç göremediğim bir yerden, çok yüksekten, bir uçağın hafif mırıltısı geldi. O geçip gittikten sonra yine yürümeye başladım. Sonra hafif ve boğuk, belki sokağın karşısından, yarı tanıdık bir melodi çalan piyanonun sesi geldi. Pelerinime sarındım. Sis döndü, yoğunlaştı.</p>

  <p class="calibre1">Üç adım daha, sonra sis açıldı; kadın, sırtını lamba direğine dayamış, önümde duruyordu. Benden bir baş kısaydı, üzerinde bir trençkot ve siyah bir bere vardı. Saçları mürekkep gibi parlaktı. Sigarasını yere attı, yüksek topuklu, siyah deri ayakkabısının burnuyla ağır ağır ezdi. Bunu yaparken bacağının bir kısmını gördüm, biçimi mükemmeldi. Sonra ceketinin içinden yassı, gümüş bir kutu çıkardı. Üzerinde bir gül kabartması vardı. Kutuyu açtı, bir sigara çıkardı, dudaklarının arasına yerleştirdi, kutuyu kapatıp kaldırdı. Sonra, bana bakmadan,</p>

  <p class="calibre1">"Ateşin var mı?" diye sordu.</p>

  <p class="calibre1">Kibritim yoktu, ama böyle küçük bir şeyin beni engellemesine izin veremezdim.</p>

  <p class="calibre1">“Elbette," dedim, elimi ağır ağır o narin hatlara uzatırken.</p>

  <p class="calibre1">Boş olduğunu görmemesi için elimi hafifçe çevirmiştim. Parmak ucumdan bir kıvılcım çıkmasını ve sigaranın ucuna dokunmasını sağlayacak rehber sözcüğü söylerken elini kaldırdı, titremesini önlemek ister gibi benimkine dokundu. Ve gözlerini kaldırıp -iri, koyu mavi, uzun kirpikli- benimkilere dikti.</p>

  <p class="calibre1">Sonra inledi, sigara düştü.</p>

  <p class="calibre1">“Tanrım!" dedi ve kollarını boynuma doladı, bana yaslandı, ağlamaya başladı. “Corwin!" dedi. “Beni buldun! Sanki bir sonsuzluk geçti!"</p>

  <p class="calibre1">Ona sıkıca sarıldım, konuşmak istemiyordum, onun mutluluğunu gerçeklik gibi pis bir şeyle bozmak istemiyordum. Gerçekliğin canı cehenneme. Saçlarını okşadım.</p>

  <p class="calibre1">Uzun süre sonra çekildi, bana baktı. Bir an sonra bunun yalnızca bir benzerlik olduğunu, yalnızca görmek istediği şeyi gördüğünü fark edecekti. Bu yüzden, “Senin gibi bir kız böyle bir yerde ne yapıyor?" diye sordum.</p>

  <p class="calibre1">Yumuşak sesle güldü.</p>

  <p class="calibre1">“Bir yol buldun ha?" dedi ve sonra gözleri kısıldı. “Sen o..."</p>

  <p class="calibre1">Başımı iki yana salladım.</p>

  <p class="calibre1">"İçim elvermedi," dedim ona.</p>

  <p class="calibre1">"Sen kimsin?" diye sordu, yarım adım gerilerken.</p>

  <p class="calibre1">"Adım Merlin ve anlamadığım, delice bir arayıştayım."</p>

  <p class="calibre1">“Amber," dedi yumuşak sesle, elleri hâlâ omuzlarımda. Başımı salladım.</p>

  <p class="calibre1">“Seni tanımıyorum," dedi sonra. “Tanımam gerektiğini hissediyorum, ama... ben... tanımıyorum..."</p>

  <p class="calibre1">Sonra yine yaklaştı ve başını göğsüme yasladı. Bir şey söyleyecek, açıklayacak oldum, ama bir parmağını dudaklarıma koydu.</p>

  <p class="calibre1">“Henüz değil, şimdi olmaz, belki asla," dedi. “Bana söyleme. Lütfen başka bir şey söyleme. Ama bir Desen-hayaleti olup olmadığını sen bilmek zorundasın''</p>

  <p class="calibre1">"Desen-hayaleti nedir?" dedim.</p>

  <p class="calibre1">“Desen’in yarattığı bir eser. Üzerinde yürüyen herkesi kaydeder. Dilediği zaman içimizden birini, üzerinde yürüdüğümüz halimizle geri çağırabilir. Bizi dilediği gibi kullanır, dilediği yere gönderir, bir görev verir <i class="calibre6">bir geas</i> gibi. Bizi yok eder, sonra baştan yaratır."</p>

  <p class="calibre1">"Bu tür şeyleri sık sık yapar mı?"</p>

  <p class="calibre1">“Bilmiyorum. İradesini bilmiyorum, kendim dışındaki işlerini ise hiç." Sonra, “Sen bir hayalet değilsin! Ayırt edebiliyorum!" dedi aniden, elimi tutarak. “Ama sende farklı bir şey var. Amber kanından olanlardan farklı..."</p>

  <p class="calibre1">“Öyle olmalı," diye yanıt verdim. “Soyum Amber’e olduğu kadar Kaos Sarayları’na da gider."</p>

  <p class="calibre1">Elimi öpecekmiş gibi dudaklarına kaldırdı. Ama dudakları uzaklaştı, Brand’in talebiyle kendimi doğradığım yere gitti.</p>

  <p class="calibre1">Sonra aklıma geldi: Amber kanı Desen-hayaletleri için özel bir cazibe içeriyordu.</p>

  <p class="calibre1">Elimi çekmeye çalıştım, ama Amber gücüne de sahipti.</p>

  <p class="calibre1">“Bazen içimde Kaos ateşleri akar," dedim. “Sana zarar verebilir."</p>

  <p class="calibre1">Başını yavaşça kaldırıp gülümsedi. Ağzında kan vardı. Bakışlarımı indirdim ve bileğimin de kanla ıslanmış olduğunu gördüm.</p>

  <p class="calibre1">“Amber kanının Desen üzerinde gücü vardır," diye başladı ve sis yuvarlandı, ayak bileklerinin çevresinde çalkalandı. “Hayır!" diye haykırdı sonra ve bir kez daha öne eğildi.</p>

  <p class="calibre1">Burgaç dizlerine, kalçalarına yükseldi. Dişlerini bileğimde hissettim, yırtıyordu. Bu şeyle mücadele edecek büyü bilmiyordum, bu yüzden kolumu omuzlarına doladım ve saçlarını okşadım. Birkaç saniye sonra kollarımda çözüldü, kanlı bir sarmal oldu.</p>

  <p class="calibre1">Dönerek benden uzaklaşırken “Sağa dön," diye feryat ettiğini duydum. Sigarası hâlâ kaldırımın üzerinde tütüyordu, kanım yanına damlıyordu.</p>

  <p class="calibre1">Döndüm. Uzaklaştım. Gecenin ve sisin içinden, piyanonun benim zamanımdan önceden kalma bir melodiyi çalmakta olduğunu hafifçe duyabiliyordum.</p>
</body>
</html>
