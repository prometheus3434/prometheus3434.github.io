<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="calibre7"><span class="uline"><b class="calibre3">Bölüm 6</b></span></h3>

  <p class="calibre1">Diyarın adı Avernus'du ve içtimadaki askerler tümüyle insan değillerdi. Ertesi sabah Bleys'in peşi sıra yürüyüp onları teftiş ettim. Hepsinin de boyu iki metre on santim civarındaydı, kıpkırmızı tenleri, seyrek tüyleri, kedi gibi gözleri, el ve ayaklarında altışar parmakları vardı. İpek kadar hafif görünen ama başka bir şeyden dokunmuş, çoğunlukla mavi ya da külrengi elbiseler kuşanmışlardı. Her biri ucu kancalı iki kısa kılıç taşıyordu. Kulakları sivri, sayıca bol olan parmakları sivri tırnaklıydı.</p>

  <p class="calibre1">İklim sıcak, renkler şaşırtıcıydı ve herkes bizi tanrı sanıyordu.</p>

  <p class="calibre1">Dininde bize benzeyen ve başları belada olan tanrı-kardeşlerin yeraldığı bir mekân bulmuştu Bleys. Her zamanki gibi, bu mitosta da kötü bir ağabey iktidarı ele geçirip iyi kardeşlere zulmetmeye çalışıyordu. Tabii ki inananların hayatta kalan iyi kardeşlerin yanında savaşacakları bir Kıyamet günü efsanesi de mevcuttu.</p>

  <p class="calibre1">Sol kolumu siyah bir askıya almıştım ve ölmek üzere olanları gözden geçirdim.</p>

  <p class="calibre1">Bir askerin önünde durup başımı kaldırdım ve sordum. Ona; "Eric kimdir, bilir misin?"</p>

  <p class="calibre1">"Şer Tanrısı," diye yanıtladı.</p>

  <p class="calibre1">Başımla onayladım ve "Çok güzel," deyip yoluma devam ettim.</p>

  <p class="calibre1">Bleys kendine özel kurşun askercikler yapmıştı.</p>

  <p class="calibre1">"Ordun kaç kişi?" diye sordum ona.</p>

  <p class="calibre1">"Elli bin civarında," diye yanıtladı.</p>

  <p class="calibre1">"Her şeyini feda etmek üzere olanları selamlıyorum," dedim ona. "Amber'i elli bin adamla alamazsın, hepsini Kolvir'in eteklerine sapasağlam getirsen bile... kaldı ki zaten getiremezsin. Ölümsüz şehre karşı ellerinde oyuncak kılıçlarıyla bu zavallı piçkurularını göndermek fikri bile aptalca."</p>

  <p class="calibre1">"Biliyorum," dedi, "ama elimdekilerin hepsi bu değil."</p>

  <p class="calibre1">"Çok daha fazlasına ihtiyacın olacak."</p>

  <p class="calibre1">"Öyleyse üç donanma kulağa nasıl geliyor... Caine ve Gerard'ın toplam donanmalarının yarısı büyüklükte?"</p>

  <p class="calibre1">"Yine de yetmez," dedim, "daha işin basındasın."</p>

  <p class="calibre1">"Biliyorum. Orduyu hâlâ büyütüyorum," dedi.</p>

  <p class="calibre1">"Evet, çok daha fazlasını bulsak iyi ederiz. Eric Amber'de oturup Gölgeler'de yürüdüğümüz sırada bizi katledecektir.</p>

  <p class="calibre1">Sağ kalanlar nihayet Kolvir'in dibine vardıklarında büyük kısmını oracıkta yok edecek. Sonra Amber'e tırmanış gerçekleşecek. Şehre ulaştığımızda geriye kaç yüz kişi kalacak sanıyorsun? Eric'in zahmetsizce beş dakikada ortadan kaldırabileceği kadarı. Eğer elindekinin en iyisi buysa, Bleys birader, bu uzun yolculuk hakkında yanlış düşüncelere kapılmışım demektir."</p>

  <p class="calibre1">"Eric taç giyme töreninin üç ay içinde yapılacağını açıkladı," dedi. "Güçlerimi o güne kadar üçe katlayabilirim... en az üçe. Amber'e karşı yürüyecek çeyrek milyon Gölge askerine sahip olabilirim. Bunun gibi başka dünyalar da var ve onlara da gireceğim. Kendime, daha önce Amber'in karşısına hiç görülmemiş bir kutsal haçlı ordusu kuracağım.</p>

  <p class="calibre1">"Eric'te savunmasını sağlamlaştırmak için aynı vakte sahip. Bilemiyorum, Bleys... bu neredeyse bir intihar saldırısı. Buraya geldiğimde işin içyüzünü bilmiyordum..."</p>

  <p class="calibre1">"Peki ya sen yanında ne getirdin?" diye sordu. "Hiçbir şey! Bir zamanlar askerleri kumanda ettiğin rivayet edilirdi. Neredeler?"</p>

  <p class="calibre1">Ona sırtımı döndüm.</p>

  <p class="calibre1">"Onlar artık yoklar," dedim. "Bundan eminim."</p>

  <p class="calibre1">"Kendi Gölgelerinden birinin Gölgesini bulamaz mısın?"</p>

  <p class="calibre1">"Buna kalkışmak istemiyorum," dedim. "Üzgünüm."</p>

  <p class="calibre1">"O zaman bana ne faydan var senin?"</p>

  <p class="calibre1">"Gideceğim," dedim, "eğer tüm aklındaki buysa ve beni aslında sırf etrafta... daha çok ceset olsun diye istediysen."</p>

  <p class="calibre1">"Bekle!" diye haykırdı. "Düşünmeden konuştum. Hiçbir şey olmasa bile öğütlerinden yoksun kalmayı istemem. Benimle kal, lütfen. Senden özür bile dileyeceğim."</p>

  <p class="calibre1">"Bu gereksiz," dedim, özür dilemenin Amber'in bir prensi için ne anlama geldiğini bilerek. "Kalıyorum. Sanırım sana yardım edebilirim."</p>

  <p class="calibre1">"Güzel!" dedi ve sağlam omzuma bir şaplak indirdi.</p>

  <p class="calibre1">"Ayrıca sana daha fazla asker getireceğim," diye de ekledim.</p>

  <p class="calibre1">Öyle de yaptım.</p>

  <p class="calibre1">Gölgeler arasında yürüdüm ve esmer, sivri dişli ve pençeli kıllı bir yaratık ırkı buldum, nispeten insanımsı ve aklınıza gelen herhangi bir lise birinci sınıf öğrencisi kadar akıllıydılar. Hiç üstünüze alınmayın çocuklar, ama kastettiğim şey sadık, kendini adamış ve dürüst oldukları, aynı zamanda da ben ve kardeşim gibi piçler tarafından da kolayca yoldan çıkarıldıklarıdır. Kendimi gözde DJ'lerinizden herhangi biri gibi hissediyordum.</p>

  <p class="calibre1">Neredeyse yüz bini silahlanacak derecede tapıyorlardı bize.</p>

  <p class="calibre1">Bleys etkilenmişti ve çenesini kapadı. Bir hafta sonra om, zum iyileşmişti. İki ay sonra çeyrek milyona ulaşmış, geçmiş, tik bile.</p>

  <p class="calibre1">"Corwin, Corwin! Hâlâ Corwin'liğini gösteriyorsun!" dedi ve birer içki daha aldık.</p>

  <p class="calibre1">Ama kendimi biraz gülünç hissediyordum. Bu askerlerin büyük kısmının kaderlerinde ölmek yazılıydı. Bunun başlıca müsebbibi de bendim. Gölge ve Madde arasındaki farkı bilmeme rağmen biraz pişmanlık duyuyordum. Bununla birlikte, her ölüm gerçek bir ölüm olacaktı, bunu da biliyordum.</p>

  <p class="calibre1">Bazı geceleri oyun kartlarını düşünmekle geçirdim. Flora'nın destesinde eksik olan kartlar benimkinde mevcuttu.</p>

  <p class="calibre1">Bunlardan biri Amber'in resmiydi ve beni şehre geri götürebileceğini biliyordum. Diğerleriyse ölü ya da kayıp akrabalarımızın resimleriydi. Bir tanesi de babamıza aitti ve onu hemen geçtim. O gitmişti.</p>

  <p class="calibre1">Her bir suratı ne çıkar sağlayabileceğimi düşünerek uzun uzadıya tetkik ettim. Birkaç kez fal açtım, her seferinde de aynı kart en üstte geldi.</p>

  <p class="calibre1">Onun adı Caine idi.</p>

  <p class="calibre1">Siyahlı yeşilli satenler giymiş, üzerinden geriye yeşil kuş tüylerinin sarktığı üç köşeli, koyu renkli bir şapka takmıştı. Kemerinde zümrüt kakmalı bir hançer vardı. Esmerdi.</p>

  <p class="calibre1">"Caine," dedim.</p>

  <p class="calibre1">Bir süre sonra bir karşılık geldi.</p>

  <p class="calibre1">"Kimdir o?" diye sordu.</p>

  <p class="calibre1">"Corwin," dedim.</p>

  <p class="calibre1">"Corwin! Bu bir şaka mı?"</p>

  <p class="calibre1">"Hayır"</p>

  <p class="calibre1">"Ne istiyorsun?"</p>

  <p class="calibre1">"Neyin var?"</p>

  <p class="calibre1">"Bunu biliyorsun," dedi ve gözleri kımıldanıp üzerimde durdu, ama ben hançerine yakın duran elini izliyordum.</p>

  <p class="calibre1">"Neredesin?"</p>

  <p class="calibre1">"Bleys'in yanında."</p>

  <p class="calibre1">"Kısa zaman önce Amber'de ortaya çıktığın söyleniyordu ve ben de Eric'in kolundaki sargıları merak edip duruyordum."</p>

  <p class="calibre1">"Sorumlusuna bakıyorsun," dedim. "Fiyatın nedir?"</p>

  <p class="calibre1">"Ne demek istiyorsun?"</p>

  <p class="calibre1">"Dobra dobra konuşalım, lafı dolaştırmayalım. Sence Bleys ve ben Eric'i yenebilir miyiz?"</p>

  <p class="calibre1">"Hayır, o yüzden Eric'in tarafındayım ya. Donanmamı da satmayacağım, eğer peşinde olduğun şey buysa... ki bu olduğunu zannediyorum."</p>

  <p class="calibre1">Gülümsedim.</p>

  <p class="calibre1">"Anlayışlı biraderim," diye yanıtladım. "Pekâlâ, seninle konuşmak güzeldi. Amber'de görüşürüz... belki."</p>

  <p class="calibre1">Elimi kıpırdattım ve bağırdı.</p>

  <p class="calibre1">"Bekle!"</p>

  <p class="calibre1">"Neden?"</p>

  <p class="calibre1">"Daha teklifini bile bilmiyorum."</p>

  <p class="calibre1">"Evet, biliyorsun," dedim. "Tahmin ettin ve ilgilenmedin."</p>

  <p class="calibre1">"Bunu söylemedim. Sadece adaletin hangi tarafta olduğunu biliyorum."</p>

  <p class="calibre1">"Gücün, demek istiyorsun herhalde."</p>

  <p class="calibre1">"Tamam, gücün. Ne teklif ediyorsun?"</p>

  <p class="calibre1">Aşağı yukarı bir saat konuştuk ve bu sürenin sonunda kuzey deniz yolları Bleys'in her an takviye beklemekte olan olan üç hayalet filosuna açılmıştı.</p>

  <p class="calibre1">"Eğer başarısızlığa uğrarsan, Amber'de üç kişi kafasından olacak," dedi.</p>

  <p class="calibre1">"Ama gerçekten de bunun olacağını düşünmüyorsun, değil mi?" diye sual ettim.</p>

  <p class="calibre1">"Hayır, çok geçmeden senin ya da Bleys'in tahta oturacağını düşünüyorum. Kazanana hizmet etmek beni tatmin edecektir. Şu bahsettiğin naiplik iyi olmalı. Yine de hâlâ ücretin bir kısmı olarak Random'un kafasını isterdim."</p>

  <p class="calibre1">"Pazarlık yok," dedim. "Ya duyduğun gibi kabullen, ya da unut."</p>

  <p class="calibre1">"Kabul ediyorum," dedi.</p>

  <p class="calibre1">Gülümsedim, elimin ayasını resmin üzerine koydum ve Caine gitmişti.</p>

  <p class="calibre1">Gerard meselesini yarına bırakacaktım. Caine beni tüketmişti.</p>

  <p class="calibre1">Yatağa devrildim ve uyudum.</p>

  <p class="calibre1">Gerard, durumu öğrendiğinde bize yol vermeyi kabul etti.</p>

  <p class="calibre1">En başta ben sorduğum için, çünkü Eric'in kötünün iyisi olduğunu düşünmüştü.</p>

  <p class="calibre1">Kafa kesmek söz konusu olmadığı sürece, her talebine evet sözü vererek, anlaşmayı hemen bağladım.</p>

  <p class="calibre1">Sonra askerleri bir kez daha teftiş ettim ve onlara Amber'den biraz daha bahsettim.</p>

  <p class="calibre1">Ne tuhaftır ki, kardeş gibi anlaşıyorlardı; iri kırmızı adamlarla, küçük kıllı olanlar.</p>

  <p class="calibre1">Bu acıydı ve doğruydu.</p>

  <p class="calibre1">Onların tanrılarıydık, bundan ötesi boştu.</p>

  <p class="calibre1">Kan rengi büyük bir okyanusa yelken açmış filoyu gördüm. Düşündüm. Geçtikleri Gölge diyarlarda birçoğu kaybolacaktı.</p>

  <p class="calibre1">Avernus askerlerini ve adına Ri'ik denilen yerden topladığım orduyu düşündüm. Onların görevi Dünya'ya ve Amber'e yürümekti.</p>

  <p class="calibre1">Kartlarımı karıştırdım ve açtım. Adı Benedict olanı aldım.</p>

  <p class="calibre1">Uzunca bir süre geçti onu ararken, ama soğuktan başka hiçbir şey yoktu.</p>

  <p class="calibre1">Sonra Brand'in kartını aldım. Yine uzunca bir süre sadece soğuk vardı.</p>

  <p class="calibre1">Derken bir haykırış geldi. Korkunç, azap dolu bir şeydi.</p>

  <p class="calibre1">"Bana yardım et!" diyordu çığlık.</p>

  <p class="calibre1">"Nasıl yapabilirim?" diye sordum.</p>

  <p class="calibre1">"Kimdir o?" diye sordu ve bedeninin acı içinde kıvrandığını gördüm.</p>

  <p class="calibre1">"Corwin."</p>

  <p class="calibre1">"Beni kurtar bu yerden Corwin birader! Karşılığında dile benden ne dilersen!"</p>

  <p class="calibre1">"Neredesin?"</p>

  <p class="calibre1">"Ben..."</p>

  <p class="calibre1">Ardından zihnimin kavramayı reddettiği şeylerin girdabında, sanki azap içindeymişçesine kopan ve sessizlikle sonlanan bir diğer feryat geldi.</p>

  <p class="calibre1">Sonra tekrar soğukluk.</p>

  <p class="calibre1">Kendimi titrer vaziyette buldum. Neden dolayı, bilmiyordum.</p>

  <p class="calibre1">Bir sigara yaktım ve kartları garnizondaki odamda, masamın üzerinde düştükleri yerde bırakıp geceyi düşünmek üzere pencereye gittim.</p>

  <p class="calibre1">Yıldızlar ufacık ve pusluydu. Hiç tanıdık takımyıldız yoktu</p>

  <p class="calibre1">Küçük bir mavi ay karanlığın içinden çabucak battı. Gece beklenmedik, buz gibi bir ayazla gelmişti, sımsıkı sarıldım pelerinime. Geçmişi, Rusya'ya yaptığımız ve felaketle sonuçlanan ilerleyişin olduğu kışı düşündüm. Tanrılar! Neredeyse donarak ölüyordum. Hepsi nereye çıkıyordu bunların?</p>

  <p class="calibre1">Amber tahtına, elbette.</p>

  <p class="calibre1">Çünkü onun uğruna her şeyi göze almaya değerdi.</p>

  <p class="calibre1">Peki ya Brand? Neredeydi o? Etrafında neler dönüyordu ve ona bunu kim yapmıştı?</p>

  <p class="calibre1">Yanıtlar? Hiç yok.</p>

  <p class="calibre1">Dışarı, göğe bakıp alçalmakta olan mavi diski izledim. Tüm manzarada kaçırdığım bir şey var mıydı, anlamadığım bir etken?</p>

  <p class="calibre1">Yanıt yok.</p>

  <p class="calibre1">Elimde küçük bir bardak içkiyle, gene masanın başına geçtim.</p>

  <p class="calibre1">Desteyi parmaklarımla yokladım ve babamın kartını buldum.</p>

  <p class="calibre1">Oberon, Amber'in Lordu, yeşil ve altın renkleriyle karşımda duruyordu. Uzun, geniş, kalın, siyah sakalına ve saçına ak düşmüş. Altın yuvasında yeşil taşlı yüzükler ve altın renkli bir kılıç. Bir zamanlar Amber'in ölümsüz hükümdarını tahtından hiç kimsenin indiremeyeceğini düşünmüştüm. Ne olduğunu hâlâ bilmiyordum. Ama gitmişti. Babam nasıl yüzleşmişti sonuyla?</p>

  <p class="calibre1">Gözlerimi dikip baktım ve konsantre oldum.</p>

  <p class="calibre1">Hiçbir şey, hiçbir şey...</p>

  <p class="calibre1">Bir şey?</p>

  <p class="calibre1">Bir şey zayıf da olsa, cevaben bir hareket oldu ve karttaki figür kendi içine çöküp büzüşerek, bir zamanlar olduğu kişinin gölgesine dönüştü.</p>

  <p class="calibre1">"Baba?" dedim.</p>

  <p class="calibre1">Hiç.</p>

  <p class="calibre1">"Baba?"</p>

  <p class="calibre1">"Evet..." Çok belirsiz ve uzaktan, sanki bir deniz kabuğunun içinden geliyormuşçasına, tekdüze bir uğultuya gömülmüş.</p>

  <p class="calibre1">"Neredesin? Neler oldu?"</p>

  <p class="calibre1">"Ben..." Uzun bir duraklama.</p>

  <p class="calibre1">"Evet? Ben Corwin, oğlun. Amber'de neler gelip geçti ki, yoksun?"</p>

  <p class="calibre1">"Benim zamanım," dedi, sesi daha da uzak geliyordu.</p>

  <p class="calibre1">"Yani tacından ve tahtından feragat mı ettin? Biraderlerimden hiçbiri bana hikâyeyi anlatmadı ve onlara soracak kadar güvenmiyorum. Tek bildiğim tahtın, kapanın elinde kalacak göründüğü. Eric şehrin başında ve Julian Arden Ormanı'nı gözetiyor. Caine ve Gerard denizlerden sorumlu. Bleys meydan okuyacak ve ben de onun müttefiğiyim. Bu konuda arzun nedir?"</p>

  <p class="calibre1">"Soran sadece sensin," diye soludu. "Evet..."</p>

  <p class="calibre1">"'Evet' ne?"</p>

  <p class="calibre1">"Evet, onlara meydan oku..."</p>

  <p class="calibre1">"Ya sen? Nasıl yardım edebilirim?"</p>

  <p class="calibre1">"Ben yardımın ötesindeyim. Tahtı ele geçir..."</p>

  <p class="calibre1">"Ben mi? Yoksa Bleys ve ben mi?"</p>

  <p class="calibre1">"Sen!" dedi.</p>

  <p class="calibre1">"Evet?"</p>

  <p class="calibre1">"Hayır duamı aldın... Tahtı ele geçir ve elini çabuk tut!"</p>

  <p class="calibre1">"Neden, baba?"</p>

  <p class="calibre1">"Anlatmaya nefesim yok... Ele geçir!"</p>

  <p class="calibre1">Sonra, o da gitmişti.</p>

  <p class="calibre1">Demek babam hayattaydı. İlginçti bu. Şimdi ne yapmalıydı?</p>

  <p class="calibre1">İçkimi yudumladım ve konu üzerinde kafa yordum.</p>

  <p class="calibre1">Bir yerlerde hâlâ yaşıyordu ve Amber'in kralıydı. Neden terk etmişti? Nereye gitmişti? Ne tür, hangi, kaç? Falan, filan.</p>

  <p class="calibre1">Kim bilir? Ben değil. O yüzden söyleyecek başka bir şey yoktu şimdilik.</p>

  <p class="calibre1">Öte yandan...</p>

  <p class="calibre1">Aklımdan çıkartamıyordum. Bilmenizi isterim ki, babamla yıldızlarımız asla barışmamıştır. Ondan, Random ya da diğerlerinin bazılarının yaptığı gibi nefret etmezdim. Ama hiç şüphesiz ona bilhassa düşkün olmam için de bir sebep yoktu. O büyüktü, güçlüydü ve her zaman orada olmuştu. Bildiğimiz kadarıyla, o aynı zamanda Amber tarihinin de büyük kısmını teşkil ediyordu ve Amberin tarihi öyle çok binyıllarca geriye gider ki, sayma zahmetinize değmez. Bu durumda ne yapardınız?</p>

  <p class="calibre1">Beni sorarsanız, içkimi bitirip yattım.</p>

  <p class="calibre1">Ertesi sabah Bleys'in kurmaylarıyla bir toplantıya katıldım. Dört amirali vardı, her biri kabaca filonun dörtte birine kumanda ediyordu, bir yığın da karacı subay. Toplantıda gördüğüme göre büyük ve kırmızı, ya da küçük ve kıllı olmak üzere toplam otuz civarı omzu kalabalık mevcuttu.</p>

  <p class="calibre1">Toplantı aşağı yukarı dört saat sürdü ve sonra yemek molası verdik. Üç gün sonra harekete geçmemiz kararlaştırılmıştı Amber'e giden yolu açmak için Amber kanından biri gerektiği için filoya ben amiral gemisinden önderlik edecektim</p>

  <p class="calibre1">Bleys piyadelerini Gölge diyarları üzerinden geçirecekti.</p>

  <p class="calibre1">Bundan rahatsız olmuştum ve ona şayet ben ortaya çıkıp, yardım etmeseydim ne yapacağını sordum. Buna iki yanıt aldım: ilk olarak, eğer tek başına yapmak zorunda olsaydı, donanmayı Amber'e kadar kendisi komuta edecek ve onları karadan büyük bir uzaklıkta bırakıp tek bir gemiyle Avemus'a dönecek ve yaya askerlerini belirlenmiş bir tarihteki randevuya götürecekti; ikinci yanıtsa bir kardeşinin ortaya çıkıp yardım sunacağı bir Gölge'yi bile bile aramış olduğuydu.</p>

  <p class="calibre1">Bu ikincisini duyduğumda içime biraz şüphe düştü, fakat gerçekten kendim olduğumu biliyordum. İlki hafiften uygulanamazlık kokuyordu, çünkü donanma karadan işaret alamayacak kadar uzak olacaktı ve bu kadar kalabalık bir ordunun başına gelebilecek talihsizlikler gözönünde bulundurulursa buluşma tarihini kaçırma şansı, Bleys'in genel planına umut bağlamayı yüreklendirmeyecek kadar büyüktü.</p>

  <p class="calibre1">Ama hep onun parlak bir taktisyen olduğunu düşünmüşümdür ve kendi çizdiği, Amber'i ve etrafını gösteren haritaları ortaya serip de üzerinde uygulanacak taktikleri açıkladığında onun neredeyse kurnazlıkta bir eşi daha olmayan gerçek bir Amber prensi olduğunu anladım.</p>

  <p class="calibre1">Tek sorun, hiç tartışmasız daha üstün konuma sahip bir başka Amber prensiyle karşı karşıya olmamızdı. Kaygılarım yok değildi, ne var ki taç giyme töreni yaklaşırken önümüzdeki tek yol bu görünüyordu ve yolculuğu sonuna kadar götürmekte karar kıldım. Eğer kaybedersek işimiz bitikti ama Bleys mevcut tehditlerin en büyüğüydü ve bende olmayan, işe yarayabilir bir zaman çizelgesine sahipti.</p>

  <p class="calibre1">Böylece Avernus diye anılan yerde yürüdüm, sisli vadi ve yarlarını, tüten kraterlerini, çılgın gökyüzündeki parlak, pırıl pırıl güneşini, buz gibi gecelerini ve sımsıcak gündüzlerini bol miktardaki taşını, kamyonlar dolusu kara kumunu, küçüklüğüne karşın acımasız ve zehirli hayvanlarını ve iğnesiz kaktüsleri andıran büyük, mor bitkilerini inceleyip durdum ve ikinci günü öğle vakti, denize nazır bir yarda, kümelenmiş al bulutlardan bir kulenin altında dururken tüm bunlar yüzünden bu mekânı oldukça çok sevdiğime ve eğer oğulları tanrıların savaşında yok olacaksa, onları bir gün bir şarkıyla ölümsüzleştirmeye karar verdim.</p>

  <p class="calibre1">Korktuğum şeye karşı zihnimde bu küçük avuntuyla donanmaya katıldım ve komutayı ele aldım. Eğer başarırsak, ölümsüzler sarayında ebediyen anılacaklardı.</p>

  <p class="calibre1">Rehber ve yolu açandım. Dünyalar benim olmuştu.</p>

  <p class="calibre1">Böylece ertesi sabah denize açıldık ve her şeye öncü gemiden kumanda ettim. Filomuzu bir fırtınaya yönelttim ve çıktığımızda hedefimizin çok daha yakınındaydık. Muazzam bir burgaçtan geçirdim ve bu çok lehimize oldu. Yönümüzü sığ bir kayalığa çevirdim ve suyun rengi sonradan koyulaştı. Amber'inkine yakın bir hale geldi. Demek nasıl yapılacağını hâlâ biliyordum. Zamanda ve mekânda kaderimizi etkileyebiliyordum. Bizi eve götürebilirdim. Kendi evime, yani.</p>

  <p class="calibre1">Yeşil kuşların gakladığı ve ağaçlarda yeşil maymunların meyve misali asılı durduğu yabancı adalardan geçirdim filoyu, hayvanlar bazen konuşmaya benzer anlamsız sesler çıkarıyor, sonra da denize, hiç şüphesiz bize nişanladıkları taşları fırlatıyorlardı.</p>

  <p class="calibre1">Filoyu denizin açığına götürdüm, sonra burnu kıyı doğrultusuna çevirdim.</p>

  <p class="calibre1">Bleys artık dünyaların ovalarında ilerliyordu ordusuyla. Hazırladığı savunma ne olursa olsun, her nasılsa onları geçeceğini biliyordum. Kartlar vasıtasıyla onunla bağlantıda kaldım ve yol boyunca göğüs gerdikleri güçlükleri öğrendim. Mesela sentorlarla yapılan meydan savaşında on bin ölü, dehşet salan boyutlardaki bir zelzelede beş bin kayıp, kampları silin süpüren bir hortum afetinde bin beş yüz ölü, tanımadığım bir mekânın cangıllarından geçerken tepelerinde uçan tuhaf, vızıldayan şeylerin attığı napalmden bin dokuz yüz ölü, kendilerine vaat edilen cenneti andıran bir yerde orduyu terk eden altı bin kişi, mantar şekilli bir bulutun yanıbaşlarında parlayıp göğe bir kule misali yükseldiği kumlu düzlükte anlaşılmaz biçimde kaybolan beş yüz kişi, aniden üzerlerine saldıran ve ateş açan paletli askeri araçların bulunduğu vadide altı bin sekiz yüz kayıp, hastalanıp ayrılan sekiz yüz kişi, sel baskınında iki yüz ölü, kendi aralarındaki düellolarda ölen elli dört kişi, zehirli yerel bitkileri yiyip can veren üç yüz kişi, buffalo benzeri hayvanların çılgınca koşan sürüsünün ayakları altında ezilen bin kişi, çadır yangınında yetmiş üç kişi, suya kapılıp giden bin beş yüz ve mavi tepelerden kopup gelen rüzgârın öldürdüğü iki bin kişi.</p>

  <p class="calibre1">Bu sürede yalnızca yüz seksen altı gemi kaybettiğime seviniyordum.</p>

  <p class="calibre1">Uyumak, şansım varsa rüya görmek... Evet, işin burasında bir pürüz vardı. Eric bizi santim santim, saat saat öldürüyordu.</p>

  <p class="calibre1">Planladığı taç giyme töreni yalnızca birkaç hafta uzaktaydı ve ona karşı yürüdüğümüzü biliyor olmalıydı, çünkü öldükçe ölüyorduk.</p>

  <p class="calibre1">Şimdi, Gölgeler'de yalnızca bir Amber prensinin yürüyebileceği yazılıdır, ama bu yollarda canının dilediğince kişiye önderlik edebilir ya da yöneltebilir. Askerlerimize rehberlik ediyor ve onları ölümlerine götürüyorduk, ama Gölge hakkında şunu söylemeliyim: Bir Gölge vardır, bir de Madde, her şeyin temeli de budur. Madde'den yapılmış tek şey, asıl Dünya'da da asıl şehir olan ve her şeyi içeren Amber'dir. Gölge'den mamul şeylerse sınırsızdır. Her olasılık aslın bir Gölgesi olarak bir yerlerde mevcuttur. Amber, mevcudiyetiyle her yöne gölgesini düşürmüştür. Bunun ötesindekileri kim söyleyebilir? Gölge Amber'den Kaos'a kadar uzanır ve içinde her şey mümkündür. Gölge'yi katetmenin sadece üç yolu vardır ve hepsi de zordur.</p>

  <p class="calibre1">Eğer birisi kraliyet kanından bir prens ya da prenses ise, çevresini, ta ki tam arzu ettiği şekle gelinceye kadar kendisi geçtikçe değişmeye zorlayarak Gölgeler'i katedebilir, istediği yerde durabilir. İşte bu durumda o Gölge diyar aile efradından biri burnunu sokmadığı sürece dilediğini yapmak üzere o kişiye aittir. Böyle bir mekânda asırlar boyunca ikamet etmiştim.</p>

  <p class="calibre1">İkinci yol ise Hat Ustası Dworkin tarafından, kraliyet ailesinin üyeleri arasında iletişimi kolaylaştırmak amacıyla bizim suretimizde yaratılmış olan kartlardır. O, zamanın ve perspektifin hiçbir şey ifade etmediği kadim bir sanatçıydı. İsteyene, kardeşleri nerede olursa olsun bağlantı kurma imkânı veren Koz Kartlarını yaratan oydu. İçimde, bu kartların yaratıcıları olan kişinin tam rızası haricinde kullanıldığına dair bir his vardı.</p>

  <p class="calibre1">Üçüncüsü, yine Dworkin tarafından çizilmiş ve yalnızca ailemizin bireyleri tarafından yürünebilen Desen'di. Desen, üzerinde yürüyeni kart sistemine deyim yerindeyse üye eder ve ona bir Gölgeden diğerine yürüme gücü verirdi.</p>

  <p class="calibre1">Kartlar ve Desen hızlı bir ulaşım sağlarken diğer yol yürümek ise oldukça zordu.</p>

  <p class="calibre1">Random'un beni asıl dünyaya ulaştırırken ne yaptığını biliyordum. Arabayla giderken, belleğinden Amber'e dair hatıralarını eklemeyi sürdürmüş ve uymayanları çıkartmıştı. Her karşılığını bulduğunda, vardığımızı anlamıştı. Gerçek bir hile sayılmazdı, çünkü bilgiye sahip olan her hangi bir kişi kendi Amber'ine ulaşabilirdi. Şimdi bile, Bleys ve ben her birimizin hüküm sürdüğü ve tüm zaman ve sonsuzluğu hükümdar olarak geçirdiğimiz Gölge Amber'ler bulabilirdik. Ama bu, aynı olmazdı bizim için. Çünkü hiçbiri içinde doğduğumuz ve tüm diğer şehirlerin şekillerini borçlu oldukları Amber olmazdı.</p>

  <p class="calibre1">Bu yüzden, Amber'i istila etmek için en zorlu yolu seçiyorduk, Gölgeler'den yürümeyi. Bunu bilen ve güce sahip olan herkes önümüze engeller dikebilirdi. Eric böyle yapmıştı ve ölürken onlarla yüzleşiyorduk. Nereye varacaktı bunun sonu?</p>

  <p class="calibre1">Hiç kimse bilmiyordu.</p>

  <p class="calibre1">Ama Eric kral ilan edilecek olursa, bu her yere yansıyacak ve gölgelerini düşürecekti.</p>

  <p class="calibre1">Sağ kalan tüm erkek kardeşler, yani biz; Amber'in prensleri, eminim ki her birimiz kendi basit yordamınca bunu daha iyi hissediyor, kral konumunu elde edip ardından Gölgeler nereye düşerse düşsün bırakmayı arzuluyorduk.</p>

  <p class="calibre1">Denizde ilerlerken hayalet filoların, Gerard'ın gemilerinin...</p>

  <p class="calibre1">Şu ya da bu dünyanın Uçan Hollandalılarının yanından geçip onları geride bıraktık ve yaklaştığımızı anladım. Onları nirengi noktası olarak kullandım.</p>

  <p class="calibre1">Seferin sekizinci gününde Amber'in yakınındaydık. Fırtınanın çıktığı zamandı.</p>

  <p class="calibre1">Deniz kapkara kesildi, üzerimizde bulutlar toplandı ve takip eden durgunlukta yelkenler söndü. Güneş devasa ve mavi yüzünü gizledi ve Eric'in bizi nihayet bulduğunu anladım.</p>

  <p class="calibre1">Rüzgârlar esti ve -tabiri hoş görürseniz- binmekte olduğum geminin üzerinde patlayıverdi.</p>

  <p class="calibre1">Borayla savrulmuş, fırtınayla hırpalanmıştık, ozanların dediği ya da demiş oldukları gibi. İlk dalgalar vururken bağırsaklarım gevşedi ve suya döndü. Bir devin avcundaki zarlar gibi oradan oraya savruluyorduk. Biz suların üzerinden aştık, sularsa göğün üzerinden. Gök siyaha dönmüştü ve sulusepken bir kar yağıyordu. Kalıbımı basarım, herkes haykırdı. Ben de haykırdığımı biliyorum. Bir o yana bir diğerine yatan güvertede tutunarak ilerledim başıboş bırakılmış dümeni yakalamak için. Kendimi kayışlarla bağladım ve dümene sarıldım. Fırtınayı Amber'den Eric salıvermişti, bundan şüphe bile edilmezdi.</p>

  <p class="calibre1">Bir, iki, üç, dört ve dinme belirtisi yoktu. Sonra beş saat.</p>

  <p class="calibre1">Kaç adam kaybetmiştik? Bana sormayın.</p>

  <p class="calibre1">Sonra bir ürperti ve çıngırtı duydum ve Bleys'i sanki uzun, gri bir tünelin diğer ucunda gördüm.</p>

  <p class="calibre1">"Sorun nedir?" diye sordu. "Sana ulaşmaya çalışıp duruyorum."</p>

  <p class="calibre1">"Hayat beklenmedik değişikliklerle dolu," diye yanıtladım.</p>

  <p class="calibre1">"Biz de şu anda onlardan birinin üzerine binmiş gidiyoruz."</p>

  <p class="calibre1">"Fırtına mı?" dedi.</p>

  <p class="calibre1">"O tatlı kıçın üzerine bahse girebilirsin. Tüm fırtınaların büyükbabası. Sanırım iskele yönünde bir canavar görüyorum. Eğer azıcık beyni varsa dibe dalar... Daldı bile."</p>

  <p class="calibre1">"Bizim de başımıza bir tane geldi," dedi Bleys bana.</p>

  <p class="calibre1">"Canavar mı, fırtına mı?"</p>

  <p class="calibre1">"Fırtına," dedi. "İki yüz ölü."</p>

  <p class="calibre1">"İnancını kaybetme," dedim, "dişini sık ve benimle daha sonra konuş. Tamam mı?"</p>

  <p class="calibre1">Başıyla onayladı, arkasında şimşekler görülüyordu.</p>

  <p class="calibre1">"Eric sayımızı öğrenmiş," diye de ekledi bağlantıyı kesmeden evvel.</p>

  <p class="calibre1">Kabullenmek zorundaydım.</p>

  <p class="calibre1">Fırtına yatışmadan önce üç saat daha geçti ve çok daha sonra öğrendim ki donanmanın yarısını kaybetmiştik ve benim gemimde -amiral gemisinde- mürettebattan yüz yirmi kişi kayıpta. Sert bir yağmurdu yağan.</p>

  <p class="calibre1">Bir şekilde Rebma'nın üzerindeki denize ulaştık.</p>

  <p class="calibre1">Kartlarımı çıkardım ve Random'unkini önümde tuttum.</p>

  <p class="calibre1">Kiminle konuştuğunu anlar anlamaz ilk lafı "Geri dön," oldu ve ona sebebini sordum.</p>

  <p class="calibre1">"Çünkü Llewella'ya göre Eric sizi şimdi ezip geçebilir. Tedbiri elden bırakıncaya kadar beklemenizi ve sonra saldırmanızı salık veriyor... sözgelimi bir sene sonra."</p>

  <p class="calibre1">Başımı iki yana salladım.</p>

  <p class="calibre1">"Üzgünüm," dedim. "Yapamam. Buraya kadar gelmek bize çok kayba mal oldu. Bu bir 'ya şimdi ya da hiç' durumu."</p>

  <p class="calibre1">Yüzünde "Söylemedi deme," gibi bir ifadeyle omuz silkti.</p>

  <p class="calibre1">"Neden, peki?" diye sordum ona.</p>

  <p class="calibre1">"Başta gelen sebebi, Eric'in bu civardaki havayı kontrol edebildiğini henüz öğrenmiş olmam," dedi.</p>

  <p class="calibre1">"Yine de şansımızı denemek zorundayız."</p>

  <p class="calibre1">Yine omuz silkti.</p>

  <p class="calibre1">"Söylemedi deme."</p>

  <p class="calibre1">"Geldiğimizi bildiği kesin mi?"</p>

  <p class="calibre1">"Ne sandın onu? Embesil filan mı?"</p>

  <p class="calibre1">"Hayır."</p>

  <p class="calibre1">"Öyleyse biliyordur. Eğer ben Rebma'da tahmin edebildiysem, o Amber'de biliyordur ve ben gerçekten de Gölgenin bir dalgalanmasından tahmin ettim."</p>

  <p class="calibre1">"Ne yazık ki," dedim, "bu seferle ilgili bazı kaygılarım var ama bu Bleys'in gösterisi."</p>

  <p class="calibre1">"Sen aradan sıvış, baltanın tadına o baksın."</p>

  <p class="calibre1">"Üzgünüm ama bu riski göze alamam. Kazanabilir de. Ben donanmayı getiriyorum."</p>

  <p class="calibre1">"Caine'le, Gerard'la konuştun mu?"</p>

  <p class="calibre1">"Evet."</p>

  <p class="calibre1">"O zaman denizde bir şansınız olduğunu düşünüyor olmalısın. Ama dinle beni, Eric Kıyamet Mücevheri'ni kontrol etmenin bir yolunu bulmuş. Bu sonuca mücevherin eşi hakkında sarayda yapılan dedikodulardan vardım. Onu, buradaki hava durumunu kontrol etmek için kullanabiliyor. Burası kesin. Başka neler yapabileceğini Tanrı bilir."</p>

  <p class="calibre1">"Yazık," dedim, "Katlanmaya mecburuz. Birkaç fırtınanın moralimizi bozmasına göz yumamayız."</p>

  <p class="calibre1">"Corwin, itiraf ediyorum. Üç gün önce Eric'le konuştum."</p>

  <p class="calibre1">"Neden?"</p>

  <p class="calibre1">"Benden ricada bulundu. Can sıkıntısından kabul ettim. Savunmalarını tüm ayrıntılarına girerek anlattı."</p>

  <p class="calibre1">"Çünkü Julian'dan buraya beraber geldiğimizi öğrenmiş. Anlattıklarının bana ulaşacağından emin."</p>

  <p class="calibre1">"Belki," dedi. "Ama bu onun söylediklerini değiştirmiyor."</p>

  <p class="calibre1">"Hayır," diye onayladım.</p>

  <p class="calibre1">"O zaman bırak Bleys kendi savaşını versin," dedi bana. "Eric'i daha sonra vurabilirsin."</p>

  <p class="calibre1">"Amber'de taç giymek üzere."</p>

  <p class="calibre1">"Biliyorum, biliyorum. Ama bir prens olarak krala saldırmak kolaydır, değil mi? Sen onu yerinden edebileceğin sürece kendini hangi unvanla andığı ne yazar? O hâlâ bildiğin Eric olacak"</p>

  <p class="calibre1">"Doğru," dedim, ama söz verdim."</p>

  <p class="calibre1">"O zaman sözünden dön."</p>

  <p class="calibre1">"Korkarım bunu yapamam."</p>

  <p class="calibre1">"Öyleyse delisin, Charlie."</p>

  <p class="calibre1">"Belki de."</p>

  <p class="calibre1">"Her neyse, yine de iyi şanslar."</p>

  <p class="calibre1">"Sağ ol."</p>

  <p class="calibre1">"Görüşürüz."</p>

  <p class="calibre1">İşte hepsi bu kadardı ve beni tedirgin etmişti.</p>

  <p class="calibre1">Bir tuzağa mı gidiyordum?</p>

  <p class="calibre1">Eric aptal değildi. Belki de gerçek bir ölüm gösterisi tezgâhlamıştı. Nihayetinde omuz silkip küpeşteye yaslandım, kartlar bir kez daha kemerimdeydi.</p>

  <p class="calibre1">Şerefli ve insanı kimsesiz bırakan bir şeydir Amber'in bir prensi olmak, güven duygusundan yoksun... Çok da meraklısı değildim hani, ama öyleydim bir kez içinden henüz sıyrıldığımız fırtınaya hükmeden Eric'ti elbette, bu, Random'un bana söylediği gibi, onun Amber'de hava koşullarına söz geçiniyor olmasına da uygun düşüyordu.</p>

  <p class="calibre1">Bunun üzerine ben de bir şey denedim.</p>

  <p class="calibre1">Yönümüzü karlara gömülmüş bir Ambere çevirdim. Çağırabildiğim en korkunç tipiydi bu.</p>

  <p class="calibre1">Orada, okyanusun ortasında koskoca kar taneleri yağmaya haşladı.</p>

  <p class="calibre1">Elinden geliyorsa, gayet normal bir Gölge teklifini dıırdursundu bakalım.</p>

  <p class="calibre1">Durdurdu.</p>

  <p class="calibre1">Yarım saat içinde tipi yatışmıştı. Amber'i etkilemek her daim hemen mümkün değildi... ve orası gerçekten de tek şehirdi Rotadan sapmak istemiyordum, bu yüzden her şeyi oluruna bıraktım. Eric Amber'de hava koşullarının efendisiydi.</p>

  <p class="calibre1">Elden ne gelirdi?</p>

  <p class="calibre1">Yelken açtık elbette. Dosdoğru ölümün ağzına...</p>

  <p class="calibre1">Doğru söze ne denir?</p>

  <p class="calibre1">İkinci fırtına ilkinden de kötüydü ama dümeni elden bırakmadım. Fırtına elektrik yüklüydü ve sırf donanmanın üzerine odaklanmıştı. Bizi birbirimizden ayırdı. Bu, kırk gemiye daha mal oldu.</p>

  <p class="calibre1">Başına neler geldiğini öğrenmek için Bleys'i aramaya korkuyordum.</p>

  <p class="calibre1">"İki yüz bin civarında asker kaldı," dedi. "Sel baskını." Ben de ona Random'un söylediklerini aktardım.</p>

  <p class="calibre1">"İnanırım," dedi. "Ama buna bel bağlamayalım. Hava muhalefeti olsun olmasın, Eric'i yeneceğiz."</p>

  <p class="calibre1">"Umarım."</p>

  <p class="calibre1">Bir sigara yakıp pruvadan sarktım.</p>

  <p class="calibre1">Amber az sonra görüş alanına girecek olmalıydı. Artık Gölge' nin yolunu yordamını ve oraya yürüyerek nasıl ulaşacağımı biliyordum. ,</p>

  <p class="calibre1">Ama herkesin endişeleri vardı.</p>

  <p class="calibre1">Asla mükemmel bir gün olmayacaktı, gerçi...</p>

  <p class="calibre1">Böylece yola devam ettik, karanlık ani bir dalga gibi çöktü üzerimize ve fırtınaların en kötüsü vurdu bizi.</p>

  <p class="calibre1">Fırtınanın kara kamçı darbelerinden sakınmayı başardık, ama korkmuştum. Tümüyle gerçekti, kuzey sularındaydık. Caine sözüne sadık kalırsa, her şey güllük gülistanlıktı. Eğer bizi satacaksa, mükemmel bir pozisyondaydı.</p>

  <p class="calibre1">Bu yüzden onun bizi sattığını farzettim. Neden olmasın? Geldiğini görünce filoyu -geri kalan yetmiş üç gemiyi- çarpışmaya hazırladım. Kartlar onu anahtar kişi olarak gösterdiklerinde ya yalan söylemişlerdi... ya da fazlasıyla doğru çıkmışlardı.</p>

  <p class="calibre1">Öncü gemi, yönünü benim gemime doğru çevirdi ve biz de onu karşılamak üzere ileri çıktık. Vira ettik ve yanyana birbirimizi süzdük. Koz Kartlarıyla da iletişim kurabilirdik, ama Caine bunu tercih etmemişti ve güçlü konumda olan oydu. Bu sebeple, Aile adabı iletişim yolunu onun seçmesini gerektiriyordu. Sözlerinin kaydedilmesini istediği barizdi, çünkü bize bir megafonla seslenmişti:</p>

  <p class="calibre1">"Corwin! Filonun kumandasını karşı koymaksızın teslim et! Gemilerim sizinkilerden sayıca fazla! Geçip gidemezsiniz!"</p>

  <p class="calibre1">Dalgaların karşısından ona uzun uzun baktım, kendi megafonumu götürdüm dudaklarıma.</p>

  <p class="calibre1">"Ya anlaşmamıza ne oldu?" diye sordum.</p>

  <p class="calibre1">"Boş ve geçersiz," dedi. "Güçlerin Amber'e zarar veremeyecek kadar zayıf, o yüzden teslim ol ve hayatlar kurtulsun."</p>

  <p class="calibre1">Sol omzumun üzerinden güneşe baktım.</p>

  <p class="calibre1">"Rica ederim dinle beni, Caine birader," dedim ona "ve bana şunu bahşet: güneş gökte yükselinceye değin kaptanlarıma danışmama izin ver."</p>

  <p class="calibre1">"Pekâlâ," diye yanıtladı hiç duraksamaksızın. "İçinde bulundukları konumun farkındadırlar, hiç şüphesiz."</p>

  <p class="calibre1">Bunun üzerine arkamı döndüm, geminin burnunu çevirip donanmanın asıl topluluğuna yönelmesini emrettim.</p>

  <p class="calibre1">Kaçmaya yeltenecek olursam Caine beni Gölgeler'de takip edecek ve gemileri birer birer yok edecekti. Barut asıl Dünya da ateş almazdı, ama şayet çok uzaklaşırsak sonumuzu getirmek üzere o da kullanılacaktı. Caine bir miktar barut bulabilirdi, bu imkân dahilindeydi çünkü. Ben ayrılacak olursam donanma Gölge denizlerinde bensiz dolaşamaz ve burada asıl sularda kolay bir yem olurdu. Demek ki ne yaparsam yapayım, mürettebat ya ölecek, ya da esir düşecekti.</p>

  <p class="calibre1">Random haklı çıkmıştı.</p>

  <p class="calibre1">Bleys'in Koz Kartı'nı çektim ve o hareketleninceye kadar konsantre oldum.</p>

  <p class="calibre1">"Evet?" dedi ve sesi heyecanlıydı. Etrafında verilen savaşın gürültüsünü neredeyse duyabiliyordum.</p>

  <p class="calibre1">"Başımız belada," dedim. "Yetmiş üç gemi geçmeyi başardı ve Caine bizi öğlene kadar teslim olmaya çağırdı."</p>

  <p class="calibre1">"Gözü çıkasıca!" dedi Bleys. "Ben senin kadar ilerleyemedim. Şu anda bir çarpışmanın ortasındayız. Muazzam bir süvari bölüğü bizi lime lime ediyor. O yüzden sana gerektiği gibi öğüt veremiyorum. Kendi sorunlarımla meşgulüm. Nasıl uygun görüyorsan öyle yap. Yine saldırıyorlar!" Bağlantı kesilmişti.</p>

  <p class="calibre1">Gerard'ın kartını çıkardım ve bağlantı kurmaya çalıştım.</p>

  <p class="calibre1">Konuştuğumuzda, onun arkasında sanki bir kıyı şeridi görür gibiydim. Görünüşe bakılırsa burayı tanıyordum. Tahminim eğer doğruysa, güney sularındaydı. Konuşmamızı tekrar hatırlamak istemiyorum. Ondan Caine'e karşı bana yardım edip edemeyeceğini ve bunu yapıp yapmayacağını sordum.</p>

  <p class="calibre1">"Sadece geçişine izin vermeyi kabul etmiştim," dedi. "O yüzden güneye çekildim. İstesem bile vaktinde yetişemem. Kardeşimizi öldürmenize yardım etmeyi kabul etmemiştim."</p>

  <p class="calibre1">Ben daha yanıt veremeden gitmişti. Haklıydı tabii.</p>

  <p class="calibre1">Bana bir fırsat vermeyi kabullenmişti, savaşımı benim adıma yapmayı değil.</p>

  <p class="calibre1">Ne kalıyordu bana o zaman?</p>

  <p class="calibre1">Sigara yaktım. Güverteyi arşınladım. Artık sabah değildi. Sis çoktan çözülmüştü, güneş omuzlarımı ısıtıyordu. Çok yakında öğlen olacaktı. Belki iki saat sonra...</p>

  <p class="calibre1">Parmaklarımla kartları yokladım, desteyi elimde tarttım. Onların vasıtasıyla Eric ya da Caine ile bir irade mücadelesine girişebilirdim. Bu güç ve hatta hakkında hiçbir bilgiye sahip olmadığım diğerleri mevcuttu kartlarda. Kartlar, Oberon'un emri üzerine çılgın ressam Dworkin Barimen'in, bir büyücü, rahip veya psikiyatrist -hikâyeler bu noktada çelişiyorlardı- olmuş olabilecek o vahşi görünümlü kamburun elinden çıkmaydı. Dworkin kendi başına getirdiği feci bir akıbetten babam tarafından kurtarıldığı uzak bir Gölge'den gelmişti. Ayrıntılar bilinmiyordu, ama o günden beri tahtaları biraz eksikti.</p>

  <p class="calibre1">Yine de büyük bir sanatçıydı, tuhaf bir güce sahip olduğu inkâr edilemez bir gerçekti. Asırlar önce kartları yaratıp, Amber'deki Desen'i çizdikten sonra kaybolmuştu. Onun hakkında sık sık spekülasyon yapardık, ama görünen o ki hiç kimse Dworkin'in nerede olduğunu bilmiyordu. Belki de babam, sırları sır kalsın diye icabına bakmıştı onun.</p>

  <p class="calibre1">Caine bu türden bir saldırıya karşı hazırlıklı olacaktı ve onu tutabilecek olmama karşın, bozguna uğratamayacaktım. Başarsam bile hiç şüphesiz kaptanları saldırı emrini almış olacaklardı.</p>

  <p class="calibre1">Eric'in her şeye karşı hazır olduğu kesindi, ama yapacak başka bir şey kalmazsa, pekâlâ bunu da göze alabilirdim. Ruhumdan başka kaybedecek hiçbir şeyim yoktu.</p>

  <p class="calibre1">Sonra Amber'in resmedildiği kart vardı. Onunla kendimi Amber'e götürüp bir suikasta kalkışabilirdim ama sanırım bunu başaracak kadar yaşama ihtimalim milyonda birdi.</p>

  <p class="calibre1">Çarpışarak ölmeyi arzuluyordum ama bunca adamın da benimle birlikte ölmesi anlamsızdı. Desen üzerindeki gücüme rağmen, belki de kanım bozuktu benim. Gerçek bir Amber prensinin böyle kuruntuları olmazdı. Gölge Dünya'da geçirdiğim yüzyılların beni değiştirdiğine, belki yumuşattığına, beni kardeşlerimden farklı kılan bir şeyler yaptığına hükmettim.</p>

  <p class="calibre1">Filoyu teslim edip kendimi Amber'e nakletmeye ve Eric'i son bir düelloya çağırmaya karar verdim. Kabul etmesi aptallık olacaktı. Kahretsin, ne yapayım... yapacak başka şeyim kalmamıştı.</p>

  <p class="calibre1">Emirlerimi subaylarıma bildirmek üzere döndüm ve güç üzerime düştü ve konuşamadan öylece kalakaldım.</p>

  <p class="calibre1">Bağlantıyı hissettim ve sonunda sıkılı dişlerimin arasından "Kim o?" diye mırıldanmayı başardım. Yanıt yoktu ama burgulu bir şey zihnimi yavaşça deliyordu ve onunla orada boğuştum.</p>

  <p class="calibre1">Bir süre geçip de uzun bir mücadele olmadan pes etmeyeceğimi gördüğünde, rüzgârda Eric'in sesini duydum:</p>

  <p class="calibre1">"Nasıl gidiyor, birader?" diye sordu.</p>

  <p class="calibre1">"Kötü," dedim veya düşündüm ve kıkır kıkır güldü, gerçi sesi mücadelemizin çabasıyla gergin geliyordu.</p>

  <p class="calibre1">"Çok kötü," dedi bana. "Eğer geri dönüp beni desteklemiş olsaydın, seni el üstünde tutardım. Artık çok geç elbette. Şimdi, sadece seni ve Bleys'i perişan ettiğimde neşeleneceğim"</p>

  <p class="calibre1">Hemen karşılık vermedim, ama ona karşı var gücümle savaştım. Gücümün karşısında hafifçe gerilediyse de beni olduğum yerde tutmaya muvaffak oldu.</p>

  <p class="calibre1">İkimizden biri dikkatini bir an olsun başka yere yöneltmeye cüret edecek olsaydı fiziksel temasa geçebilirdik, ya da birimiz zihinsel düzlemde üste çıkabilirdi. Onu, şimdi sarayında net şekilde görebiliyordum. Gerçi hangimiz böyle hareket yaparsa, diğerinin hükmü altına girecekti.</p>

  <p class="calibre1">Böylece birbirimize kötü kötü bakmayı sürdürdük ve içten savaştık. Evet, bana saldırmakla sorunlarımdan birini çözmüştü Sol elinde Koz Kartı'mı tutuyordu, kaşları çatılıydı. Tutunacak bir yer aradıysam da bulamadım. İnsanlar benimle konuşuyorlardı ama sırtım küpeşteye yaslı dururken ne dediklerini işitemiyordum.</p>

  <p class="calibre1">Saat kaç olmuştu?</p>

  <p class="calibre1">Mücadelenin başlamasıyla birlikte tüm zaman kavramı kaybolmuştu. İki saat geçmiş olabilir miydi? Öyle miydi? Emin olamıyordum.</p>

  <p class="calibre1">"Tasalı düşüncelerini hissediyorum," dedi Eric. "Evet, Caine ile birlikte hareket ediyoruz. Barış görüşmenizin hemen ardından benimle temasa geçti. Donanman tahrip edilir ve çürümek için Rebma'ya gönderilirken seni burada böylece tutabilirim. Adamların balıklara yem olacak."</p>

  <p class="calibre1">"Bekle," dedim ona. "Onlar suçsuz. Bleys ve ben onları kandırdık ve bizi haklı sanıyorlar. Ölümleri hiçbir amaca hizmet etmeyecek. Gemileri teslim etmeye hazırlanıyordum."</p>

  <p class="calibre1">"O zaman elini çabuk tutsaydın," diye yanıtladı, "çünkü artık çok geç. Seni serbest bırakmaksızın emirlerimi iptal etmek üzere Caine'i çağıramam ve seni bıraktığım anda da ya fiziksel saldırıyla yüzyüze kalır, ya da zihinsel hâkimiyetin altına girerim. Zihinlerimiz birbirine çok yakın."</p>

  <p class="calibre1">"Ya bunu yapmak istemediğime dair söz versem?"</p>

  <p class="calibre1">İşin ucunda bir krallık varsa herkes tövbekar olabilir," dedi Eric.</p>

  <p class="calibre1">"Düşüncemi okuyamıyor musun? Onu zihnimde hissediyor musun? Sözümü tutacağım!"</p>

  <p class="calibre1">"Enayi yerine koyduğun bu adamlara karşı garip bir merhamet duyduğunu hissediyorum ve böyle bir bağlılığa neyin yol açmış olabileceğini bilemiyorum, ama hayır. Sen de bili yorsun. Şu anda samimi olsan bile -ki olabilirsin- fırsat belirir belirmez cezbediciliği çok güçlü olacaktır. Kendin de biliyorsun. Bunu göze alamam."</p>

  <p class="calibre1">Biliyordum. Amber kanımızda cayır cayır yanıyordu.</p>

  <p class="calibre1">"Kılıç kullanmadaki becerin hatırı sayılır ölçüde gelişmiş" diye yorumda bulundu. "Sürgünün sana bu bakımdan faydası dokunduğunu görüyorum. Şimdi, çoktan ölmüş olabilecek</p>

  <p class="calibre1">Benedict haricinde, dengim olmaya en yakın kişi sensin."</p>

  <p class="calibre1">"Kendini pohpohlayıp durma," dedim. "Seni yenebileceğimi biliyorum. Aslını istersen..."</p>

  <p class="calibre1">"Hiç zahmet etme. Seninle bu vakitten sonra düello yapmayacağım," dedi ve zihnimde ışıl ışıl yanan düşünceyi okuyup gülümsedi.</p>

  <p class="calibre1">"Benim yanımda olmuş olmanı dilerdim," dedi. "Seni diğerlerinden daha fazla kullanabilirdim. Julian'ın yüzüne tüküreyim. Caine ödleğin teki. Gerard ise güçlü ama aptal."</p>

  <p class="calibre1">Söyleyebileceğim tek iyi sözü söylemeye karar verdim.</p>

  <p class="calibre1">"Bak," dedim. "Buraya benimle birlikte gelmesi için Random'un aklını çeldin. Bu fikre sıcak bakmıyordu. Sanırım ona sormuş olsaydın seni desteklerdi."</p>

  <p class="calibre1">"O piç kurusu mu?" dedi. "Ona boşaltması için oturağımı bile emanet etmezdim. Bir gün benimkinden piranha çıkardı. Sağ ol, eksik kalsın. Şu anki tavsiyen olmasaydı onu affedebilirdim. Ona kardeşim deyip bağrıma basmam hoşuna giderdi, değil mi? Ama hayır! Hemen onu savunmaya kalkıyorsun. Bu, onun hiç şüphesiz sana belli ettiği gerçek tutumunu gizlemek için. Merhamet mahkemesinde Random'un adını unutalım!</p>

  <p class="calibre1">Burnuma duman kokusu geldi ve metale vuran metal sesini işittim. Bu, Caine'in üzerimize çöktüğü ve işini görmekte olduğu anlamına geliyordu.</p>

  <p class="calibre1">"Güzel," dedi Eric, bu düşünceyi zihnimden kapıp.</p>

  <p class="calibre1">"Durdur onları! Lütfen! Adamlarımın bu kadar fazlasına karşı hiç şansı yok!"</p>

  <p class="calibre1">"Teslim olsaydın bile..." sözünü yarıda kesti ve bir küfür vurdu. O anda düşüncesini yakaladım. Onların hayatı karşılığında teslim olmamı isteyebilir, ardından Caine'i kıyıma devam ettirebilirdi. Bunu yapmaktan zevk alırdı, ama o öfkeyle ağzından kaçırmıştı.</p>

  <p class="calibre1">Onun sinirlenmesi karşısında kıkırdadım.</p>

  <p class="calibre1">"Yakında elime düşeceksin, şöyle ya da böyle," dedi. "Amiral gemisi ele geçirilir geçirilmez."</p>

  <p class="calibre1">"O zamana kadar," dedim, "bunu dene!" Sonra ona sahip olduğum her şeyle vurdum, zihninde delik açıp, tüm kinimle yaralayarak. Acısını hissettim ve bu beni daha da güçlü kıldı.</p>

  <p class="calibre1">Sürgünde geçirdiğim tüm o yıllar için, en azından bunun bedelini ödetmek için kırbaçladım onu. Beni vebaya bıraktığı için intikam peşinde onun akıl sağlığının duvarlarını dövdüm.</p>

  <p class="calibre1">Yaralanmamın karşılığında bir derece ıstırap arayarak araba kazası için vurdum ona.</p>

  <p class="calibre1">Denetimi gevşemeye başladı ve çılgınlığım arttı. Onu ısrarla, azar azar sıkıştırdım, üzerimdeki etkisi gevşemeye yüz tuttu.</p>

  <p class="calibre1">Nihayet "Seni şeytan!" diye feryat etti ve tuttuğu kartın üzerini örtmek için elini hareket ettirdi.</p>

  <p class="calibre1">Bağlantı kesilmişti, orada durmuş, tir tir titriyordum.</p>

  <p class="calibre1">Başarmıştım. İrade mücadelesinde onu mağlup etmiştim. Artık bire bir muharebenin hiçbir çeşidinde zorba ağabeyimden korkmayacaktım. Güçlüydüm ondan.</p>

  <p class="calibre1">Birkaç derin nefes aldım ve belirecek yeni bir zihinsel saldırısının soğukluk anına karşı hazırlıklı, dik durdum. Gerçi saldırının Eric'ten gelmeyeceğini biliyordum. Gazabımdan korktuğunu sezmiştim.</p>

  <p class="calibre1">Etrafıma bakındım ve çarpışmayı gördüm. Şimdiden güverteye kan dökülmüştü. Yanımıza bir gemi yanaşmış, bize bordalıyordu. Bir diğer gemi de öbür taraftan aynı manevrayı deniyordu. Bir ok kulağımın dibinden vınlayarak geçti.</p>

  <p class="calibre1">Kılıcımı çektim ve arbedeye daldım.</p>

  <p class="calibre1">O gün kaç kişinin canına kıydım, bilmiyorum. On iki ya da on üçten sonra saymayı bıraktım. Gerçi sırf o çarpışmada öldürdüklerim bu sayının iki katından fazlaydı. Bir Amber Prensi'nin doğasından gelen, bir Mercedes'i kaldırmama izin veren güç o gün hizmetimdeydi, bu yüzden adamları tek elimle kaldırıp küpeşteden öteye fırlatabiliyordum.</p>

  <p class="calibre1">Bordalayan iki gemideki herkesi kılıçtan geçirip gemilerin ambar kapaklarını açtık ve onları Random'un katliam karşısında neşelenebileceği Rebma'ya gönderdik. Savaşta mürettebatımın yarısı ölmüş, ben de sayısız çizik ve yara almıştım ama hiçbiri ciddi değildi. Kardeş bir geminin yardımına koşup Caine'in akıncı gemilerinden birini daha denizin dibine yolladık.</p>

  <p class="calibre1">Kurtardığımız gemiden sağ kalanlar da amiral gemisine çıktılar ve mürettebatım bir kez daha tamdı.</p>

  <p class="calibre1">"Kan!" diye haykırdım. "Bugün bana kan ve intikam bahşedin cengaverlerim ki Amber'de ilelebet hatırlanasınız!"</p>

  <p class="calibre1">Tek bir kişiymişçesine silahlarını havaya kaldırıp, "Kan. " diye bağırdılar. Kan litreler -hayır- nehirlerdolusu aktı o gün. Caine'in akıncı gemilerinden ikisini daha tahrip edip, donanmamızdan sağ kalanlarla sayımızı tamamladık. Bir altıncıya gelirken ana direğe tırmandım ve çabucak bir sayım yaptım.</p>

  <p class="calibre1">Düşmanın üçte biriydik. Filomdan geriye kırk beş ila elli beş arasında gemi kalmış görünüyordu, Altıncıyı hallettik ve yedinciyle sekizinciyi aramamıza gerek kalmadı. Onlar bize geldiler. Onları da batırdık ama muhatımı yine yarıya indiren o vuruşmada birkaç yara aldım. Sol omzumda ve sağ uyluğumda derin kesikler vardı ve sağ kalçamdaki çizik canımı acıtıyordu.</p>

  <p class="calibre1">O gemiler de dibi boylarken üzerimize ikisi daha yöneldi.</p>

  <p class="calibre1">Kaçtık ve gemilerimden kendi mücadelesinden henüz galip çıkmış birisi bize müttefik oldu. Mürettebatı bir kez daha birleştirdik, bu sefer sancağı kötü halde su almakta olan ve yana yatmaya başlayan gemimden diğer gemiye aktardık.</p>

  <p class="calibre1">Nefes alacak vaktimiz yoktu, bir diğer gemi yaklaşmış ve adamlar bordalamaya yeltenmişti.</p>

  <p class="calibre1">Askerlerim yorgundu ve ben de kendimi öyle hissetmeye başlıyordum. Şansımız vardı ki diğer geminin tayfası da çok iyi durumda değildi. Caine'in ikinci gemisi yardıma gelmezden evvel gemiyi ele geçirmiş, bordalamış ve sancağı yine taşımıştık. Bu geminin vaziyeti daha bile iyiydi.</p>

  <p class="calibre1">Sıradaki gemiyi de hallettik ve iyi bir gemi ve kırk adamla, soluk soluğa kalmıştım.</p>

  <p class="calibre1">Artık görünürde yardımımıza gelecek hiç kimse yoktu.</p>

  <p class="calibre1">Sağlam kalan gemilerimin hepsi Caine'inkilerden en az biriyle meşguldü. Bir kalyon bize yönelmişti, kaçtık.</p>

  <p class="calibre1">Bu şekilde belki yirmi dakika kazandık. Gölge'ye yol almayı denedim, ama Amber'in bu kadar yakınında, zor ve yavaş bir şeydir. Buraya kadar gelmek, ayrılmaktan çok daha kolaydır. Çünkü Amber merkezdir, odaktır. Eğer bir on dakikam daha olsa, başarabilirdim.</p>

  <p class="calibre1">Yine de yaptım.</p>

  <p class="calibre1">Gemi vira edip bize yaklaşırken, uzaktan bir başkasının daha yönünü bize çevirdiğini gördüm. Eric'in renklerinin ve tek boynuzun altında, siyahlı yeşilli sancak taşıyordu. Caine'in gemisiydi bu. Öldürmek için orada olmak istiyordu.</p>

  <p class="calibre1">İlk geminin icabına baktık ve Caine geldiğinde, daha geminin ambar kapaklarını açacak fırsat bulamamıştık. Kanla kaplı güvertede, çevremde bir düzine askerle duruyordum</p>

  <p class="calibre1">Caine gemisinin pruvasına yürüdü ve teslim olmam çağrısında bulundu.</p>

  <p class="calibre1">"Eğer bunu yaparsam adamlarımın hayatlarını bağışlayacak mısın?" diye sordum ona.</p>

  <p class="calibre1">"Evet," dedi. "Eğer bağışlamazsam kendim de tayfamdan bir iki kişiyi kaybederim ki buna hiç lüzum yok."</p>

  <p class="calibre1">"Bir prens olarak söz veriyor musun?"</p>

  <p class="calibre1">Bir an için düşündü, sonra başıyla evetledi.</p>

  <p class="calibre1">"Pekâlâ," dedi. "Adamların silahlarını bıraksın ve bordanıza geldiğimde benim gemime çıksınlar.</p>

  <p class="calibre1">Kılıcımı kınına soktum ve başımla çevremdekilere işaret verdim.</p>

  <p class="calibre1">"İyi çarpıştınız ve sizi bu yüzden seviyorum," dedim. "Ama burada biz kaybettik." Konuşurken pelerinimle ellerimi kuruladım ve özenle sildim, sanat eserlerini lekelemekten nefret ederim çünkü. "Silahlarınızı bırakın ve bilin ki bu günkü yiğitliğiniz katiyen unutulmayacaktır. Bir gün, Amber sarayı önünde sizlere övgüler düzeceğim."</p>

  <p class="calibre1">Adamlarım, dokuz iri kırmızı ve sağ kalan üç kıllı, silahlarını bırakırken ağlıyorlardı.</p>

  <p class="calibre1">"Şehir uğruna mücadelemizi tümden yitirdik sanmayın sakın. Yalnızca bir çarpışmayı kaybettik ve savaş bir her yerde hala sürmekte. Kardeşim Bleys şu anda dahi yolları yararak Amber'e ilerliyor. Caine benim karada Bleys'e katılmak üzere gittiğimi gördüğünde hayatlarınızı bağışlayacaktır, çünkü Amber'e ulaşmak için kendisine yalan yemin edildiğini bilmeyecek. Sizleri de beraberimde götüremeyeceğim için üzgünüm."</p>

  <p class="calibre1">Bu lafımla birlikte desteden Bleys'in Koz Kartı'nı çektim ve diğer gemiden görülmeyecek şekilde alçakta, önümde tuttum.</p>

  <p class="calibre1">Caine yanaşırken o soğuk mu soğuk yüzeyin altında bir kıpırdanış vardı.</p>

  <p class="calibre1">"Kim o?" diye sordu Bleys.</p>

  <p class="calibre1">"Corwin," dedim. "Ne vaziyettesin?"</p>

  <p class="calibre1">"Savaşı kazandık ama çok asker kaybettik. Şimdi yeniden yürüyüşe geçmeden önce dinleniyoruz. Senin durumun nasıl?"</p>

  <p class="calibre1">"Sanırım Caine'in donanmasının neredeyse yarısını yok ettik, ama günün galibi o. Şimdi gemime çıkmak üzere. Beni kaçır buradan."</p>

  <p class="calibre1">Elini uzattı, ona dokundum ve kollarına yığıldım.</p>

  <p class="calibre1">"Bu bir alışkanlık olmaya başlıyor," diye mırıldandım ve onun da başından yaralanmış olduğunu gördüm. Sol eli sargılıydı. "Bir kılıcı ters ucundan yakalamak zorunda kaldım," diye belirtti gözlerimin takıldığını görünce. "Acıyor."</p>

  <p class="calibre1">Soluğumu tuttum ve çadırına yürüdük. Orada bana bir şişe şarap açıp peynir, ekmek ve kurutulmuş et ikram etti. Hata yığınla sigarası vardı ve bir sıhhiye eri yaralarımı tımar ederken bir tane tüttürdüm.</p>

  <p class="calibre1">Ardında hâlâ yüz seksen bin civarında piyade vardı. Bir dorukta durur ve etrafıma akşam çökerken, sanki bitimsiz asırlar ve miller boyunca uzanan, şimdiye kadar içinde bulunduğum tüm kamplara bakıyordum. Amber'in lordlan gibi olmayan, kısacık bir ömür sürüp toza dönüşen ve birçoğu dünyanın savaş meydanlarında sonlarına kavuşmak zorunda olan insanlar için gözlerime aniden yaşlar doluştuğunu hissettim.</p>

  <p class="calibre1">Bleys'in çadırına döndüm ve şişenin dibini bulduk.</p>
</body>
</html>
