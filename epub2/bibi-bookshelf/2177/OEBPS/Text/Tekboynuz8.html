<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="calibre7"><span class="uline"><b class="calibre3">Bölüm 8</b></span></h3>

  <p class="calibre1">Herkesin kanı biraz dökülmelidir. Maalesef sıram gelip çatmıştı yine ve akan kan “biraz"dan fazlaymış gibi geliyordu. İki büklüm olmuş, sağ tarafımın üzerinde yatıyordum, iki kolumla karnımı sıkıca sarmıştım. Kandan sırılsıklamdım ve arada bir göbeğim boyunca bir şeyler süzülüyordu. Bel hizamın hemen aşağısında, önde, solda. Rastgele yırtılıp açılmış bir zarf gibi hissediyordum kendimi. Bilincim tekrar kendini gösterdiğinde ilk hissettiklerim bunlardı. İlk düşüncem “Ne bekliyor?"olmuştu. Hiç şüphesiz <i class="calibre6">coup de grâce</i> indirilmemişti. Neden?</p>

  <p class="calibre1">Gözlerimi açtım. Geçen zamandan, kendilerini karanlığa alıştırmak için faydalanmışlardı. Başımı çevirdim. Odada kendimden başkasını göremedim. Ama tuhaf bir şeyler olmuştu ve bunun ne olduğunu tam olarak kestiremiyordum. Gözlerimi yumdum, başımın bir kez daha şilteye düşmesine izin verdim.</p>

  <p class="calibre1">Bir şeyler hem doğru, hem de yanlıştı...</p>

  <p class="calibre1">Şilte... Evet, yatağımda yatıyordum. Oraya yardımsız çıkabileceğimden kuşkum vardı. Ama beni önce bıçaklayıp sonra yatağıma yatırmak da anlamsızdı.</p>

  <p class="calibre1">Yatağım... Bu benim yatağımdı, aynı zamanda da değildi.</p>

  <p class="calibre1">Gözlerimi sımsıkı kapadım. Dişlerimi gıcırdattım. Anlamıyordum. Şokun sınırlarındayken ve kanım önce bağırsaklarımda birikip sonra dışarı akarken normal düşünemeyeceğimi biliyordum. Kendimi doğru dürüst düşünmeye zorladım. Kol değildi.</p>

  <p class="calibre1">Yatağım. İnsan uyanırken her şeyden önce, kendi yatağın da olup olmadığının farkına varır: Ben de öyleydim, ama.</p>

  <p class="calibre1">Muazzam bir aksırma isteğiyle savaştım, çünkü bunun beni paramparça edeceğini hissediyordum. Burun deliklerimi kıstım ve ağzımdan küçük soluklar verdim. Her yanımda tozun tadı, kokusu ve hissi vardı.</p>

  <p class="calibre1">Burnuma yönelik saldırı dindi, gözlerimi araladım. Nerede olduğumu o anda anladım. Nedenini, nasılını bilemiyordum ama bir daha görmeyi ummadığım bir yere, bir kez daha gelmiştim.</p>

  <p class="calibre1">Sağ elimi indirdim, kendimi yerden kaldırmak için kullandım.</p>

  <p class="calibre1">Evimin yatak odasındaydım. Eski evimin. Cari Corey olduğum zaman benim olan yerin. Gölge’ye, sürgün yıllarımı geçirdiğim dünyaya geri getirilmiştim. Oda toz içindeydi. Yatak en son yatışımdan beri, yani en az on yıldır yapılmamıştı. Evin durumunu tamamen biliyordum, daha birkaç hafta önce gözden geçirmiştim.</p>

  <p class="calibre1">Kendimi biraz daha kaldırdım, ayaklarımı yatağın ucundan aşırıp aşağı sarkıtmayı başardım. Sonra tekrar iki büklüm oldum ve orada oturdum. Çok kötüydü.</p>

  <p class="calibre1">Bir başka saldırıya karşı geçici olarak kurtulmuş dahi olsam da, o an da güvenlikten fazlasına ihtiyacım olduğunu biliyordum. Yardıma muhtaçtım ve kendi kendime yardım edebilecek halde değildim. Bilincimi daha ne kadar koruyabileceğimi bile bilmiyordum. Bu yüzden yataktan inmeli, dışarı çıkmalıydım. Telefon kesikti, en yakındaki eve ise çok yol vardı. En azından yola inmem gerekecekti. Orayı seçme nedenlerimden birinin, yolun çok işlek olmaması olduğunu esefle anımsadım. Yalnızlıktan hoşlanırım, en azından bazen.</p>

  <p class="calibre1">Sağ elimle en yakındaki yastığı yakaladım, kılıfından çıkardım. Yastık kılıfını ters yüz ettim, katlamaya çalıştım, olmayınca pes edip tomar haline getirdim, gömleğimin altına sokup yaramın üzerine bastırdım. Sonra onu orada tutup oturdum.</p>

  <p class="calibre1">Çok çaba sarf etmem gerekmişti ve derin nefes almanın acı verici olduğunu da öğrenmiştim.</p>

  <p class="calibre1">Bir süre sonra ikinci yastığı da kendime çektim, dizlerimin üzerine koyup kılıfını çıkardım. Yastık kılıfını geçen sürücülere sallamak niyetindeydim, çünkü elbiselerim, her zaman olduğu gibi koyu renkliydi. Ama daha kılıfı kemerime asamadan, yastığın hareketi karşısında afalladım. Henüz yere düşmemiştim. Yastığı bırakmıştım, onu destekleyen hiçbir şey yoktu ve hareket ediyordu. Ama çok ağır hareket ediyor, adeta rüyadan çıkma bir yavaşlıkla alçalıyordu.</p>

  <p class="calibre1">Odamın hemen dışında düşürdüğüm anahtarı anımsadım.</p>

  <p class="calibre1">Random’layken merdiveni istemediğim kadar hızlı çıkışımı düşündüm. Fiona’nın sözlerini ve hâlâ boynumda asılı duran, böğrümdeki sancıyla uyum içinde zonklayan Hüküm Mücevheri’ni aklıma getirdim. Hayatımı kurtarmış olabilirdi, en azından şu an için; evet, eğer Fiona’nın fikirleri doğruysa, muhtemelen kurtarmıştı. Saldırganın vuruşu sırasında bana dönme ve kolumu savurma fırsatı vermiş olabilirdi. Aniden buraya nakledilmemden bile bir şekilde sorumlu olabilirdi. Ama böyle şeyleri bir başka zaman düşünmem gerekecekti, tabii gelecekle aramda anlamlı bir ilişki kurmaya muvaffak olursam.</p>

  <p class="calibre1">Mücevher şu an için gitmeliydi -Fiona’nın korkularının doğru olması ihtimaline karşı- ve harekete geçmeliydim.</p>

  <p class="calibre1">İkinci yastığın kılıfını kemerime tıkıştırdım, sonra karyolanın ayak ucundaki tahtaya tutunup ayağa kalkmaya çalıştım</p>

  <p class="calibre1">Ne gezer! Baş dönmesi ve fazlasıyla acı. Yarı yolda bayılmaktan korkarak kendimi zemine doğru alçaktım. Başardım. Dinlendim. Sonra hareket etmeye, ağır ağır sürünmeye başladım</p>

  <p class="calibre1">Ön kapı, anımsadığım kadarıyla çivilerle kapatılmıştı. Pekâlâ. Öyleyse arka kapıdan çıkacaktım.</p>

  <p class="calibre1">Yatak odasının kapısına varıp durakladım, kapının çerçevesine yaslandım. Orada soluklanırken Hüküm Mücevheri’ni boynumdan çıkarıp zincirini bileğime doladım. Onu bir yerlere saklamam gerekirdi ve çalışma odamdaki kasa yolumun çok uzağındaydı. Üstelik ardımda bir kan izi bıraktığımı da sanıyordum. İzi bulup takip eden herhangi birisi araştıracak kadar meraklanabilirdi. Hem buna ne zamanım vardı, ne de enerjim...</p>

  <p class="calibre1">Odadan çıkıp ilerledim. Arka kapıyı açabilmek için doğrulmam ve kendimi zorlamam gerekti. Bunu yapmadan önce mola vermemek gafletinde bulundum.</p>

  <p class="calibre1">Tekrar kendime geldiğimde kapı eşiğine serilmiştim. Gece nemliydi ve bulutlar göğün büyük kısmını dolduruyorlardı.</p>

  <p class="calibre1">Sert bir rüzgâr avlunun üzerindeki dalları birbirine vuruyordu.</p>

  <p class="calibre1">Dışarı uzattığım elimin tersinde birkaç damla ıslaklık hissettim.</p>

  <p class="calibre1">Doğruldum ve dışarı emekledim. Kar neredeyse beş santim kalınlıktaydı. Buz gibi hava kendime gelmeme yardımcı olmuştu. Paniği andıran bir duyguyla, yatak odasından buraya gelinceye kadar zihnimin ne kadar bulanık olduğunun farkına vardım. Ölmem her an söz konusu olabilirdi.</p>

  <p class="calibre1">Hemen evin diğer köşesine doğru ilerledim, gübre yığınının yanma gitmek için yolumdan ayrıldım, mücevheri içine saklayıp ölü yaprak kümelerini tekrar yerine yerleştirdim. Üzerine kar yığıp yola devam ettim.</p>

  <p class="calibre1">Köşeye ulaşır ulaşmaz rüzgârdan korunmuş ve hafif bir yokuştan aşağı inmeye başlamıştım. Evin önüne ulaşıp bir kez daha dinlendim. Bir araba henüz geçmişti ve stop lambalarının küçülerek kayboluşunu izledim. Görünürdeki tek araç buydu.</p>

  <p class="calibre1">Tekrar hareket ettiğim sırada buz kristalleri yüzümü iğnelediler. Dizlerim ıslaktı ve soğuktan yanıyordu. Ön avlu yola doğru önce hafifçe, sonra dik bir şekilde alçalıyordu. Otuz metre kadar sağda, sürücülerin genellikle frene bastıkları bir yokuş vardı. Bu, bana o yönden gelen birinin farlarının önün de biraz daha durma fırsatı tanıyacaktı... Zihnin iş ne zaman ciddiye binse aradığı o küçük avuntulardan biri, duygular için aspirindi bu. Üç mola daha vererek yol kenarına, sonra da evimin numarasının yazılı olduğu büyük kayaya ulaşmayı başardım. Kayanın üzerine oturup, sırtımı buzlu toprağa verdim.</p>

  <p class="calibre1">İkinci yastık kılıfını çıkarıp dizlerimin üzerine serdim.</p>

  <p class="calibre1">Bekledim. Zihnimin dumanlı olduğunu biliyordum. Sanırım bilincim gidip geliyordu. Kendimi ne zaman bilincimi kaybederken yakalasam düşüncelerime çeki düzen vermeye, her şeyin ışığında olup bitenleri değerlendirmeye, başka güvenlik tedbirleri aramaya çalıştım. Bu çabaların ilki fazla gelmişti.</p>

  <p class="calibre1">Şartlara tepki vermenin ötesinde düşünmek çok zordu. Ama donuk bir şekilde farkına vardım ki, Koz Kartlarım hâlâ üzerimdeydi. Amber’den biriyle bağlantı kurabilir, beni geri getirmesini isteyebilirdim.</p>

  <p class="calibre1">Ama kiminle? Durumumdan sorumlu olan kişiyle bağlantı kuruyor olabileceğimi anlayamayacak kadar berbat halde değildim. Böyle bir kumar oynamak mı daha iyiydi, yoksa burada şansımı denemek mi? Yine de Random ya da Gerard...</p>

  <p class="calibre1">Bir araba sesi işittiğimi sandım. Belli belirsiz, uzak. Rüzgâr ve nabzım algımla rekabet ediyorlardı. Başımı çevirdi</p>

  <p class="calibre1">Dikkatimi topladım.</p>

  <p class="calibre1">İşte... Tekrar. Evet. Bir motor sesiydi. Bezi sallamaya hazırlandım.</p>

  <p class="calibre1">O anda bile zihnim bir daldan diğerine atlıyordu. Aklımda uçuşan düşüncelerden biri, zaten Koz Kartları’nı kullanmak için gerekli konsantrasyonu sağlayamayacak halde olduğumdu.</p>

  <p class="calibre1">Ses güçlendi. Bezi kaldırdım. Biraz sonra yolun sağımda kalan kısmının görülebilen en uzak noktası ışıkla aydınlandı.</p>

  <p class="calibre1">Çok geçmeden arabanın yokuşun tepesinde olduğunu gördüm. Tepeyi indiği sırada onu bir kez daha gözden kaybettim.</p>

  <p class="calibre1">Sonra tekrar tırmandı ve ilerledi, farların ışıkları arasında kar taneleri parlıyordu.</p>

  <p class="calibre1">Yokuşa yaklaştığı sırada bezi sallamaya başladım. Araba geçerken far ışıkları beni yakaladı ve sürücü beni görmemiş olamazdı. Buna rağmen yoluna devam etti, son model bir Sedanın içinde bir adam, yolcu koltuğunda bir kadın. Kadın dönüp bana baktı, ama şoför yavaşlamaya bile zahmet etmedi.</p>

  <p class="calibre1">Bir iki dakika sonra daha eski bir araba geldi, şoförü bir kadındı, görünürde yolcusu yoktu. Yavaşladı, ama yalnızca bir an için. Görünüşümden hoşlanmamış olmalıydı. Gaza yüklendi ve bir anda geçiverdi.</p>

  <p class="calibre1">Gevşeyip ardıma yaslandım ve dinlendim. Bir Amber prensi ahlaki sebeplerden dolayı insanlardan nadiren inayet dileyebilir. En azından bunu anlamsız bir surat ifadesiyle başaramaz ve gülmek de çok acı veriyordu.</p>

  <p class="calibre1">Gücüm, dikkatim ve biraz da hareket kabiliyetim olmadan Gölge üzerindeki etkim yararsızdı. Onu ilk önce sıcak bir yere gitmek için kullanmaya karar verdim... Tepeye, pislik yığınına geri dönüp dönemeyeceğimi merak ediyordum. Mücevheri hava şartlarını değiştirmek için kullanmak aklıma gelmemişti. Belki bunu yapamayacak kadar zayıftım. Belki de bu çaba beni öldürürdü. Yine de...</p>

  <p class="calibre1">Başımı iki yana salladım. Kendimi kaptırıyordum, neredeyse bir rüyaydı bu. Uyanık kalmalıydım. Şu başka bir araba mıydı? Belki. Bezi kaldırmayı denedim ve elimden düşürdüm.</p>

  <p class="calibre1">Almak için öne eğildiğimde bir an için başımı dizlerime koymam gerekti. Deirdre... Sevgili kız kardeşimi çağıracaktım. Bana yardım edecek birisi varsa, o da Deirdre idi. Koz Kartı’nı çıkarıp onu çağıracaktım. Birazdan. Keşke o kız kardeşim olmasaydı... Dinlenmek zorundaydım. Ben bir valeyim, joker değil.</p>

  <p class="calibre1">Belki, bazen, dinlendiğimde bir şeylerden pişmanlık bile duyarım. Bazı şeylerden. Keşke biraz daha sıcak olsaydı hava...</p>

  <p class="calibre1">Ama böyle eğildiğimde de çok kötü değildi... Şu bir araba mıydı? Başımı kaldırmak istedim, ama bunu yapamadığımı fark ettim. Gerçi bunun görünürlük konusunda pek fark yaratmayacağına karar verdim.</p>

  <p class="calibre1">Işığın gözkapaklarıma vurduğunu hissettim ve motorun sesini duydum. Şimdi ne ilerliyor, ne de geriliyordu. Sadece muntazam bir mırıltı. Sonra bir bağırış duydum. Ardından kapının açılış kapanışının klik… duraklama… tak sesi. Gözlerimi açabileceğimi hissettim, ama bunu yapmak istemiyordum. Gözümü açtığımda yalnızca karanlık ve boş yolu görmekten, seslerin bir kez daha kalp atışlarına ve rüzgâra dönüşmesinden korkuyordum. Kumar oynamaktansa elimdekiyle yetinmek daha iyiydi.</p>

  <p class="calibre1">"Hey! Neyin var? Yaralı mısın?"</p>

  <p class="calibre1">Ayak sesleri... Bu gerçekti.</p>

  <p class="calibre1">Gözlerimi açtım. Kendimi bir kez daha doğrulmaya zorladım.</p>

  <p class="calibre1">"Corey! Ulu Tanrım! Bu sensin! "</p>

  <p class="calibre1">Zoraki sırıtmayı başardım, selam vereyim derken az daha yuvarlanacaktım.</p>

  <p class="calibre1">"Benim, Bill. Nasılsın?"</p>

  <p class="calibre1">"Ne oldu?"</p>

  <p class="calibre1">"Yaralıyım," dedim. “Kötüye benziyor. Doktora ihtiyacım var."</p>

  <p class="calibre1">"Yardımımla yürüyebilir misin? Yoksa seni taşıyayım mı?"</p>

  <p class="calibre1">"Yürümeyi bir deneyelim," dedim.</p>

  <p class="calibre1">Beni ayağa kaldırdı ve ağırlığımı ona verdim. Arabaya doğru yürümeye başladık. Sadece ilk birkaç adımı anımsıyorum.</p>

  <p class="calibre1">Ninni sona erdiğinde kolumu kaldırmaya çalıştım, engellendiğini fark ettim, bağlı olan tüpleri gördüm ve yaşayacağıma karar verdim. Hastane kokularını içime çektim ve içimde ki saate danıştım. Buraya kadar geldiğime göre, devam etmeyi kendime borçlu olduğumu hissettim. Üstelik ısınmıştım ve yakın geçmişin izin verdiği kadarıyla da rahattım. Bunlara karar verip gözlerimi yumdum, başımı koydum ve tekrar uykuya döndüm.</p>

  <p class="calibre1">Daha sonra, bir kez daha kendime geldiğimde daha iyi hissettim ve bir hemşire beni gördü, hastaneye yedi saat önce getirildiğimi ve az sonra bir doktorun benimle konuşmaya geleceğini haber verdi. Bana bir bardak su uzattı, kar yağışının durduğunu söyledi. Bana ne olduğunu merak ediyordu.</p>

  <p class="calibre1">Hikâyemi yazmanın vakti geldiğine hükmettim. Ne kadar basit olursa o kadar iyiydi. Yurt dışında uzunca bir süre kaldıktan sonra evime geri dönmüştüm. Otostopla gelmiş, içeri girmiş ve orada şaşırttığım bir hırsızın ya da serserinin saldırısına uğramıştım. Sürünerek dışarı çıkmış ve yardım aramıştım. <i class="calibre6">Son</i>.</p>

  <p class="calibre1">Bunu doktora anlattığımda bana inanıp inanmadığını kestiremedim. Yüzü uzun zaman önce sarkmış ve yerine oturmuş, irice bir adamdı. Adı Bailey idi, Morris Bailey. Hikâyemi anlatırken başıyla onayladı ve sonra bana sordu, “Adamı görebil din mi?"</p>

  <p class="calibre1">Başımı iki yana salladım.</p>

  <p class="calibre1">"Karanlıktı," dedim.</p>

  <p class="calibre1">"Seni soydu mu?"</p>

  <p class="calibre1">"Bilmiyorum."</p>

  <p class="calibre1">"Cüzdan taşıyor muydun?"</p>

  <p class="calibre1">Bu soruya 'evet' demenin iyi olacağına karar kıldım.</p>

  <p class="calibre1">"Buraya geldiğinde üzerinde cüzdan yoktu, onu da almış olmalı."</p>

  <p class="calibre1">"Öyle olmalı," diyerek tasdik ettim</p>

  <p class="calibre1">"Beni hiç anımsıyor musun?"</p>

  <p class="calibre1">"Evet desem yalan olur. Anımsamalı mıyım?"</p>

  <p class="calibre1">"Getirdiklerinde gözümün seni bir yerlerden ısırdığını düşünmüştüm. İlk başta hepsi buydu..."</p>

  <p class="calibre1">"Ya sonra...?" diye sordum.</p>

  <p class="calibre1">"Üzerindeki kıyafetler neydi öyle? Bir cins üniformayı andırıyorlardı."</p>

  <p class="calibre1">"Bizim oralarda bu günlerin son modası. Tanıdık geldiğimi mi söylüyordun?"</p>

  <p class="calibre1">"Evet," diye onayladı. “Sizin oralar da neresi? Nerelisin? Neredeydin?"</p>

  <p class="calibre1">"Çok yolculuk yaparım," dedim. “Az önce bana bir şey söyleyecektin."</p>

  <p class="calibre1">"Evet," dedi. “Burası küçük bir klinik ve bir süre önce çenesi düşük bir satıcı, müdürleri bilgisayarlı tıbbi kayıt sistemi ne geçmeye ikna etti. Eğer bu alan daha gelişmiş, biz de da ha genişlemiş olsaydık buna değebilirdi. Ama ikisi de gerçekleşmedi henüz ve bilgisayar pahalı bir alet. Büro işlerinde belli bir tembelliğe bile sebep oldu. Eski dosyalar bir zamanlar olduğu gibi silinmiyorlar, hatta acil servisinkiler bile. Bir sürü yararsız kayıtları tutacak boş yer var. Bu yüzden, Mr. Roth bana senin adını verdiğinde, rutin bir kontrol yaptım ve bana neden aşina geldiğini anlayıverdim. Yedi sene önce, senin araba kazası geçirdiğin gece de acil serviste görevliydim. Seni ameliyat ettiğimi -ve yaşamayacağını düşündüğümü- anımsadım. O zaman şaşırtmıştın beni, şimdi de şaşırtmaya devam ediyorsun. Orada olması gereken yara izlerini bile bulamadım. Çok güzel iyileşmişsin."</p>

  <p class="calibre1">"Teşekkürler. Doktorum sayesinde diyebilirim."</p>

  <p class="calibre1">"Yaşını öğrenebilir miyim? Kayıtlar için."</p>

  <p class="calibre1">"Otuz altı," dedim. Bu her zaman güvenlidir.</p>

  <p class="calibre1">Kucağına koyduğu dosyanın bir yerlerine hızlı hızlı yazdı.</p>

  <p class="calibre1">"Biliyor musun, seni kontrol ettiğimde hatırladım da, geçen görüştüğümüzde de aynı yaşta göründüğüne yemin edebilirdim."</p>

  <p class="calibre1">"Sağlıklı yaşam."</p>

  <p class="calibre1">"Kan grubunu biliyor musun?"</p>

  <p class="calibre1">"Değişiktir. Ama AB pozitifmiş gibi davranabilirsiniz. Her kan grubunu alabilirim, yeter ki benimkini kimseye vermeyin."</p>

  <p class="calibre1">Başıyla onayladı.</p>

  <p class="calibre1">"Başına gelenler bir polis raporu gerektirecek, bunu biliyorsundur."</p>

  <p class="calibre1">"Tahmin etmiştim."</p>

  <p class="calibre1">"Bunu düşünmek isteyebileceğin aklıma geldi."</p>

  <p class="calibre1">"Teşekkürler," dedim. “Demek o gece nöbetteydin ve beni dikip tamir ettin, ha? İlginç. Bu konuda başka ne hatırlıyorsun?"</p>

  <p class="calibre1">"Ne Demek istiyorsun?"</p>

  <p class="calibre1">"O zaman hangi şartlar altında getirildiğimi merak ediyorum. Hafızamda kazanın hemen öncesinden, öbür yere, Greenwood’a yatırılışımın biraz sonrasına kadar bir boşluk var. Buraya nasıl getirildiğimi anımsıyor musun?"</p>

  <p class="calibre1">Tam her olay karşısında tek bir surat ifadesi olduğunu düşünmeye başladığım sırada kaşlarını çattı.</p>

  <p class="calibre1">"Bir ambulans gönderdik," dedi.</p>

  <p class="calibre1">"Neye karşılık? Kazayı kim ihbar etmiş? Nasıl?"</p>

  <p class="calibre1">"Ne demek istediğini anlıyorum," dedi. “Ambulansı isteyen Eyalet Devriyesi’ydi. Yanlış hatırlamıyorsam birisi kazayı görüp merkeze telefon etmiş. Onlar da telsizle civardaki bir arabaya bildirmişler. Ekip göle gitmiş, ihbarı doğrulamış, sana ilk yardım uygulamış ve ambulans çağırmış. Hepsi buydu işte."</p>

  <p class="calibre1">"İhbarda bulunanın kimliğine dair kayıtlar var mı?"</p>

  <p class="calibre1">Adam omuz silkti.</p>

  <p class="calibre1">"Böyle şeylerin kaydını tutmayız," dedi.</p>

  <p class="calibre1">"Sigorta şirketin bunu araştırmadı mı? Sigortadan paranı alamadın mı? Belki de..."</p>

  <p class="calibre1">"İyileşir iyileşmez ülkeyi terk etmem gerekti," dedim. “Konunun peşine hiç düşmedim. Ama bir polis zaptı tutulmuş olmalı."</p>

  <p class="calibre1">"Kesinlikle. Ama ne kadar süreyle sakladıklarını bilemem."</p>

  <p class="calibre1">Güldü. “Eğer aynı satıcı onlara da uğramadıysa tabi... Gerçi bunlardan bahsetmek için biraz geç, değil mi? Bildiğim kadarıyla bu tür şeylerde bir zaman sınırlaması söz konusu. Arkadaşın Roth sana kesin olarak söyleyecektir..."</p>

  <p class="calibre1">"Aklımdaki şey sigorta parası değildi," dedim. “Sadece gerçekten olup bitenleri bilme arzusuydu. Yıllardır bunu merak eder dururum. Gördüğün gibi, geriye dönük hafıza kaybı az da olsa hâlâ devam ediyor."</p>

  <p class="calibre1">"Bunu bir psikiyatristle konuştun mu?" diye sordu ve söyleyiş tarzında hoşuma gitmeyen bir şey vardı. Birden zihnimde o küçük şimşeklerden biri çaktı: Acaba Flora Greenwood’a naklimi sağlamadan önce benim için deli raporu mu almıştı?</p>

  <p class="calibre1">Kayıtlarımda bu mu yazılıydı? Üstelik hâlâ kaçak konumunda mıydım? Çok zaman geçmişti ve işin resmi kısmını hiç bilmiyordum. Ama eğer durum buysa, bir başka davada akli dengemin yerinde olduğuna karar verilip verilmediğini bilmeleri imkânsızdı. Sanırım beni öne uzanıp doktorun bileğine bakmaya sevk eden de ihtiyat duygusuydu. Bilinçaltımda, onun nabzımı ölçerken takvimli bir kol saatine baktığına dair bir anı var gibiydi. Evet, böyle bir saati vardı. Gözümü kıstım. Tamam. Gün ve ay: 28 Kasım. İki buçuğa bir dönüşüm formülümle yılı buldum. Onun da söylediği gibi, yedi yıl geçmişti.</p>

  <p class="calibre1">"Hayır, konuşmadım," dedim. “Bellek kaybının organik değil de işlevsel olduğunu farz ettim ve kaybettiğim anıların üzerine soğuk su içtim."</p>

  <p class="calibre1">"Anlıyorum," dedi. “Böyle terimleri bir hayli rahat kullanıyorsun. Terapi görmüş kişiler bazen böyle yaparlar."</p>

  <p class="calibre1">"Biliyorum," dedim. “Bu konuda çok şey okudum."</p>

  <p class="calibre1">İçini çekti. Kalktı.</p>

  <p class="calibre1">"Bak," dedi. “Mr. Roth’a haber verip uyandığını söyleyeceğim. Belki de en iyisi bu."</p>

  <p class="calibre1">"Nasıl yani?"</p>

  <p class="calibre1">"Arkadaşın avukat olduğuna göre, polisten önce onunla konuşmak isteyebilirsin."</p>

  <p class="calibre1">Bir yerlerine yaşımı yazmış olduğu dosyayı açtı, kalemini kaldırdı, kaşlarını çattı, “Bugün ayın kaçı?" diye sordu.</p>

  <p class="calibre1">Koz Kartlarımı istiyordum. Şahsi eşyalarımın komodinin gözünde olduğunu tahmin ediyordum, ama onları almak, fazlaca kıvrılıp uzanmayı gerektiriyordu ve dikişlerimi zorlamak istemiyordum. O kadar da acil değildi gerçi. Amber’de sekiz saatlik uyku burada aşağı yukarı yirmi saate tekabül ediyordu, o yüzden yuvamdaki herkes hâlâ güzelce uyuyor olmalıydı.</p>

  <p class="calibre1">Gerçi Random’a ulaşmayı ve sabahleyin orada olmayışıma bir kılıf uydurmasını istiyordum. Tabii daha sonra.</p>

  <p class="calibre1">Böyle bir zamanda şüpheli görünmeye niyetli değildim.</p>

  <p class="calibre1">Brand’in söyleyeceklerini de derhal öğrenmek, bunlara göre harekete geçmek istiyordum. Aklımdan küçük bir hesap yaptım. Nekahet dönemimin zorlu kısmını burada, Gölge’de geçirmem, Amber’de daha az vakit harcanması demekti. Zamanımı dikkatlice planlamak ve işin zorluklarından kaçınmalıydım. Bill’in çabuk gelmesini ümit ediyordum. Buradaki durumu öğrenmek için sabırsızlanıyordum.</p>

  <p class="calibre1">Bill yörenin yerlisiydi, Buffalo’da okumuş, geri dönmüş, evlenmiş ve aile şirketine katılmıştı, hepsi buydu. Beni bazen gizli saklı işler peşinde seyahatlere çıkan emekli bir subay olarak tanıyordu. İkimiz de ilk tanıştığımız yer olan şehir kulübü ne üyeydik. Onunla bir yıldan uzunca bir süreyi sadece merhabalaşarak geçirmiştik. Derken bir akşam barda yan yana oturmuştuk ve bir şekilde onun askeri tarihe, özellikle de Napolyon’un savaşlarına meraklı olduğunu öğrenmiştim. Sonra anımsadığım tek şey kulübün kapanış saatinin geldiği ve hâlâ sohbet ediyor olduğumuzdu. O günden sonra başını derde girinceye dek iyi arkadaş olmuştuk. Arada bir onu merak etmiştim. Aslında geçen gelişimde beni onu görmekten alıkoyan tek şey hiç şüphesiz bana ne olduğuyla ilgili bir sürü soru soracak olması ve zihnimin hem keyif alıp, hem de bunların hepsiyle gerektiği gibi uğraşamayacak kadar meşgul bulunmasıydı. Amber’deki her şey rayına oturduktan sonra gelin onu görmeyi bir iki kez geçirmiştim aklımdan. Durumun böyle olmadığı gerçeğini bir yana bıraksam bile onunla kulübün salonunda karşılaşmadığıma pişmandım.</p>

  <p class="calibre1">Bir saat geçmeden geldi, kısa boylu, tıknaz, elma yanaklı, şakakları hafiften kırlaşmış, gülümseyerek, başıyla selam vererek. O gelinceye kadar sırtımı dikleştirmiş, birkaç derin nefes almış ve bunun için henüz çok erken olduğunu anlamıştım.</p>

  <p class="calibre1">Elimi sıktı ve yatağın yanındaki sandalyeye oturdu. Evrak çantası da yanındaydı.</p>

  <p class="calibre1">"Dün gece ödümü patlattın, Cari. Hayalet gördüğümü sandım," dedi.</p>

  <p class="calibre1">Başımla evetledim.</p>

  <p class="calibre1">"Biraz daha gecikseydin öyle olabilirdim," dedim. “Sağ ol. Nasılsın?"</p>

  <p class="calibre1">İçini çekti.</p>

  <p class="calibre1">"Yoğun. Biliyorsun işte. Yine aynı terane, sadece daha fazlası."</p>

  <p class="calibre1">"Ya Alice?"</p>

  <p class="calibre1">"İyi. İki de yeni torunumuz oldu... Bill Jr.'lar... ikizler. Dur bir dakika."</p>

  <p class="calibre1">Cüzdanını bulup içinden bir fotoğraf çıkardı.</p>

  <p class="calibre1">"İşte."</p>

  <p class="calibre1">İnceledim, aile üyelerinin benzerliklerine dikkat ettim</p>

  <p class="calibre1">"İnanması güç," dedim.</p>

  <p class="calibre1">"Bunca yıl hiç değişmemiş gibisin."</p>

  <p class="calibre1">Gülüp karnıma hafifçe dokundum.</p>

  <p class="calibre1">"Onu saymazsak tabii," dedi. “Nerelerdeydin?"</p>

  <p class="calibre1">"Tanrım! Nerelerde değildim ki!" dedim. “O kadar çok yer de bulundum ki artık hesabını tutamaz oldum."</p>

  <p class="calibre1">İfadesi değişmedi, gözlerimi yakalayıp içlerine baktı.</p>

  <p class="calibre1">"Cari, başın ne tür bir belada?" diye sordu.</p>

  <p class="calibre1">Gülümsedim.</p>

  <p class="calibre1">"Eğer başını kanunla belada mı diye sorarsan, yanıtım hayır. Sorunlarım bir başka ülkeyle ilgili ve kısa bir süre sonra oraya dönmeye mecburum."</p>

  <p class="calibre1">Yüzü tekrar gevşedi ve çift odaklı gözlüklerinin gerisinde gözleri ışıldadı.</p>

  <p class="calibre1">"Orada askeri danışmanlık mı yapıyorsun?"</p>

  <p class="calibre1">Başımla tasdik ettim.</p>

  <p class="calibre1">"Neresi olduğunu bana söyleyebilir misin?"</p>

  <p class="calibre1">Başımı iki yana salladım.</p>

  <p class="calibre1">"Özür dilerim."</p>

  <p class="calibre1">"Bunu anlayabilirim," dedi. “Dr. Roth bana dün gece hakkında anlattıklarını aktardı. Söylediklerin kayıt dışı kalacak, bunun yaptığın işle bir ilgisi var mıydı?"</p>

  <p class="calibre1">Başımı sallayarak onu bir kez daha doğruladım.</p>

  <p class="calibre1">"Bu her şeyi biraz daha netleştiriyor," dedi. “Çok değil, ama yeterince. Hangi casusluk örgütü olduğunu sormayacağım bile, işin içine bir tanesi dahilse elbette. Seni her zaman bir beyefendi, üstelik de aklı başında biri olarak tanıdım. Bu yüzden kaybolduğun zaman meraklanıp biraz soruşturma yapmıştım. İşgüzarlık yaptığımı düşündüm ve utandım. Ama resmî durumun çok şaşırtıcıydı ve neler olduğunu öğrenmek istiyordum. En çok da senin için endişelendiğimden yani. Umarım seni rahatsız etmemiştir."</p>

  <p class="calibre1">"Rahatsız etmek mi?" dedim. “Bana ne olduğunu umursayan pek az kişi vardır. Sana minnettarım. Neler keşfettiğini de bilmek istiyorum. Bu konularla ilgilenecek, işleri yoluna koymaya uğraşacak vaktim hiç olmadı. Neden öğrendiklerini bana da anlatmıyorsun?"</p>

  <p class="calibre1">Evrak çantasını açıp içinden kalın, kahverengi bir dosya çıkardı. Dizlerinin üzerinde açıp düzgün bir el yazısıyla kaplı birkaç sarı sayfayı karıştırdı. Bunlardan ilkini kaldırıp bir an inceledi, sonra, “Albany’deki hastaneden kaçıp kaza geçirdikten sonra belli ki Brandon sahneden çıktı ve..."</p>

  <p class="calibre1">"Dur!" dedim elimi kaldırıp, doğrulmaya çalışarak.</p>

  <p class="calibre1">"Ne var?" diye sordu.</p>

  <p class="calibre1">"Hem yer, hem de sıra yanlış," dedim. “Kaza daha önce gerçekleşti ve Greenwood Albany’de değil."</p>

  <p class="calibre1">"Biliyorum,'" dedi. “İki gün geçirip kaçtığın Porter Sanatoryumu’nu kastetmiştim. Aynı gün kaza geçirdin ve buraya getirildin. Sonra sahneye kız kardeşin Evelyn girdi. Seni Greenwood’a naklettirdi ve yine kendi iradenle ayrılmadan önce orada birkaç hafta geçirdin. Doğru mu?"</p>

  <p class="calibre1">"Kısmen," dedim. “Yani son kısım. Doktora da az önce anlattığım gibi, kazanın birkaç gün öncesine ait hatıralarım silindi. Albany’deki bir yer bana bir şeyler çağrıştırıyor, ama çok az. Bununla ilgili başka bilgi var mı?"</p>

  <p class="calibre1">"Ah, evet," dedi. “Hafızanın şu anki haliyle ilgisi olabilir. Akli dengenin yerinde olmadığına dair bir raporla oraya yatırılmışsın..."</p>

  <p class="calibre1">"Kim tarafından?"</p>

  <p class="calibre1">Kâğıdı salladı ve baktı.</p>

  <p class="calibre1">'"Kardeşi Brandon Corey; Vekil Doktor, Hillary B. Rand, psikiyatrisi," “ diye okudu. “Bir şeyler hatırlatıyor mu?"</p>

  <p class="calibre1">"Kuvvetle muhtemel," dedim. “Devam et."</p>

  <p class="calibre1">"Evet, bunun üzerine bir emir imzalanmış," dedi. “Uygun şekilde belgelenmiş, gözetim altına alınmışsın ve naklin yapılmış. Hafızana gelince..."</p>

  <p class="calibre1">"Evet?"</p>

  <p class="calibre1">"Bu uygulamayı ve anılar üzerindeki etkilerini pek bilemiyorum, ama Porter’dayken şok terapisi görmüşsün. Sonra, dediğim gibi, kayıtlarda ikinci günün ardından kaçtığın yazılı. Arabanı raporda belirtilmemiş bir yerden tekrar almışsın ve kaza olduğu sırada bu tarafa doğru yol alıyormuşsun."</p>

  <p class="calibre1">"Bu doğru gibi gözüküyor," dedim. “Evet." O konuşmaya başladığında bir an için her şeyin benzer, ama uyumsuz olduğu yanlış bir gölgeye döndüğümü sanmıştım. Oysa şimdi durumun bu olmadığına inanıyordum. İçimden bir şeyler bu hikâyeye karşılık veriyordu.</p>

  <p class="calibre1">"Şimdi, rapora gelince," dedim. “Sahte kanıtlarla hazırlanmıştı, ama mahkemenin o anda bunu bilmesi mümkün değildi. Bunlar olup bittiği sırada Dr. Rand İngiltere’deymiş ve onunla daha sonra bağlantıya geçtiğimde senin adını bile duymadığını söyledi. Ama yokluğunda odasına zorla girilmiş. Ne ilginçtir ki göbek adı da “B" ile başlamıyormuş. Brandon Corey diye birini de tanımıyormuş."</p>

  <p class="calibre1">"Brandon’a ne oldu?"</p>

  <p class="calibre1">"Sırra kadem bastı. Porter’dan kaçtığın vakit ona ulaşılmaya çalışıldı, ama bulmak mümkün değildi. Sonra kaza geçirdin, buraya getirildin ve tedavi gördün. O sırada kendini &gt;Evelyn Flaumel diye tanıtan bir kadın burayla temasa geçti, senin velayetinin kendisine devredildiğini ve ailenin Greenwood’a naklini istediğini söyledi. Vasin olan Brandon’un yokluğunda ailenden tek kişi olarak onun isteklerine uyuldu. Birkaç hafta sonra tekrar firar ettin ve elimdeki kronoloji bu noktada sona eriyor."</p>

  <p class="calibre1">"Öyleyse şu anki resmî durumum nedir?" diye sordum</p>

  <p class="calibre1">"Ha, durumun düzeltildi," dedi. “Benimle konuştuktan sonra Dr. Rand mahkemeye başvurdu ve bu gerçekleri belirten yeminli bir ifade verdi. Emir iptal edildi."</p>

  <p class="calibre1">"Öyleyse buradaki doktor neden bana bir akıl hastasıymışım gibi davranıyor?"</p>

  <p class="calibre1">"Aman Tanrım! Ne fikir ama. Ellerindeki tüm kayıtlar bir zamanlar burada kaldığını gösteriyordur. Çıkarken doktoru görsem iyi olacak. Mahkeme kararının bende bir kopyası var. Ona gösterebilirim."</p>

  <p class="calibre1">"Ben Greenwood’u terk ettikten ne kadar sonra mahkeme de düzeltme yapıldı?"</p>

  <p class="calibre1">"Bir sonraki ay," dedi. “İşe burnumu sokma kararı vermeden önce birkaç hafta geçti."</p>

  <p class="calibre1">"Bunu yaptığına ne kadar sevindiğimi bilemezsin," dedim.</p>

  <p class="calibre1">"Bana son derece önemli olduğuna inandığım birkaç parça bilgi verdin."</p>

  <p class="calibre1">"Ara sıra bir dosta yardım edebilmek güzel şey," dedi dosyasını kapatıp çantasına yerleştirirken. “Bir şey daha... Bütün bunlar bittiğinde -her ne yapıyorsan- eğer konuşmana izin verilirse, hikâyeyi dinlemek isterim."</p>

  <p class="calibre1">"Buna söz veremem," dedim.</p>

  <p class="calibre1">"Biliyorum. Sadece söyleyeyim dedim. Bu arada, evi ne yapacaksın?"</p>

  <p class="calibre1">"Benim mi? Sahibi hâlâ ben miyim?"</p>

  <p class="calibre1">"Evet, ama hiçbir şey yapmazsan bu sene vergiler yüzünden satılabilir."</p>

  <p class="calibre1">"Hâlâ satılmamış olmasına şaştım."</p>

  <p class="calibre1">"Bankaya ödeme talimatı vermişsin."</p>

  <p class="calibre1">"Hiç aklıma gelmemişti. Onu sadece ıvır zıvır ve veresiye hesaplarım için vermiştim. Öyle şeyler için işte."</p>

  <p class="calibre1">"Neyse, hesap neredeyse boşalmış artık," dedi. “Geçen gün bankadan McNally’yle konuşuyorduk. Bu, hiçbir şey yapmazsan evin önümüzdeki sene gideceği anlamına geliyor."</p>

  <p class="calibre1">"Artık bir işime yaramaz," dedim. “Ne istiyorlarsa öyle yapsınlar."</p>

  <p class="calibre1">"Satıp parasını alabilirsin."</p>

  <p class="calibre1">"O kadar uzun kalmayacağım."</p>

  <p class="calibre1">"Bunu senin için yapabilirim. Parasını istediğin yere gönderirim."</p>

  <p class="calibre1">"Pekâlâ," dedim. “Ne gerekiyorsa imzalarım. Hastane faturamı düş, gerisi senin olsun."</p>

  <p class="calibre1">"Bunu yapamam."</p>

  <p class="calibre1">Omuz silktim.</p>

  <p class="calibre1">"Neyin iyi olacağını düşünüyorsan öyle yap, ama içinden iyi bir ücret al."</p>

  <p class="calibre1">"Kalanı hesabına yatırırım."</p>

  <p class="calibre1">"Peki. Teşekkürler. Ben unutmadan önce, şu komodinin gözüne bakar mısın, orada bir deste kart var mı? Oraya uzanamıyorum ve işime yarayabilirler."</p>

  <p class="calibre1">"Tabii ki."</p>

  <p class="calibre1">Çekmeceyi açtı.</p>

  <p class="calibre1">"Büyük, kahverengi bir zarf," dedi. “Şişkince. Herhalde cebinde ne vardıysa içine koymuşlardır."</p>

  <p class="calibre1">"Aç."</p>

  <p class="calibre1">"Evet, burada bir deste kart var," dedi içine elini sokup.</p>

  <p class="calibre1">"Vay canına! Harika bir kutu! Bakabilir miyim?"</p>

  <p class="calibre1">"Ben..." Ne diyebilirdim ki?</p>

  <p class="calibre1">Kutuyu açtı.</p>

  <p class="calibre1">"Çok hoş..." dedi. “Bir cins tarot... Antika mı bunlar?"</p>

  <p class="calibre1">"Evet."</p>

  <p class="calibre1">"Buz gibi soğuk... Hiç böylesini görmemiştim. Bak, bu sensin! Şövalye gibi giyinmişsin! Ne işe yarıyorlar?"</p>

  <p class="calibre1">"Çok karmaşık bir oyun," dedim.</p>

  <p class="calibre1">"Eğer bunlar antikaysa resimdeki nasıl sen olabilirsin?"</p>

  <p class="calibre1">"Onun ben olduğumu söylemedim. Sen söyledin."</p>

  <p class="calibre1">"Evet, öyle. Atalarından biri mi?"</p>

  <p class="calibre1">"Sayılır."</p>

  <p class="calibre1">"Şu kız da güzelmiş hani! Kızıl saçlı olanı..."</p>

  <p class="calibre1">"Sanırım..."</p>

  <p class="calibre1">Desteyi düzeltip kutusuna koydu. Bana uzattı.</p>

  <p class="calibre1">"Tekboynuz da çok hoşmuş," diye ekledi. “Onlara bakmamam gerekirdi, değil mi?"</p>

  <p class="calibre1">"Sorun değil."</p>

  <p class="calibre1">İçini çekip arkasına yaslandı, ellerini başının arkasında birleştirdi.</p>

  <p class="calibre1">"Kendimi tutamadım," dedi. “Sende bu çevirdiğin gizli işlerin haricinde çok tuhaf bir şeyler var, Cari... ve gizemler beni çeker. Daha önce gerçek bir muammaya bu kadar yaklaşmamıştım."</p>

  <p class="calibre1">"Eline bir deste soğuk tarot kartı aldığın için mi?" diye sordum.</p>

  <p class="calibre1">"Hayır, bu sadece gizem havasına katkıda bulunuyor," dedi. “Bunca ne yıldır ne yaptığın hiç kuşkusuz üzerime vazife değil, ama bir türlü kavrayamadığım bir olay var."</p>

  <p class="calibre1">"Nedir o?"</p>

  <p class="calibre1">"Geçen gece seni buraya getirip Alice’i eve bıraktıktan sonra olanlar hakkında bir fikir edinebilmeyi umarak tekrar evine döndüm. Kar yağışı durmuştu, sonra tekrar başladı gerçi, ama ayak izlerin net şekilde görülebiliyordu, evin etrafını dönüp ön avludan aşağı iniyorlardı."</p>

  <p class="calibre1">Onayladım.</p>

  <p class="calibre1">"Ama eve giden ayak izleri... gelişini gösterecek hiçbir şey yoktu. Üstelik evden ayrılan, saldırganın kaçışma işaret edebilecek başka iz de bulunmuyordu."</p>

  <p class="calibre1">Gülümsedim.</p>

  <p class="calibre1">"Yarayı kendi kendime açtığımı mı düşünüyorsun?"</p>

  <p class="calibre1">"Hayır, elbette hayır. Görünürde bir silah bile yoktu. Kan lekelerini yatak odana, yatağına kadar takip ettim. Yanımda sadece cep fenerim vardı, ama gördüklerim içimde tuhaf bir duygu uyandırdı. Sanki aniden kanlar içinde orada, yatağın üzerinde belirivermiş, sonra ayağa kalkıp dışarı çıkmış gibiydin."</p>

  <p class="calibre1">"Bu elbette imkânsız."</p>

  <p class="calibre1">"Ama hiç iz olmaması kafama takılıyor."</p>

  <p class="calibre1">"Rüzgâr üzerlerini karla örtmüş olmalı."</p>

  <p class="calibre1">"Onları örttü de diğerlerini örtmedi mi yani?" Başını sağa sola salladı. “Hayır, hiç sanmıyorum. Eğer bana bir şeyler anlatmak istersen, merak ettiklerim listesine bunun yanıtını da eklemek istiyorum."</p>

  <p class="calibre1">"Bunu unutmayacağım," dedim.</p>

  <p class="calibre1">"Evet," dedi. “Ama şaşıyorum... İçimdeki garip his seni bir daha görmeyebileceğimi söylüyor. Sanki bir melodramda, olayların iç yüzünü öğrenmeden sahneden çıkan önemsiz karakterlerden biri gibi hissediyorum kendimi."</p>

  <p class="calibre1">"Bu duyguyu anlayabiliyorum. Rolüm yüzünden bazen ben de yazarın gırtlağına sarılacak gibi oluyorum. Ama bir de şu açıdan bak: Hikâyelerin iç yüzünün hayal kırıklığına uğratmadığı çok nadirdir. Bunlar genellikle ufak tefek şeylerdir, her şey bilindiğinde en adi güdülere indirgenir. Varsayımlar ve yanılsamalara sahip olmak çoğu zaman daha iyidir."</p>

  <p class="calibre1">Gülümsedi.</p>

  <p class="calibre1">"Her zamanki gibi konuşuyorsun," dedi, “yine de senin erdemin cazibesine kapıldığın zamanları da bilirim. Birkaçını..."</p>

  <p class="calibre1">"Laf nasıl oldu da ayak izlerimden bana geldi?" dedim. “Sana tam eve gelirken de evden giderken de aynı yolu izlediği mi anımsadığımı söyleyecektim. Hiç şüphesiz ayrılışım gelişimin izlerini silmiş olmalı."</p>

  <p class="calibre1">"Hiç fena değil," dedi. “Saldırgan da aynı yolu mu izledi?"</p>

  <p class="calibre1">"Öyle yapmış olmalı."</p>

  <p class="calibre1">"Bayağı sağlam," diye bildirdi. “Akla yatkın şüpheler uyandırmayı iyi biliyorsun. Ama hâlâ kanıtların büyük kısmının esrarengiz bir şeyleri işaret ettiğini hissediyorum."</p>

  <p class="calibre1">"Esrarengiz mi? Hayır. Belki garip olabilir. Bir yorum meselesi."</p>

  <p class="calibre1">"Ya da anlambilim meselesi. Geçirdiğin kazayla ilgili polis raporunu okudun mu?"</p>

  <p class="calibre1">"Hayır. Ya sen?"</p>

  <p class="calibre1">"Evet. Ya bu raporda garipten fazlası varsa? O zaman “esrarengiz" tanımımı kabul edecek misin?"</p>

  <p class="calibre1">"Pekâlâ."</p>

  <p class="calibre1">"...Ve bir soruyu yanıtlayacak mısın?"</p>

  <p class="calibre1">"Bilemiyorum..."</p>

  <p class="calibre1">"Basit bir evet hayır sorusu. Hepsi bu."</p>

  <p class="calibre1">"Tamam, anlaştık. Hepsi bu. Ne yazıyordu raporda?.</p>

  <p class="calibre1">"Bir kaza ihbarı aldıklarını ve bir devriye arabasının olay mahalline intikal ettiğini. Orada sana ilk yardım uygulayan acayip kıyafetli bir adamla karşılaşmışlar. Seni göle uçan arabadan çıkardığını söylemiş. Kendisi de sırılsıklam ıslak olduğundan bu akla yatkın. Orta boylu, zayıfça, kızıl saçlı. Üzerinde, polis memurlarından birinin tabiriyle Robin Hood filminden çıkma yeşil bir kıyafet varmış. Kendisini tanıtmayı, ya da ifade vermek için onlarla birlikte gelmeyi reddetmiş. Polisler bunun için ısrar ettiklerinde ıslık çalmış ve beyaz bir at dörtnala koşarak çıkagelmiş. Adam atın sırtına atlayıp gözden kaybolmuş. Bir daha da onu gören olmamış."</p>

  <p class="calibre1">Güldüm. Canım yanıyordu ama elimde değildi.</p>

  <p class="calibre1">"Bak sen şu işe!" dedim. “Şimdi bir şeyler anlam kazanma ya başlıyor."</p>

  <p class="calibre1">Bili bana bir an öylece bakakaldı. Sonra, “Gerçekten mi?" diye sordu.</p>

  <p class="calibre1">"Evet, sanırım öyle. Bugün öğrendiklerim için bıçaklanmaya ve geri gelmeye değermiş."</p>

  <p class="calibre1">"İki olayı tuhaf bir sırayla andın," dedi çenesini ovuştururken.</p>

  <p class="calibre1">"Evet, öyle yaptım. Ama daha önce düzenin olmadığı yer de bir düzen görmeye başlıyorum. Bu, itiraf ettiğime değebilir, kazayla söyledim."</p>

  <p class="calibre1">"Sırf beyaz atlı bir adam yüzünden mi?"</p>

  <p class="calibre1">"Kısmen, kısmen... Bill, çok yakında buradan ayrılmam gerekecek."</p>

  <p class="calibre1">"Bir süreliğine hiçbir yere gitmiyorsun."</p>

  <p class="calibre1">"Aynı hesap. Sözünü ettiğin şu kâğıtlar... Sanırım onları bu gün imzalasam iyi olacak."</p>

  <p class="calibre1">"Tamam. Onları öğleden sonra sana yollarım. Ama aptalca bir şeye kalkışmanı istemiyorum."</p>

  <p class="calibre1">"Gittikçe daha ihtiyatlı bir hal alıyorum," dedim, “inan bana."</p>

  <p class="calibre1">Çantasını sertçe kapatıp, “Umarım öyledir," dedi. “Hadi dinlen. Ben doktorla meseleyi halledip belgeleri sana bugün göndereceğim."</p>

  <p class="calibre1">"Tekrar teşekkürler."</p>

  <p class="calibre1">Elini sıktım.</p>

  <p class="calibre1">"Ha, aklıma gelmişken," dedi, “bir sorumu yanıtlamaya söz vermiştin."</p>

  <p class="calibre1">"Vermiştim, değil mi? Neymiş o?"</p>

  <p class="calibre1">Elimi bırakmadan, yüzünde özel bir ifade olmadan sordu.</p>

  <p class="calibre1">"Sen insan mısın?"</p>

  <p class="calibre1">Gülümsemeye başladım, sonra bıraktım.</p>

  <p class="calibre1">"Bilmiyorum. Ben... öyle düşünmek istiyorum. Ama aslında sanmıyorum... Elbette insanım! Bu soru çok gülünç... Off, hepsinin canı cehenneme! Kastettiğin gerçekten bu, değil mi? Hem dürüst olacağımı da söyledim..." Bir an için dudağımı ısırdım ve düşündüm. Ardından, “Sanmıyorum," dedim.</p>

  <p class="calibre1">"Ben de sanmıyordum zaten," dedi ve gülümsedi. “Benim için fark etmiyor, ama senin için fark edebilir... birinin senin farklı olduğunu ve bunu umursamadığını bilmek."</p>

  <p class="calibre1">"Bunu da unutmayacağım," dedim.</p>

  <p class="calibre1">"Pekâlâ... görüşürüz."</p>

  <p class="calibre1">"Tamam."</p>
</body>
</html>
