<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 12</b></span></h2>

  <p class="calibre1">Dağda akşamın geç saatleri: Batmakta olan güneş sorumdaki taşların üzerinde parlıyor, sağdakiler için uzun gölgeler biçiyordu; mezarımın çevresindeki bitkilerin içinde süzülüyor,</p>

  <p class="calibre1">Kolvir’in soğuk rüzgarlarına karşıtlık oluşturuyordu. Random’ın elini bıraktım ve anıtmezarın önündeki bankta oturan adama bakmak için döndüm.</p>

  <p class="calibre1">Delik Koz Kartının üzerindeki gencin yüzüydü, artık ağzın çevresine çizgiler çekilmiş, kaşları daha gür, göz hareketlerinde genel bir ihtiyat ve çenede kartta görülmeyen bir kararlılık.</p>

  <p class="calibre1">Bu yüzden daha Random, “Bu benim oğlum, Martin," demeden anladım.</p>

  <p class="calibre1">Ben yaklaşırken Martin ayağa kalktı, elimi tuttu ve, “Corwin Amca," dedi. Bunu söylerken yüz ifadesi hafifçe değişti. Beni inceledi.</p>

  <p class="calibre1">Random’dan epey uzundu, ama aynı ince yapıya sahipti. Çenesi ve elmacık kemikleri benzerdi, saçlarının yapısı aynıydı.</p>

  <p class="calibre1">Gülümsedim.</p>

  <p class="calibre1">"Uzun zamandır buralarda yoktun," dedim. “Ben de öyle."</p>

  <p class="calibre1">Başını salladı.</p>

  <p class="calibre1">"Ama zaten hiç gerçekten Amber’de olmadım," dedi. “Rebma’da büyüdüm ve başka yerlerde."</p>

  <p class="calibre1">"O zaman hoş geldin, yeğenim. İlginç bir zamanda geldin. Random sana bahsetmiş olmalı."</p>

  <p class="calibre1">"Evet," dedi. “Bu yüzden seninle orada değil de burada tanışmak istedim."</p>

  <p class="calibre1">Random’a baktım.</p>

  <p class="calibre1">"Karşılaştığı son amca Brand’di," dedi Random “ve çok çirkin koşullar altında karşılaştılar. Onu suçlayabilir misin?"</p>

  <p class="calibre1">"Hayır. Ben de biraz önce onunla karşılaştım. Çok faydalı bir görüşme olduğu söylenemez."</p>

  <p class="calibre1">"Karşılaştın mı?" dedi Random. “Anlamadım."</p>

  <p class="calibre1">"Amber’i terk etti ve Hüküm Mücevheri yanında. Eğer şimdi bildiklerimi daha önce bilseydim, hâlâ kulede olurdu. Adamımız o ve çok tehlikeli."</p>

  <p class="calibre1">Random başını salladı.</p>

  <p class="calibre1">"Biliyorum," dedi. “Martin hançerleme hakkında tüm şüphelerimizi onayladı ve o Brand’miş. Ama Mücevher konusu nedir?"</p>

  <p class="calibre1">"Gölge Yeryüzü’nde bıraktığım yere benden önce ulaştı. Ama kullanmayı öğrenmek için Desen’i yürümek ve kendini içine yansıtmak zorunda. Bunu gerçek Amber’deki birincil Desen’de yapmasını önledim. Ama kaçtı. Gerard’la birlikte tepedeydim, geri dönüp tekrar denemesini önlemek için orada bekleyen Fiona’ya bir muhafız birliği gönderiyorduk. Bizim Desen’imiz ve Rebma’daki desen de onun yüzünden koruma altında."</p>

  <p class="calibre1">"Neden ona ayarlanmayı bu kadar çok istiyor? Birkaç fırtına yaratabilmek için mi? Lanet olsun, Gölge’ye yürüyüp istediği hava durumunu yaratabilir."</p>

  <p class="calibre1">"Mücevheri kullanmayı bilen biri Desen’i silebilir."</p>

  <p class="calibre1">"Ah! O zaman ne olur?"</p>

  <p class="calibre1">"Bizim tanıdığımız dünya yok olur."</p>

  <p class="calibre1">"Ah," dedi Random yine. “Sonra, “Sen nereden biliyorsun?"</p>

  <p class="calibre1">"Bu uzun bir hikaye ve zamanım yok, ama Dworkin’den öğrendim ve söylediklerinin çoğuna inanıyorum."</p>

  <p class="calibre1">"Hâlâ buralarda mı?"</p>

  <p class="calibre1">"Daha sonra," dedim.</p>

  <p class="calibre1">"Tamam. Ama böyle bir şey yaptığına göre Brand çıldırmış olmalı."</p>

  <p class="calibre1">Başımı evet anlamında salladım.</p>

  <p class="calibre1">"Sanırım daha sonra yeni bir Desen çizebileceğini sanıyor. Asıl idareci olarak evreni yeniden düzenlemek istiyor."</p>

  <p class="calibre1">"Bu yapılabilir mi?"</p>

  <p class="calibre1">"Teorik olarak, belki. Ama Dworkin bile bunun etkin bir şekilde tekrarlanabileceğinden kuşkulu. Faktörlerin bileşimi benzersiz... Evet, sanırım Brand biraz deli. Geçmişte kalan yılları düşününce, kişilik değişimlerini, ruh hallerinin değişmesini hatırlayınca, burada şizoid bir motifin söz konusu olduğunu düşünüyorum. Onu öte tarafa itenin düşmanla yaptığı anlaşma olup olmadığını bilmiyorum. Aslında fark etmez. Keşke kulesinde kalsaydı. Keşke Gerard daha kötü bir doktor olsaydı."</p>

  <p class="calibre1">"Onu hançerleyenin kim olduğunu biliyor musun?"</p>

  <p class="calibre1">"Fiona. Ama hikayeyi ondan dinleyebilirsin."</p>

  <p class="calibre1">Kitabeme yaslandı ve başını salladı.</p>

  <p class="calibre1">"Brand," dedi. “Lanet olsun ona. Eski günlerde Aramızdan herhangi biri onu öldürmüş olabilirdi. Ama seni ne zaman yeterince kızdırsa değişirdi. Bir süre sonra, aslında o kadar da kötü bir adam olmadığını düşünmeye başlardın. İçimizden birini yanlış zamanda fazla zorlamaması ne yazık..."</p>

  <p class="calibre1">"Bundan onun artık açık hedef olduğunu mu anlıyorum?" dedi Martin.</p>

  <p class="calibre1">Ona baktım. Çenesindeki kaslar gerilmiş, gözleri kısılmıştı.</p>

  <p class="calibre1">Bir an yüzünde, aile kartları karıştırılmış gibi her birimizin yüzleri uçuştu. Tüm benmerkezciliğimiz, nefretimiz, kıskançlığımız, gururumuz bir an içinde geçip gitmiş gibi oldu ve henüz Amber’e ayak basmamıştı bile. İçimde bir şey koptu ve uzanıp omuzlarını yakaladım.</p>

  <p class="calibre1">"Ondan nefret etmek için iyi sebeplerin var," dedim “ve sorunun yanıtı, evet. Av sezonu açıldı. Onunla başa çıkmak için, onu yok etmekten başka yol göremiyorum. Benden uzakken ondan ben de o kadar uzun süre nefret ettim ki! Ama şimdi farklı. Evet, öldürülmeli. Ama ailemize katılırken nefretle vaftiz olma. Aramızda zaten çok fazla nefret var. Yüzüne bakıyorum. Bilmiyorum... Üzgünüm, Martin. Şu anda çok şey olup bitiyor. Gençsin. Ben daha çok gördüm geçirdim. Bazıları beni rahatsız ediyor. Farklı bir şekilde. O kadar."</p>

  <p class="calibre1">Omuzlarını bıraktım ve geriledim.</p>

  <p class="calibre1">"Bana kendinden bahset," dedim.</p>

  <p class="calibre1">"Uzun süre Amber’den korktum," diye başladı “ve sanırım hâlâ korkuyorum. Brand bana saldırdığından beri, beni tekrar yakalayıp yakalayamayacağını merak ediyorum. Yıllarca arkama bakarak yaşadım. Hepinizden korkuyordum, sanırım. Çoğunuzu kartlardaki resimler olarak tanıyordum. Kötü bir ünü olan resimler. Random’a -babama- hepinizle aynı anda tanışmak istemediğimi söyledim ve ilk önce seninle tanışmamı önerdi. O zaman ikimiz de bildiğim belli şeylerle ilgileneceğini bilmiyorduk. Ama onlardan bahsettikten sonra, babam en kısa zamanda seni görmem gerektiğini söyledi. Olup bitenleri bana anlattı. Bu konuda bir şeyler biliyorum."</p>

  <p class="calibre1">"Bileceğini hissetmiştim. Kısa süre önce belli bir isim telaffuz edilince."</p>

  <p class="calibre1">"Tecyler mi?" dedi Random.</p>

  <p class="calibre1">"Evet."</p>

  <p class="calibre1">"Nereden başlamam gerektiğine karar vermek zor..." dedi Martin.</p>

  <p class="calibre1">"Rebma’da büyüdüğünü, Desen’i yürüdüğünü ve sonra gücünü kullanarak Avalon’da Benedict’i ziyaret ettiğini biliyorum," dedim. “Benedict sana Amber ve Gölge hakkında daha fazla şey anlattı, Koz Kartlarını nasıl kullanacağını öğretti, silah kullanmayı öğretti. Daha sonra, Gölge’de yürümek için yanından ayrıldın. Ve Brand’in sana ne yaptığını biliyorum. Bildiğim her şey bundan ibaret."</p>

  <p class="calibre1">Başıyla evetledi, batıya baktı.</p>

  <p class="calibre1">"Benedict’in yanından ayrıldıktan sonraki yıllarca Gölge’de yolculuk yaptım," dedi. “Bildiğim en mutlu zamanlardı. Macera, heyecan, görecek, yapacak yeni şeyler... Aklımın bir köşesinde, daha akıllı ve zorlu olduğumda -yani daha fazla deneyim kazandığımda- Amber’e gelip diğer akrabalarımla tanışacağımı düşünüyordum. Sonra Brand beni buldu. Uzun bir sürüşten sonra küçük bir yamaçta kamp kurmuş, öğle yemeğimi yiyordum. Dostlarım Tecyleri ziyaret etmeye gidiyordum. Brand benimle o zaman iletişim kurdu. Benedict ile bana Koz Kartlarını kullanmayı öğretirken ve yolculuk ederken iletişim kurmuştum. Hatta zaman zaman onları kullanarak beni nakletmişti, bu yüzden nasıl bir his verdiğini biliyordum, ne tür bir şey olduğunu biliyordum. Bu da aynı hissi verdi ve bir an Benedict’in beni aradığını düşündüm. Ama hayır. Brand’di. Onu destedeki resminden tanıdım. Desen’e benzeyen bir şeyin ortasında duruyordu. Meraklanmıştım. Bana nasıl ulaştığını bilmiyordum. Bildiğim kadarıyla beni gösteren Koz Kartı yoktu. Bir dakika konuştu -ne söylediğini unuttum- ve her şey katı ve berrak iken o... o beni hançerledi. Onu ittirdim ve çekildim. Bir şekilde iletişimi korudu. Koparmak benim için güç oldu ve sonunda başardığımda, yine bana ulaşmaya çalıştı. Ama onu engelledim. Bunu Benedict öğretmişti. Yine, defalarca denedi, ama engellemeye devam ettim. Sonunda durdu. Tecylere yakındım. Atıma binmeyi ve onların evine gitmeyi başardım. Öleceğimi düşünüyordum, çünkü daha önce hiç bu kadar kötü yaralanmamıştım. Ama bir süre sonra iyileşmeye başladım. Sonra yine korkmaya başladım, Brand’in beni bulmasından ve başladığı işi bitirmesinden korkuyordum."</p>

  <p class="calibre1">"Neden Benedict ile iletişim kurmadın," diye sordum ona, "ve neler olduğunu anlatmadın, korkularından bahsetmedin?"</p>

  <p class="calibre1">"Bunu düşündüm," dedi “ve Brand’in başarılı olduğuna, gerçekten öldüğüme inanması olasılığını da düşündüm. Amber’de ne tür bir güç mücadelesi olduğunu bilmiyordum, ama hayatıma kastedilmesinin böyle bir şey olduğuna karar verdim. Benedict bana aile hakkında yeterince şey anlatmıştı ve aklıma gelen ilk bu oldu. Bu yüzden belki de ölü kalmanın daha iyi olacağına karar verdim. Tecylerin yanından tamamen iyileşmeden ayrıldım ve izimi Gölge’de kaybetmek için gittim.</p>

  <p class="calibre1">"O zaman tuhaf bir şeye rastladım," diye devam etti, “daha önce hiç karşılaşmadığım bir şey, ama her yerde varmış gibi görünüyordu: Geçtiğim neredeyse tüm Gölgeler’de, bir ya da başka şekilde bir kara yol vardı. Anlamıyordum, ama şimdiye dek rastladığım, Gölgeleri kesen tek şey gibi göründüğünden meraklandım. Onu takip etmeye ve onun hakkında daha fazla şey öğrenmeye karar verdim. Tehlikeliydi. Üzerinde yürümemem gerektiğini çok çabuk öğrendim. Geceleyin üzerinde tuhaf şekiller yolculuk ediyordu. Üzerine çıkan doğal yaratıklar hastalanıyor ve ölüyordu. Bu yüzden dikkatli davrandım. Onu görüş alanında tutmak için gerekenden daha fazla yaklaşmadım. Pek çok yere kadar takip ettim onu. Her nereye gidiyorsa yanında ölüm, yıkım ve sorun götürdüğünü çok çabuk öğrendim. Bundan ne çıkarmam gerektiğini bilemedim.</p>

  <p class="calibre1">"Yaram yüzünden hâlâ zayıftım," diye devam etti “ve kendimi zorlama, bir günde çok uzağa, çok hızlı gitme hatasını yapmıştım. O akşam hastalandım; o gece ve ertesi gününü çoğu boyunca titreyerek battaniyemin üzerinde yattım. Bu sırada kendimden geçtiğim zamanlar oldu, bu yüzden kızın tam olarak ne zaman belirdiğini bilmiyorum. Rüyamın parçası gibi görünüyordu. Genç bir kız. Güzel. Ben iyileşirken bana baktı. Adı Dara’ydı. Durmaksızın konuştuk. Çok hoştu. O şekilde konuşacak birinin olması... Ona tüm hayatımın hikayesini anlatmış olmalıyım. Sonra o kendisi hakkında bir şeyler anlattı. Yere yıkıldığım yerin yerlisiydi. Oraya Gölge’den geldiğini söyledi. Henüz bizim gibi Gölgeler arasında yürüyemiyormuş, ama Amber Soyu’ndan, Benedict’ten geldiği için öğrenebileceğini düşünüyordu. Aslında, nasıl yapıldığını öğrenmeyi çok istiyordu. O anda yalnızca kara yolu kullanarak yolculuk yapabiliyordu. Yolun uzak ucunda yaşayanlarla, Kaos Sarayları ile de akraba olduğundan zehirli etkisine karşı bağışıklığı olduğunu söyledi. Ama bizim adetlerimizi öğrenmek istiyordu, bu yüzden ona bildiğim şeyleri öğretmek için elimden geleni yaptım. Ona Desen’den bahsettim, hatta onun için bir şemasını çizdim. Ona Koz Kartlarımı gösterdim -Benedict bana bir deste vermişti- ve diğer akrabalarının nasıl göründüğünü gösterdim. Özellikle senin Koz Kartın ile ilgilendi."</p>

  <p class="calibre1">"Anlamaya başlıyorum," dedim. “Devam et."</p>

  <p class="calibre1">"Bana olanca yozluğu ve küstahlığıyla, Amber’in kendisi ve Kaos Sarayları arasında metafizik bir dengeyi bozduğunu söyledi. Şimdi halkı Amber’i yıkarak bunu düzeltmeye çalışıyordu. Onların kendi yeri Amber’in bir gölgesi değildi, kendine özgü katı bir varlıktı. Bu arada, aradaki tüm gölgeler bu kara yol yüzünden acı çekiyordu. Amber hakkındaki bilgim bu kadar olduğundan ancak dinleyebiliyordum. Başta, söylediği her şeyi kabul ettim. Bana göre Brand kesinlikle onun Amber hakkındaki kötü anlatımına uyuyordu. Ama ondan bahsettiğimde, hayır, dedi. Onun geldiği yerde Brand bir tür kahramandı. Detaylardan emin değildi, ama onu o kadar rahatsız etmiyordu. O zaman her şey konusunda kendinden ne kadar emin olduğunu fark ettim. Konuşurken sesinde bir fanatiklik havası vardı. Neredeyse gönülsüzce, kendimi Amber’i savunurken buldum. Llewella ve Benedict’i düşündüm ve birkaç kez rastladığım Gerard’ı. Kızın Benedict hakkında daha fazla şey öğrenmek istediğini gördüm. Zırhındaki yumuşak nokta buydu. Bu konuda bilgime dayanarak konuşabilirdim ve o da söylediğim iyi şeylere inanmakta gönüllüydü. Bu yüzden, bütün bu konuşmaların nihai etkisini bilmiyorum, ama sonuna doğru kendinden eskisi kadar emin görünmüyordu..."</p>

  <p class="calibre1">"Sonuna mı?" dedim. “Ne demek istiyorsun? Seninle ne kadar kaldı?"</p>

  <p class="calibre1">"Neredeyse bir hafta," diye yanıt verdi. “İyileşene kadar bana bakacağını söylemişti ve baktı. Aslında, fazladan birkaç gün kaldı. Emin olmak istediği için kaldığını söyledi, ama sanırım aslında konuşmalarımıza devam etmek istemişti. Ama sonunda, yoluna devam etmesi gerektiğini söyledi. Ondan benimle kalmasını istedim, ama hayır, dedi. Onunla gitmeyi teklif ettim, ama buna da hayır, dedi. O zaman onu takip etmeyi planladığımı anlamış olmalı, çünkü geceleyin gizlice ayrıldı. Ben kara yol üzerinde at süremiyordum ve Amber yolunda şimdi hangi gölgeye gittiğini bilmiyordum. Sabah uyandığımda ve gittiğini fark ettiğimde, ben de bir süre Amber’i ziyaret etmeyi düşündüm. Ama hâlâ korkuyordum. Belki söylediği bazı şeyler korkularımı güçlendirmişti. Her neyse, Gölge’de kalmaya karar verdim. Ve böylece yolculuklarıma devam ettim, değişik şeyler gördüm, değişik şeyler öğrenmeye çalıştım ta ki Random beni bulana ve eve gelmemi istediğini söyleyene kadar. Ama beni seninle tanışmam için ilk önce buraya getirdi, çünkü hikayemi diğerlerinden önce dinlemeni istiyordu. Senin Dara’yı tanıdığını, onun hakkında daha fazla şey öğrenmek istediğini söyledi. Umarım yardımım dokunmuştur."</p>

  <p class="calibre1">"Evet," dedim. “Teşekkür ederim."</p>

  <p class="calibre1">"Anladığım kadarıyla sonunda Desen’i yürümüş."</p>

  <p class="calibre1">"Evet. Bunu başardı."</p>

  <p class="calibre1">"Sonra da kendini Amber’in düşmanı ilan etmiş."</p>

  <p class="calibre1">"Evet, bunu da yaptı."</p>

  <p class="calibre1">"Umarım," dedi, “bütün bunlardan zarar görmez. Bana karşı iyiydi."</p>

  <p class="calibre1">"Kendine gözkulak olabilecek yetenekte görünüyor," dedim. “Ama... evet, hoşlanılacak bir kız. Onun güvenliği hakkında sana herhangi bir söz veremem, çünkü hâlâ onun hakkında, olup biten her şeydeki rolü hakkında pek az şey biliyorum. Yine de, bana anlattıklarının yardımı oldu. Onu, elimden geldiğince, suçlu olduğuna karar vermeden önce etraflıca düşünme ayrıcalığı tanıyacağım biri yapıyor."</p>

  <p class="calibre1">Gülümsedi.</p>

  <p class="calibre1">"Bunu duyduğuma memnun oldum."</p>

  <p class="calibre1">Omuzlarımı silktim.</p>

  <p class="calibre1">"Şimdi ne yapacaksın?" diye sordum.</p>

  <p class="calibre1">"Onu Vialle’yi görmeye götürüyorum," dedi Random “ve sonra, zaman ve fırsatlar izin verirse, diğerleri ile tanışacak. Elbette, bana ihtiyaç duymana sebep olacak yeni bir gelişme olmamışsa."</p>

  <p class="calibre1">"Yeni gelişmeler oldu," dedim, “ama aslında sana şimdi ihtiyacım yok. Ama olanları anlatsam iyi olacak. Hâlâ pek az zamanım var."</p>

  <p class="calibre1">Onun ayrılmasından sonra olanları Random’a anlatırken, Martin’i düşündüm. Beni ilgilendirdiği kadarıyla hâlâ bilinmeyen bir şeydi. Hikayesi kesinlikle doğru olabilirdi. Aslında, öyle olduğunu hissediyordum. Diğer yandan, hikayesinin tamam olmadığını, bilinçli olarak bir şeyleri eksik bıraktığını hissediyordum. Belki zararsız bir şey. Ama belki de değil. Bizi sevmek için sebebi yoktu. Tam tersine. Ve Random eve bir Truva Atı getirmiş olabilirdi. Ama belki de böyle bir şey değildi. Yalnızca, alternatifim varsa, birisine güvenmemeyi tercih ediyordum.</p>

  <p class="calibre1">Yine de, Random’a anlattığım hiçbir şey bize karşı kullanılamazdı ve niyeti buysa bile, Martin’in bize fazla zarar verebileceğinden kuşkuluydum. Hayır, büyük olasılıkla bizim kadar uyanık davranıyordu ve sebepleri de üç aşağı beş yukarı aynıydı: korku ve kendini korama dürtüsü. Ani bir ilham ile sordum, “Bundan sonra Dara’yla tekrar karşılaştın mı?"</p>

  <p class="calibre1">Kızardı.</p>

  <p class="calibre1">"Hayır," dedi, aşırı telaşla. “Yalnız o sefer. O kadar."</p>

  <p class="calibre1">"Anlıyorum," dedim ve Random bunu fark etmemiş olmak için fazla iyi bir poker oyuncusu idi; bu yüzden bir babayı uzun zaman önce kaybettiği oğluna karşı biraz tetikte kılmak bedeli karşılığında bize bir parça teminat sağlamıştım.</p>

  <p class="calibre1">Hemen konuşma konusunu Brand’e kaydırdım. Biz psikopatoloji konusundaki notlarımızı karşılaştırırken minik bir karıncalanma ve Koz Kartı iletişimini haber veren mevcudiyet duygusunu hissettim. Elimi kaldırdım ve yana döndüm.</p>

  <p class="calibre1">Bir an sonra iletişim berraklaştı ve Ganelon ile ben birbirimize baktık.</p>

  <p class="calibre1">"Corwin," dedi, “seni kontrol etme zamanının geldiğine karar verdim. Şimdiye dek ya sen Mücevher’i aldın, ya Brand Mücevher’i aldı ya da ikiniz de hâlâ arıyorsunuz. Hangisi?"</p>

  <p class="calibre1">"Brand Mücevher’i aldı," dedim.</p>

  <p class="calibre1">"Çok yazık," dedi. “Anlat."</p>

  <p class="calibre1">Anlattım.</p>

  <p class="calibre1">"Demek Gerard hikayenin doğrusunu biliyor," dedi.</p>

  <p class="calibre1">"Sana bütün bunları anlattı mı?"</p>

  <p class="calibre1">"Bu kadar detaylı olarak değil," diye yanıt verdi Ganelon, "ve doğru işittiğimden emin olmak istedim. Onunla biraz önce konuştum." Yukarıya bir bakış fırlattı. “O zaman, ayın yükselmesi ile ilgili anılarım doğruysa, yola çıksan iyi olacak."</p>

  <p class="calibre1">Başımı salladım.</p>

  <p class="calibre1">"Evet, kısa süre sonra merdivenlere doğru yola çıkacağım. Buradan o kadar da uzak değil."</p>

  <p class="calibre1">"Güzel. Şimdi, şunları yapmaya hazırlıklı olmalısın..."</p>

  <p class="calibre1">"Ne yapmam gerektiğini biliyorum," dedim. “Brand’den önce Tir-na Nog’th’a gitmeliyim ve Desen’e girmesini engellemeliyim. Bunu başaramazsam, onu yine takip etmeliyim." .</p>

  <p class="calibre1">"Bunu yapmanın yolu bu değil," dedi.</p>

  <p class="calibre1">"Daha iyi bir fikrin mi var?"</p>

  <p class="calibre1">"Evet, var. Koz Kartların yanında mı?"</p>

  <p class="calibre1">"Evet."</p>

  <p class="calibre1">"Güzel. İlk önce, Desen’e girmesini engellemek için zamanında orada olamazsın..."</p>

  <p class="calibre1">"Neden olmasın?"</p>

  <p class="calibre1">"Senin tırmanman, sonra saraya yürümen ve Desen’e inmen gerekiyor. Bu, Tir-na Nog’th’ta bile zaman gerektirir. Özellikle de, zamanın sana oyunlar oynadığı Tir-na Nog’th’ta.</p>

  <p class="calibre1">Seni yavaşlatan bir ölüm dileği olabilir. Bilmiyorum. Her ne ise, sen gidene kadar Desen’i yürümeye başlayacaktır. Senin ona zamanında ulaşmanı engelleyecek kadar ilerlemiş olabilir."</p>

  <p class="calibre1">"Muhtemelen yorgundur. Bu onu biraz yavaşlatır."</p>

  <p class="calibre1">"Hayır. Kendini onun yerine koy. Sen Brand olsaydın, zamanın farklı aktığı bir Gölge’ye gitmez miydin? Bir akşamüstü yerine, bu akşamki çaba için günlerce dinlenmiş olabilir. İyi durumda olacağını varsaymak en iyisi."</p>

  <p class="calibre1">"Haklısın," dedim. “Buna güvenemem. Tamam. Düşündüğüm, ama elden geliyorsa denemeyeceğim bir alternatif, onu uzaktan öldürmek olabilir. Yanıma bir arbalet ya da tüfeklerimizden birini alırım ve Desen’in ortasında vururum onu. Beni düşündüren, kanımızın Desen üzerindeki etkisi. Bundan etkilenen yalnızca birincil Desen olabilir, ama bilmiyorum."</p>

  <p class="calibre1">"Bu doğru. Bilmiyorsun," dedi. “Aynı zamanda, orada normal silahlara güvenmeni de istemiyorum. Orası tuhaf bir yer. Gökyüzünde süzülen garip bir Gölge parçası gibi olduğunu sen, kendin söyledin. Sen Amber’de ateş alacak tüfek yapmayı düşünebildin, ama aynı kurallar orada geçerli olmayabilir."</p>

  <p class="calibre1">"Bir risk," diye kabullendim.</p>

  <p class="calibre1">"Arbalete gelince ya her fırlattığın ok ani bir esinti yüzünden yolundan şaşarsa?"</p>

  <p class="calibre1">"Korkarım anlamıyorum."</p>

  <p class="calibre1">"Mücevher. Birincil Desen’de Mücevherle bir süre yürüdü ve o zamandan sonra deneyler yapacak zamanı oldu. Sence kullanmayı kısmen öğrenmiş olması olasılık dışı mı?"</p>

  <p class="calibre1">"Bilmiyorum. Sürecin nasıl işlediği konusunda o kadar emin değilim."</p>

  <p class="calibre1">"Yalnızca işler beklediğin gibi gitmezse, Mücevher’i kendini savunmak için kullanabileceğine işaret etmek istedim. Mücevher senin bilmediğin başka özelliklere sahip olabilir. Bu yüzden benim söylediğim, onun uzaktan öldürülebileceğine güvenemeyeceğin. Ve Mücevherle yaptığın numarayı yine yapabileceğine de güvenmemelisin. Eğer üzerinde bir miktar kontrol elde etmişse."</p>

  <p class="calibre1">"Her şeyi benim yapacağımdan daha kasvetli bir ışıkta sunuyorsun."</p>

  <p class="calibre1">"Ama muhtemelen daha gerçekçi," dedi.</p>

  <p class="calibre1">"Kabul. Devam et. Bir planın olduğunu söylemiştin."</p>

  <p class="calibre1">"Bu doğru. Benim düşünceme göre, Brand’in Desen’e ulaşmasına bile izin verilmemeli. Desen’e adım atarsa, felaket ihtimali zıvanadan çıkar."</p>

  <p class="calibre1">"Ve sen de oraya onu engellemek için zamanında gidemeyeceğimi düşünüyorsun."</p>

  <p class="calibre1">"Sen uzun uzun yürümek zorunda kalırken o kendini istediği anda istediği yere götürebiliyorsa değil. İddiaya girerim ayın yükselmesini bekliyordur ve şehir şekillenir şekillenmez içeride, Desen’in hemen yanında belirecek."</p>

  <p class="calibre1">"Ne demek istediğini anlıyorum, ama çözümü anlamıyorum."</p>

  <p class="calibre1">"Çözüm şu: Bu gece sen Tir-na Nog’th’a ayak basmayacaksın."</p>

  <p class="calibre1">"Bir dakika bekle!"</p>

  <p class="calibre1">"Beklemeye lanet olsun! Bir strateji ustası getirdiysen, söyleyeceklerini dinlesen daha iyi olur."</p>

  <p class="calibre1">"Tamam, dinliyorum."</p>

  <p class="calibre1">"Muhtemelen oraya zamanında varamayacağını kabul ettin. Ama başka birisi ulaşabilir."</p>

  <p class="calibre1">"Kim ve nasıl?"</p>

  <p class="calibre1">"Tamam. Benedict ile iletişime geçtim. Geri döndü. Şu anda Amber’de, Desen odasında. Şimdiye dek onu yürümeyi bitirmiş, merkezde durmuş bekliyor olmalı. Sen gökyüzü şehrinin merdivenlerinin dibine gideceksin. Ayın yükselmesini bekleyeceksin. Tir-na Nog’th maddeleşir maddeleşmez, Koz Kartını kullanarak Benedict ile iletişime geçeceksin. Ona her şeyin hazır olduğunu söyleyeceksin ve Amber’deki Desen’in gücünü kullanarak kendini Tir-na Nog’th’taki Desen’e aktaracak. Brand ne kadar hızlı yolculuk ederse etsin, bundan daha hızlı gelemez."</p>

  <p class="calibre1">"Avantajları görüyorum," dedim. “Oraya birini çıkarmanın en hızlı yolu bu, Benedict de kesinlikle iyi bir adam. Brand ile uğraşırken sorun yaşamaması gerekir."</p>

  <p class="calibre1">"Gerçekten de Brand’in herhangi bir hazırlık yapmayacağını mı sanıyorsun?" dedi Ganelon. “Adam hakkında duyduğum şeylere dayanarak, kaçık olsa da zeki biri olduğunu söyleyebilirim. Böyle bir şey bekliyor olmalı."</p>

  <p class="calibre1">"Muhtemelen. Ne yapabileceği hakkında fikrin var mı?"</p>

  <p class="calibre1">Eliyle süpürür gibi bir hareket yaptı, ensesine bir şaplak attı ve gülümsedi.</p>

  <p class="calibre1">"Bir böcek," dedi. “Affedersin. Baş belası şeyler."</p>

  <p class="calibre1">"Sence hâlâ..."</p>

  <p class="calibre1">"Bence orada, yukarıda kaldığı sürece Benedict ile iletişim halinde olmalısın, işte benim fikrim bu. Brand onu alt edecek olursa, hayatını kurtarmak için Benedict’i oradan çekmen gerekebilir."</p>

  <p class="calibre1">"Elbette. Ama sonra..."</p>

  <p class="calibre1">"Ama sonra bir tur kaybetmiş oluruz. Kabul. Ama oyunu değil. Mücevhere tam anlamıyla ayarlansa bile gerçek zararı verebilmek için birincil Desen’e gitmesi gerekir ve orasını koruma altında tutuyorsun."</p>

  <p class="calibre1">"Evet," dedim. “Her şeyi düşünmüş gibisin. Bu kadar çabuk hareket ederek beni şaşırttın."</p>

  <p class="calibre1">"Son zamanlarda bol bol boş zamanım oldu. Düşünmek için kullanmazsan kötü bir şeydir bu. Ben de öyle yaptım. Şimdi, hızlı hareket etsen daha iyi olur, diye düşünüyorum. Sen durdukça gündüz uzamıyor."</p>

  <p class="calibre1">"Kabul," dedim. “Tavsiyen için teşekkür ederim."</p>

  <p class="calibre1">"Sonucunu görene kadar teşekkürünü sakla," dedi ve sonra iletişimi keşti.</p>

  <p class="calibre1">"Bu önemli gibiydi," dedi Random. “Ne oldu?"</p>

  <p class="calibre1">"Uygun bir soru," diye yanıt verdim, “ama şimdi hiç zamanım yok. Hikayeyi dinlemek için sabaha kadar beklemen gerekecek."</p>

  <p class="calibre1">"Yardımcı olmak için yapabileceğim bir şey var mı?"</p>

  <p class="calibre1">"Aslında," dedim, “evet, eğer ikiniz tek ata binerseniz ya da</p>

  <p class="calibre1">Amber’e Koz Kartı ile giderseniz iyi olur. Yıldız’a ihtiyacım var."</p>

  <p class="calibre1">"Tabii," dedi Random. “Sorun değil. O kadar mı?"</p>

  <p class="calibre1">"Evet. Her şey acele etmeye bağlı."</p>

  <p class="calibre1">Atların yanına gittik:</p>

  <p class="calibre1">Yıldız’ı birkaç kez okşadım, sonra sırtına bindim.</p>

  <p class="calibre1">"Seninle Amber’de görüşürüz," dedi Random. “İyi şanslar."</p>

  <p class="calibre1">"Amber’de," dedim. “Teşekkürler."</p>

  <p class="calibre1">Döndüm ve mezarımın doğuya doğru uzayan gölgelerine basarak merdivenlere yöneldim.</p>
</body>
</html>
