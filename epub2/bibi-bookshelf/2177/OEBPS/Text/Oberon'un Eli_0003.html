<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 3</b></span></h2>

  <p class="calibre1">Sessizlik içinde oturduk. Random konuşmayı bitirmişti ve Benedict gökyüzüne, Garnath’ın üzerine bakıyordu. Yüzü hiçbir şey belli etmiyordu. Uzun zaman önce sessizliğine saygı göstermeyi öğrenmiştim.</p>

  <p class="calibre1">Sonunda başını bir kez, sertçe salladı ve dönüp Random’a baktı.</p>

  <p class="calibre1">"Uzun zamandır buna benzer bir şeyden şüpheleniyordum," dedi, “babamın ve Dworkin’in yıllar içinde ağızlarından kaçırdıklarından. Ya buldukları ya da yarattıkları, güçlerinden faydalanmak için Amber’i ondan bir gölge öteye yerleştirdikleri bir birincil Desen olduğu izlenimine kapılmıştım. Ama oraya nasıl gidilebileceği konusunda hiçbir fikrim yoktu." Garnath’a döndü, çenesiyle işaret etti. “Ve bana diyorsun ki bu, orada yapılana tekabül ediyor, öyle mi?"</p>

  <p class="calibre1">"Öyle görünüyor," diye yanıt verdi Random.</p>

  <p class="calibre1">"... Martin’in kanı dökülerek yaratılmış."</p>

  <p class="calibre1">"Öyle sanıyorum."</p>

  <p class="calibre1">Benedict anlatımı sırasında Random’ın ona verdiği Koz Kartını kaldırdı. O sırada Benedict hiçbir yorum yapmamıştı.</p>

  <p class="calibre1">"Evet," dedi bu sefer, “bu Martin. Rebma’dan ayrıldıktan sonra bana geldi. Uzun süre benimle kaldı."</p>

  <p class="calibre1">"Neden sana geldi ki?" diye sordu Random.</p>

  <p class="calibre1">Benedict hafifçe gülümsedi.</p>

  <p class="calibre1">"Bir yere gitmesi gerekiyordu, biliyorsun," dedi. “Rebma’daki konumundan bıkmıştı, Amber’le ilgili karışık düşünceleri vardı, gençti, özgürdü ve Desen’i kullanarak gücü yeni kazanmıştı. Uzaklaşmak, yeni şeyler görmek, Gölge’de yolculuk etmek istiyordu. Hepimizin yaptığı gibi. Henüz küçük bir çocukken onu Avalon’a götürmüş, yaz vakti kuru toprak üzerinde yürümesini sağlamış, ona at binmesini öğretmiş, ekinlerin hasat edilmesini göstermiştim. Aniden dilediği yere gitme yeteneğini kazanınca, seçenekleri hâlâ bildiği pek az yerle sınırlıydı. Evet, o anda bir yer hayal edebilir ve oraya gidebilirdi. Bir yandan yaratarak. Ama aynı zamanda, Gölge’de güvenliğini sağlamak için hâlâ öğrenmesi gereken çok şey olduğunun farkındaydı. Bu yüzden bana gelmeyi tercih etti ve benden onu eğitmemi istedi. Ben de eğittim. Bir yıla yakın yanımda kaldı. Ona savaşmayı öğrettim, Koz Kartlarını ve Gölge’yi kullanmayı öğrettim, hayatta kalacaksa, bir Amberlinin bilmesi gereken şeyleri öğrettim."</p>

  <p class="calibre1">"Neden bütün bunları yaptın?" diye sordu Random.</p>

  <p class="calibre1">"Birinin yapması gerekiyordu. Bana geldi, bu yüzden yapmak bana düşüyordu," diye yanıt verdi Benedict. “Ama çocuktan hoşlanmadığımdan da değil," diye ekledi.</p>

  <p class="calibre1">Random başını salladı.</p>

  <p class="calibre1">"Bir yıla yakın süre seninle kaldığını söyledin. Ondan sonra ona ne oldu?"</p>

  <p class="calibre1">"Senin de benim kadar iyi bildiğin o yolculuk tutkusu. Bir kez yeteneklerine güven kazanınca, onları kullanmak istedi. Ona ders verirken, onu Gölge’de yolculuklara götürmüş, değişik yerlerde tanıdıklarımla tanıştırmıştım. Ama kendi yolunu çizmek istediği bir zaman geldi. Bir gün bana veda etti ve gitti."</p>

  <p class="calibre1">"O günden sonra onu gördün mü?" diye sordu Random.</p>

  <p class="calibre1">"Evet. Düzenli olarak geri döndü, benimle bir süre kaldı, bana maceralarını, keşiflerini anlattı. Bunun yalnızca bir ziyaret olduğu hep açıktı. Bir süre sonra huzursuz olur, yine giderdi."</p>

  <p class="calibre1">"Onu en son ne zaman gördün?"</p>

  <p class="calibre1">"Avalon zamanıyla yıllar önce, her zamanki şartlar altında. Bir sabah geldi, belki iki hafta kaldı, bana gördüğü ve yaptığı şeyleri anlattı, yapmak istediği pek çok şeyden bahsetti.</p>

  <p class="calibre1">Daha sonra, yine gitti."</p>

  <p class="calibre1">"Ve sen sonra ondan hiç haber almadın, öyle mi?"</p>

  <p class="calibre1">"Tam tersine. Geçerken ortak dostlarımıza bıraktığı mesajlar vardı. Zaman zaman, benimle Koz Kartım aracılığı ile iletişim kuruyordu..."</p>

  <p class="calibre1">"Bir deste Koz Kartı mı vardı?" diye araya girdim.</p>

  <p class="calibre1">"Evet, benim fazla destelerimden birini hediye ettim."</p>

  <p class="calibre1">"Onu tasvir eden bir Koz Kartın var mıydı?"</p>

  <p class="calibre1">Başını hayır anlamında salladı.</p>

  <p class="calibre1">"Bunu görene kadar böyle bir şey olduğunu bilmiyordum," dedi, kartı kaldırıp bakarak. Sonra yine Random’a uzattı. “Bir Koz Kartı hazırlayacak yeteneğim yok. Random, ona Koz Kartını kullanarak ulaşmayı denedin mi?"</p>

  <p class="calibre1">"Evet, bunu bulduktan sonra birkaç kez. Aslında, yalnızca birkaç dakika önce. Hiçbir şey çıkmadı."</p>

  <p class="calibre1">"Bu hiçbir şey kanıtlamaz, elbette. Eğer her şey senin tahmin ettiğin gibi olduysa ve hayatta kaldıysa, daha sonra gelecek her tür iletişim girişimini engellemeye karar vermiş olabilir. Bunu yapmasını biliyor."</p>

  <p class="calibre1">"Tahmin ettiğim gibi mi oldu? Bu konuda daha fazla bilgin var mı?"</p>

  <p class="calibre1">"Bir fikrim var," dedi Benedict. “Birkaç yıl önce Gölge’de, bir dostun yerinde, yaralı ortaya çıktı. Bir kılıcın sebep olduğu bedensel bir yara. Onlara çok kötü durumda geldiğini ve neler olduğu konusunda detaylara girmediğini söylediler. Birkaç gün kalmış -tekrar yürümeye başlayana kadar- ve tamamen iyileşmeden ayrılmış. Ondan bir daha haber alamamışlar. Ben de öyle."</p>

  <p class="calibre1">"Meraklanmadın mı?"' diye sordu Random. “Onu aramaya gitmedin mi?"</p>

  <p class="calibre1">"Elbette meraklandım. Hâlâ meraklanıyorum. Ama bir adam, ne kadar iyi niyetli olsalar da, akrabalar işine karışmadan kendi hayatını yaşama hakkında sahiptir. Krizden kurtuldu ve benimle iletişim kurmaya çalışmadı. Görünüşe göre ne yapmak istediğini biliyordu. Tecylere benim için bir mesaj bıraktı, neler olduğunu öğrendiğim zaman endişelenmememi, ne yapacağını bildiğini söyleyen bir mesaj."</p>

  <p class="calibre1">"Tecyler mi?" dedim.</p>

  <p class="calibre1">"Evet. Gölge’den dostlarım."</p>

  <p class="calibre1">Söyleyebileceğim şeyleri söylemekten kaçındım. Bunları Dara’nın hikayesinin bir başka parçası olarak görmüştüm, çünkü başka konularda gerçeği çok çarpılmıştı. Tecylerden, sanki onları tanıyormuş gibi bahsetmişti, sanki onlarla kalmış gibi, Benedict’in bilgisi dahilinde. Ama ona dün gece Tir-na Nog’th’ta gördüğüm hayalden ve kızla akrabalığını ilgilendiren şeylerden bahsetmek için uygun bir zamanmış gibi görünmüyordu. Henüz konu ve işaret ettikleri hakkında düşünecek zamanım olmamıştı.</p>

  <p class="calibre1">Random yürüdü, çıkıntının yakınında, sırtı bize dönük, parmakları arkasında kenetlenmiş, durdu. Bir an sonra döndü ve uzun adımlarla geri döndü.</p>

  <p class="calibre1">"Tecylerle nasıl iletişime geçebiliriz?" diye sordu Benedict’e.</p>

  <p class="calibre1">"Gidip görmek dışında yolu yok," dedi Benedict.</p>

  <p class="calibre1">Random bana döndü.</p>

  <p class="calibre1">"Corwin, bir ata ihtiyacım var. Yıldız’ın pek çok cehennem sürüşü yaptığını söylemiştin..."</p>

  <p class="calibre1">"Yoğun bir sabah yaşadı."</p>

  <p class="calibre1">"O kadar da zorlu değildi. Korktu ve şimdi iyi görünüyor. Onu ödünç alabilir miyim?"</p>

  <p class="calibre1">Ben yanıt veremeden Benedict’e döndü.</p>

  <p class="calibre1">"Beni götürürsün, değil mi?" dedi.</p>

  <p class="calibre1">Benedict tereddüt etti.</p>

  <p class="calibre1">"Öğrenilecek başka ne var, bilmiyorum..." diye başladı.</p>

  <p class="calibre1">"Herhangi bir şey! Hatırlayabilecekleri herhangi bir şey belki zamanında önemli görünmeyen, şimdi bildiklerimizin ışığında önemli olan bir şey."</p>

  <p class="calibre1">Benedict bana baktı. Başımı salladım.</p>

  <p class="calibre1">"Eğer onu götürmeye gönüllüysen, Yıldız’ı alabilir."</p>

  <p class="calibre1">"Tamam," dedi Benedict, ayağa kalkarak. “Atımı getireyim."</p>

  <p class="calibre1">Döndü ve büyük, çizgili atın bağlı olduğu saraya yöneldi.</p>

  <p class="calibre1">"Teşekkürler, Corwin," dedi Random.</p>

  <p class="calibre1">"Karşılığında bana bir iyilik yapmanı istiyorum."</p>

  <p class="calibre1">"Ne?"</p>

  <p class="calibre1">"Martin’in Koz Kartını ödünç ver."</p>

  <p class="calibre1">"Neden?"</p>

  <p class="calibre1">"Aklıma bir fikir geldi. Eğer hemen yola çıkmak istiyorsan, açıklamak için fazla karmaşık. Ama bir zararı dokunmaz."</p>

  <p class="calibre1">Dudağını çiğnedi.</p>

  <p class="calibre1">"Tamam. İşin bittiği zaman geri istiyorum."</p>

  <p class="calibre1">"Elbette."</p>

  <p class="calibre1">"Onu bulmaya yardımcı olacak mı?"</p>

  <p class="calibre1">"Belki."</p>

  <p class="calibre1">Kartı bana uzattı.</p>

  <p class="calibre1">"Şimdi saraya mı dönüyorsun?" diye sordu.</p>

  <p class="calibre1">"Evet."</p>

  <p class="calibre1">"Vialle’ye neler olduğunu ve nereye gittiğimi anlatır mısın? Endişelenir."</p>

  <p class="calibre1">"Elbette. Anlatırım."</p>

  <p class="calibre1">"Yıldız’a iyi bakacağım."</p>

  <p class="calibre1">"Bunu biliyorum. İyi şanslar."</p>

  <p class="calibre1">"Teşekkürler."</p>

  <p class="calibre1">Ateşejderi’ni ben sürdüm. Ganelon yürüdü. O ısrar etmişti. Savaşın olduğu gün Dara’yı takip ettiğimiz yoldan gittik.</p>

  <p class="calibre1">Yeni gelişmelerin yanı sıra, muhtemelen bana Dara’yı düşündüren bu olmuştu. Duygularımın tozunu aldım ve onları dikkatle inceledim. Bana oynadığı oyunlara, kuşkusuz haberdar ya da ortak olduğu ölümlere ve alem hakkındaki planlarına rağmen, meraktan başka bir şey yüzünden beni hâlâ çektiğini fark ettim. Bunu keşfetmek beni aslında şaşırtmamıştı.</p>

  <p class="calibre1">Duygusal kışlama ani bir denetim yaptığım son seferde de her şey yaklaşık olarak böyle görünüyordu. O zaman, önceki geceki son hayalimde, Benedict’in soyundan olduğunu bildirmesinde ne kadar gerçeklik olduğunu merak ettim. Gerçekten de aralarında fiziksel bir benzerlik vardı ve oldukça ikna olmuştum. Elbette o hayalet şehirde, Benedict’in gölgesi de aynı şeyi kabullenmiş, yeni, tuhaf kolunu onu korumak için kaldırmıştı...</p>

  <p class="calibre1">"Komik olan ne?" diye sordu Ganelon, solumda yürüdüğü yerden.</p>

  <p class="calibre1">"Kol," dedim, “bana Tir-na Nog’th’dan gelen bunun gizli bir anlamı olduğundan, o gizem ve hayal dünyasından bizim dünyamıza gelmesi ilgili bazı görünmeyen yazgı güçlerinden endişelenmiştim. Ama bir gün bile dayanmadı. Desen Iago’yu yok ettiğinde geride hiçbir şey kalmadı. Tüm gecenin hayallerinin sonu boşa çıktı."</p>

  <p class="calibre1">Ganelon boğazını temizledi.</p>

  <p class="calibre1">"Eh, pek de düşündüğün gibi değil," dedi.</p>

  <p class="calibre1">"Ne demek istiyorsun?"</p>

  <p class="calibre1">"O kol aleti Iago’nun heybesinde değildi. Random onu senin çantana koymuştu. Yiyecekler de oradaydı ve biz yemeğimizi yedikten sonra kap kaçağı kendi çantasına koydu, ama kolu koymadı. Yer yoktu."</p>

  <p class="calibre1">"Ah," dedim. “O zaman..."</p>

  <p class="calibre1">Ganelon başını salladı.</p>

  <p class="calibre1">"... Yani şimdi yanında," diye bitirdi.</p>

  <p class="calibre1">"Kol ve Benedict birlikte. Lanet olsun! O şeyden hiç hoşlanmıyorum. Beni öldürmeye çalıştı. Daha önce kimse Tir-na Nog’th’ta saldırıya uğramamıştı."</p>

  <p class="calibre1">"Ama Benedict sorun çıkarmaz. Şu anda bazı anlaşmazlıklarınız olsa bile, o senin yanında. Değil mi?"</p>

  <p class="calibre1">Ona yanıt vermedim.</p>

  <p class="calibre1">Uzandı, Ateşejderi’nin dizginlerini yakaladı, atı durdurdu.</p>

  <p class="calibre1">Sonra bakışlarını kaldırdı, yüzümü inceledi.</p>

  <p class="calibre1">"Corwin, orada gerçekte ne oldu? Ne öğrendin?"</p>

  <p class="calibre1">Tereddüt ettim. Gerçekten de, gökyüzündeki şehirde ne öğrenmiştim? Kimse Tir-na Nog’th’un hayallerinin arkasındaki mekanizmadan emin değildi. Zaman zaman tahmin ettiğimiz gibi, orası yalnızca bizim telaffuz etmediğimiz korkuları ve arzuları maddeleştiren, belki onları bilinçaltındaki tahminlerle karıştıran bir yer olabilir. Sonuçları ve mantığa dayalı tahminleri paylaşmak bir şey. Bilinmeyen bir şeyin doğurduğu şüphelere itimat etmektense, anlatmadan bırakmak daha iyi. Yine de, o kol yeterince güvenilirdi...</p>

  <p class="calibre1">"Sana söylemiştim," dedim, “o kolu Benedict’in hayaletinden kesip aldım. Açık ki, dövüşüyorduk."</p>

  <p class="calibre1">"O zaman bunu sen ve Benedict’in zaman içinde anlaşmazlığa düşeceğinin işareti olarak görüyorsun, öyle mi?"</p>

  <p class="calibre1">"Belki."</p>

  <p class="calibre1">"Bunun için bir sebep gördün, değil mi?"</p>

  <p class="calibre1">"Tamam," dedim, denemeden bir iç çekiş bularak.</p>

  <p class="calibre1">“Evet. Dara’nın gerçekten de Benedict’le akrabalığı olduğunu gösterdi. Doğru olabilecek bir şey. Aynı zamanda, bu doğruysa, onun haberi olmaması da olası. Bu yüzden bunun doğruluğunu ya da yanlışlığını kanıtlayana kadar sessiz kalıyoruz. Anlaşıldı mı?"</p>

  <p class="calibre1">"Elbette. Ama böyle bir şey nasıl olabilir?"</p>

  <p class="calibre1">"Tıpkı Dara’nın söylediği gibi."</p>

  <p class="calibre1">"Büyük-büyükbabası mı?"</p>

  <p class="calibre1">Başımı salladım.</p>

  <p class="calibre1">"Kimden?"</p>

  <p class="calibre1">"Yalnızca ününü bildiğimiz cehennem kadını Lintra, koluna malolan hanımefendi."</p>

  <p class="calibre1">"Ama o savaş yeni olmadı mı?"</p>

  <p class="calibre1">"Zaman Gölge’nin farklı alemlerinde farklı akar, Ganelon.</p>

  <p class="calibre1">Uzaklarda oldukça mümkün olabilir."</p>

  <p class="calibre1">Başını salladı ve dizginleri gevşetti.</p>

  <p class="calibre1">"Corwin, ben Benedict’in bunu bilmesi gerektiğini düşünüyorum," dedi. “Eğer doğruysa, aniden öğrenmesindense kendini hazırlaması için ona şans vermelisin. Sizler öyle kısır bir topluluksunuz ki, babalık sizi başkalarından daha fazla etkiliyor gibi. Random’a bak. Yıllarca oğlunu tanımadı ve şimdi... Onun için hayatını tehlikeye atacağı fikrindeyim."</p>

  <p class="calibre1">"Ben de öyle," dedim. “Şimdi ilk kısmı unut ve ikinci kısmı Benedict’in durumunda bir adım öteye götür."</p>

  <p class="calibre1">"Amber’e karşı Dara’nın tarafını tutacağını mı düşünüyorsun?"</p>

  <p class="calibre1">"Böyle bir seçeneğin olduğunu -eğer varsa- öğrenmesini engelleyerek ona bu bir seçenek vermekten kaçınmayı tercih ederim."</p>

  <p class="calibre1">"Ona zarar verdiğini düşünüyorum. O duygusal bir çocuk değil. Onu Koz Kartıyla yakala ve şüphelerinden bahset. En azından bu şekilde, hazırlıksız karşı karşıya gelmesi tehlikesinden kurtarıp, düşünmesini sağlarsın."</p>

  <p class="calibre1">"Bana inanmaz. Dara’dan bahsettiğim zaman nasıl olduğunu gördün."</p>

  <p class="calibre1">"Bu da kendi içinde bir şey söylüyor olabilir. Muhtemelen neler olduğundan kuşkulanıyor ve aksini tercih ettiği için hararetle inkar ediyor."</p>

  <p class="calibre1">"Şu anda kapatmaya çalıştığım bir uçurumu daha da açabilir."</p>

  <p class="calibre1">"Ondan saklaman, öğrendiği zaman tamamen kopmanıza sebep olabilir."</p>

  <p class="calibre1">"Hayır. Kardeşimi senden daha iyi tanıdığımı düşünüyorum."</p>

  <p class="calibre1">Dizginleri bıraktı.</p>

  <p class="calibre1">"Pekala," dedi. “Umarım haklısındır."</p>

  <p class="calibre1">Yanıt vermedim, Ateşejderi’ni tekrar harekete geçirdim.</p>

  <p class="calibre1">Aramızda telaffuz edilmemiş bir anlaşma vardı. Ganelon bana dilediği şeyi sorabilirdi ve ben de önerebileceği her tür tavsiyeyi dinlerdim. Bu kısmen, konumunun benzersizliği yüzündendi. Akrabalığımız yoktu. O Amberli değildi. Amber’deki mücadeleler ve sorunlar yalnızca o seçtiği için onundu. Uzun zaman önce dost ve düşman olmuştuk, sonunda da, daha sonra, benimsediği topraklarda yine dost ve müttefik olmuştuk. Bu mesele kararlaştırıldıktan sonra, benimle gelmeyi, benim ve Amber’in işlerinde bana yardım etmeyi teklif etmişti.</p>

  <p class="calibre1">Benim bakış açımla, artık bana hiçbir şey borçlu değildi, ne de ben ona —eğer böyle meselelerde skor tutuluyorsa. Bu yüzden, bizi bağlayan tek şey dostluktu, geçmiş borçlardan ve onur meselelerinden daha güçlü bir şey: başka bir deyişle, bunun gibi konularda canımı sıkma hakkını veren bir şey.</p>

  <p class="calibre1">Ve onun yerinde Random olsaydı, kararımı verdikten sonra cehenneme gitmesini söylerdim. Söylediği her şeyin iyi niyetlilikle önerildiğini fark ettikten sonra, o kadar sinirlenmemem gerektiğini fark ettim. Büyük ihtimalle eski bir askeri duyguydu, kökü en eski ilişkimize kadar dayanan, aynı zamanda mevcut durumla da bağlantılı olan bir şey: Kararlarımın ve emirlerimin sorgulanmasından hoşlanmam. Muhtemelen, diye karar verdim, son zamanlarda bazı kurnazca tahminler yürüttüğünden ve bunlara dayalı bazı oldukça mantıklı öneriler yaptığından, benim yakalamam gerektiğini düşündüğüm şeyler. Kimse böyle bir şeye dayalı kızgınlığını itiraf etmez. Yine de... hepsi bu muydu? Birkaç kişisel yetersizlik olayı üzerinde basit bir hoşnutsuzluk izdüşümü mü? Kararlarımın kutsallığına ilişkin eski bir ordu refleksi mi? Yoksa beni rahatsız eden çok daha derin olan, daha yeni yeni yüzeye vurmaya başlayan bir şey miydi?</p>

  <p class="calibre1">"Corwin," dedi Ganelon, “Düşünüyordum da..."</p>

  <p class="calibre1">İçimi çektim.</p>

  <p class="calibre1">"Evet?"</p>

  <p class="calibre1">"... Random’ın oğlu hakkında. Sizinkilerin nasıl iyileştiğini düşününce, bence sağ ve hâlâ ortalarda olması olası."</p>

  <p class="calibre1">"Ben de böyle olduğunu düşünmek isterim."</p>

  <p class="calibre1">"O kadar acele etme."</p>

  <p class="calibre1">"Ne demek istiyorsun?"</p>

  <p class="calibre1">"Rebma’da büyüdüğünden Amberle ve ailenin geri kalanıyla pek az iletişimi olduğunu anlıyorum."</p>

  <p class="calibre1">"Ben de öyle anladım."</p>

  <p class="calibre1">"Aslında, Benedict dışında -ve Rebma’da Llewella dışında- iletişim kurduğu başka tek kişi onu hançerleyen kişi olacak. Bleys, Brand veya Fiona. Aklıma, aile hakkında oldukça çarpık bir bakış edinmiş olabileceği geldi."</p>

  <p class="calibre1">"Çarpık," dedim, “ama belki dayanaksız değil, eğer neye vardığını anlıyorsam."</p>

  <p class="calibre1">"Sanırım anlıyorsun. Aileden yalnızca korkmakla kalmayıp, hepinize kin besliyor olması anlaşılır geliyor."</p>

  <p class="calibre1">"Mümkün," dedim.</p>

  <p class="calibre1">"Düşmanla birlik olmuş olabilir mi?"</p>

  <p class="calibre1">Başımı hayır anlamında salladım.</p>

  <p class="calibre1">"Eğer onu öldürmeye çalışanların piyonları olduklarını olduğunu biliyorsa, hayır."</p>

  <p class="calibre1">"Ama öyle mi? Acaba...? Brand’in korktuğunu ve kara yol çetesi ile yaptıkları her ne anlaşma varsa, çekilmeye çalıştığını söyledin. Eğer o kadar güçlülerse, Fiona ya da Bleys’in de onların piyonları olup olmayacaklarını merak ediyorum. Eğer durum buysa, Martin’in onlara karşı kendine üstünlük veren bir şeyi elde etmeye çalışmasını anlayabilirim."</p>

  <p class="calibre1">"Çok karmaşık bir tahmin biçimi," dedim.</p>

  <p class="calibre1">"Düşman senin hakkında çok şey biliyor gibi görünüyor."</p>

  <p class="calibre1">"Evet, ama onlara ders verecek bir çift hain vardı."</p>

  <p class="calibre1">"Onlara, Dara’nın bildiğini söylediğin her şeyi verebilirler miydi?"</p>

  <p class="calibre1">"Bu iyi bir nokta," dedim, “ama bilmesi zor." Tecyler meselesi dışında, diye aklıma geldi hemen. Ama o an için bunu kendime saklamaya karar verdim, teğet geçmektense onun neye varmaya çalıştığını görmek için. Bu yüzden, “Martin onlara Amber hakkında fazla bir şey anlatacak konumda değildi," dedim.</p>

  <p class="calibre1">Ganelon bir an sessiz kaldı. Sonra, “O gece mezarında sana sorduğum konuyu araştırma fırsatı buldun mu?" dedi.</p>

  <p class="calibre1">"Hangi konu?"</p>

  <p class="calibre1">"Koz Kartlarının dinlenip dinlenemeyeceği," dedi. “Artık Martin’in bir destesi olduğunu biliyoruz..."</p>

  <p class="calibre1">Önümden tek sıra halinde küçük bir anlar ailesi, soldan yaklaşıp, bana dillerini çıkarırken sessiz kalma sırası bana geldi.</p>

  <p class="calibre1">"Hayır," dedim sonra. “Fırsatım olmadı."</p>

  <p class="calibre1">Uzun bir mesafe aştık, sonra konuştu, “Corwin, Brand’i geri getirdiğin gece..."</p>

  <p class="calibre1">"Evet?"</p>

  <p class="calibre1">"Daha sonra, seni hançerleyenin kim olduğunu çıkarmaya çalışırken, herkesin konumunu açıklayabildiğini ve gereken zamanda bunu başarabilmelerinin zor olduğunu söyledin."</p>

  <p class="calibre1">"Ah," dedim, “ve ah."</p>

  <p class="calibre1">Başını salladı.</p>

  <p class="calibre1">"Şimdi düşünmen gereken bir akraban daha var. Sırf genç ve deneyimsiz olduğundan aile ustalığına sahip olmamış olabilir."</p>

  <p class="calibre1">Orada, zihnimde otururken, Amber ile o an arasındaki anların sessiz geçit töreninin yine başlaması için işaret ettim.</p>
</body>
</html>
