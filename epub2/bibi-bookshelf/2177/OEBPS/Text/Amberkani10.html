<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 9</b></span></h2>

  <p class="calibre1">Güç.</p>

  <p class="calibre1">Kayalık bir çıkıntının üzerinde durduğum günü hatırlıyordum. Fiona -lavanta rengine bürünmüş, gümüş bir kemer takmış- önümde, sağımda daha yüksek bir yerde duruyordu. Sağ elinde gümüş bir ayna vardı ve sislerin içinden aşağıya, büyük bir ağacın yükseldiği yere bakıyordu. Çevremizde mutlak bir sessizlik vardı ve bizim çıkardığımız küçük sesler bile boğuk geliyordu. Ağacın üst kısmı alçakta asılı duran bir sis bulutunun içinde kaybolmuştu. Aradan sızan ışık, arkasındaki, yükselerek yukarıdakiyle birleşen bir başka sis bulutunun üzerine siluetini çiziyordu. Ağacın dibinde parlak, görünüşte kendi kendini aydınlatan bir çizgi kıvrılarak sisin içinde kayboluyordu. Çok uzağımda, aynı parlaklığa sahip bir başka kısa yay, küme küme beyaz duvardan çıkıyor, sonra geri dönüyordu.</p>

  <p class="calibre1">"Bu nedir, Fiona?" diye sordum. “Neden beni buraya getirdin?"</p>

  <p class="calibre1">"Bunu duydun," diye yanıt verdi. “Görmeni istedim."</p>

  <p class="calibre1">Başımı iki yana salladım. “Hiç duymadım. Neye baktığım konusunda en ufak bir fikrim yok."</p>

  <p class="calibre1">"Gel," dedi ve inmeye başladı.</p>

  <p class="calibre1">Elimi tutmayı reddetti, hızla, zarafetle ilerledi ve kayalıklardan inip ağaca yaklaştık. Burada belli belirsiz tanıdık bir şey vardı, ama çıkartamıyordum.</p>

  <p class="calibre1">"Babandan kaldı," dedi sonunda. “Sana hikayesini uzun uzun anlattı. Kuşkusuz bu kısmı da anlatmıştır."</p>

  <p class="calibre1">Anlayış, başta utangaç utangaç, kendini gösterirken durdum.</p>

  <p class="calibre1">"O ağaç," dedim.</p>

  <p class="calibre1">"Corwin yeni Desen’i yaratmaya başlarken asasını yere saplamıştı," dedi. “Canlıydı. Kök saldı."</p>

  <p class="calibre1">Zeminde hafif bir titreşim hissettiğimi sandım.</p>

  <p class="calibre1">Fiona sırtını manzaraya döndü, taşıdığı aynayı kaldırdı ve öyle bir açıya getirdi ki, sahneyi sağ omzunun üzerinden görebiliyordu.</p>

  <p class="calibre1">"Evet," dedi birkaç dakika sonra. Sonra aynayı bana uzattı.</p>

  <p class="calibre1">"Benim baktığım gibi bak," dedi.</p>

  <p class="calibre1">Aynayı aldım, kaldırdım, ayarlayıp baktım.</p>

  <p class="calibre1">Aynadaki görüntü yardımsız baktığımda gördüğümle aynı değildi. Şimdi ağacın arkasında, sislerin ötesinde, zeminde parlak parlak kıvrılan, merkezindeki çıkışa doğru uzanan yabancı Desen’i görebiliyordu. Merkezi kıpırtısız, beyaz, içinde minik ışıkların yıldız gibi yanıyor göründüğü bir sütunun sakladığı tek noktaydı.</p>

  <p class="calibre1">"Amber’deki Desen’e benzemiyor," dedim.</p>

  <p class="calibre1">"Hayır," diye yanıt verdi. “Logrus ile bir benzerliği var mı?"</p>

  <p class="calibre1">"Yok. Logrus devamlı değişir. Hem, Logrus daha köşelidir, ama bu daha çok kıvrımlardan oluşuyor."</p>

  <p class="calibre1">Deseni biraz daha inceledim, sonra aynayı iade ettim.</p>

  <p class="calibre1">"Aynadaki ilginç bir büyü," diye yorum yaptım, çünkü elimde tutarken onu da incelemiştim.</p>

  <p class="calibre1">"Ve düşündüğünden çok daha zor," diye yanıt verdi, “çünkü orada sisten daha fazlası var. İzle."</p>

  <p class="calibre1">Desen’in başlangıcına, büyük ağacın yanına ilerledi, ayağını parlak yola koyacakmış gibi yaptı. Ama ayağı inmeden önce küçük bir elektrik akımı yukarıya doğru çıtırdadı ve ayakkabısına ulaştı. Fiona ayağını çabucak çekti.</p>

  <p class="calibre1">"Beni reddediyor," dedi. “Ayağımı üzerine koyamıyorum. Bir dene."</p>

  <p class="calibre1">Bakışlarında hoşuma gitmeyen bir şey vardı, ama durduğu yere ilerledim.</p>

  <p class="calibre1">"Neden aynan merkeze kadar göremedi?" diye sordum aniden.</p>

  <p class="calibre1">"İçe doğru ilerledikçe direnç artıyor gibi. En fazla direnç merkezde," diye yanıt verdi. “Ama neden, diye sorarsan bilmiyorum."</p>

  <p class="calibre1">Bir an daha tereddüt ettim. “Senden başka deneyen oldu mu?"</p>

  <p class="calibre1">"Bleys’i getirdim," diye yanıt verdi. “Onu da reddetti."</p>

  <p class="calibre1">"Ondan başka gören var mı?"</p>

  <p class="calibre1">"Hayır, Random’ı getirdim. Ama denemeyi reddetti. O sırada bununla uğraşmak istemediğini söyledi."</p>

  <p class="calibre1">"Tedbirlice, belki. Mücevher üzerinde miydi?"</p>

  <p class="calibre1">"Hayır. Neden?"</p>

  <p class="calibre1">"Yalnızca merak ettim."</p>

  <p class="calibre1">"Sana nasıl davranacak, bir bak."</p>

  <p class="calibre1">"Tamam."</p>

  <p class="calibre1">Sağ ayağımı kaldırdım ve yavaşça çizgiye doğru indirdim.</p>

  <p class="calibre1">Yaklaşık otuz santim yukarısında durdum.</p>

  <p class="calibre1">"Bir şey beni engelliyor gibi," dedim.</p>

  <p class="calibre1">"Tuhaf. Elektrik akımı yok."</p>

  <p class="calibre1">"Küçük bir nimet," diye karşılık verdim ve ayağımı birkaç santim daha indirdim. Sonunda içimi çektim. “Hayır, Fi. Yapamıyorum."</p>

  <p class="calibre1">Yüz hatlarındaki hayal kırıklığını okudum.</p>

  <p class="calibre1">"Umuyordum ki," dedi ben geri çekilirken, “Corwin’den başka biri de yürüyebilir. En olası seçenek oğlu gibi görünüyordu."</p>

  <p class="calibre1">"Neden birinin bu deseni yürümesi o kadar önemli? Sırf burada olduğu için mi?"</p>

  <p class="calibre1">"Ben bunun bir tehdit olduğunu düşünüyorum," dedi. "Keşfedilmeli ve halledilmeli."</p>

  <p class="calibre1">"Tehdit mi? Neden?"</p>

  <p class="calibre1">"Anladığımız şekliyle, Amber ve Kaos varoluşun iki kutbu," dedi, “Desen ve Logrus’u barındırıyorlar. Yüzyıllar boyunca aralarında denge oldu. Şimdi, babanın bu piç Desen’inin onların dengesini bozduğuna inanıyorum."</p>

  <p class="calibre1">"Hangi şekilde?"</p>

  <p class="calibre1">"Amber ile Kaos arasında hep dalga gibi değiş tokuşlar oldu. Bu bir tür engel oluşturuyor gibi."</p>

  <p class="calibre1">"Bana bir içkiye fazladan bir buz küpü atmak gibi görünüyor," dedim. “Bir süre sonra yerleşecektir."</p>

  <p class="calibre1">Başını iki yana salladı. “Olaylar yatışmıyor. Bu şey yaratıldığından beri çok daha fazla gölge fırtınası oldu. Gölge’nin dokusunu yırtıyor. Gerçekliğin doğasını değiştiriyor."</p>

  <p class="calibre1">"Bu açıklamanın faydası yok," dedim. “Aynı zamanda çok daha önemli bir olay oldu. Amber’deki orijinal Desen zarar gördü ve Oberon onu onardı. O yaradan gelen Kaos dalgası tüm Gölgeleri süpürdü. Her şey etkilendi. Ama Desen dayandı ve her şey yeniden yatıştı. Ben o fazladan gölge fırtınalarının artçı şoklar olduğuna inanma eğilimindeyim."</p>

  <p class="calibre1">"İyi bir sav," dedi. “Ama ya doğru değilse?"</p>

  <p class="calibre1">"Doğru olduğunu düşünüyorum."</p>

  <p class="calibre1">"Merle, orada bir tür güç var. Muazzam miktarda bir güç."</p>

  <p class="calibre1">"Bundan kuşkum yok."</p>

  <p class="calibre1">"Güce göz kulak olmak, onu anlamaya çalışmak ve kontrol etmek hep davranış tarzımız olmuştur. Çünkü bir gün tehdit haline gelebilir. Corwin sana bunun neyi temsil ettiği ve onu nasıl kullanabileceğimiz konusunda bir şey söyledi mi? Herhangi bir şey?"</p>

  <p class="calibre1">"Hayır," dedim. “Oberon’un onaramama olasılığının olduğunu düşündüğü eski Desen’in yerine alelacele yaptığı gerçeği dışında hiçbir şey."</p>

  <p class="calibre1">"Onu bir bulabilsek."</p>

  <p class="calibre1">"Hâlâ haber yok mu?"</p>

  <p class="calibre1">"Droppa onu senin sevdiğin gölge Yeryüzü’nde, Sands’de gördüğünü iddia ediyor. Yanında çekici bir kadın varmış, ikisi içki içiyor, bir müzik grubunu dinliyormuş. El sallamış ve kalabalıktan geçerek onlara ulaşmaya çalışmış. Corwin’in onu gördüğünü düşünmüş. Ama masalarına vardığında, gittiklerini görmüş."</p>

  <p class="calibre1">"Bu kadar mı?"</p>

  <p class="calibre1">"Bu kadar."</p>

  <p class="calibre1">"Bu, çok fazla şey anlatmıyor."</p>

  <p class="calibre1">"Biliyorum. Ama o bu lanet şeyi yürüyebilen tek kişiyse ve bu gerçekten de bir tehditse, bir gün başımız büyük belaya girebilir."</p>

  <p class="calibre1">"Bence boş yere paniğe kapılıyorsun, halacığım."</p>

  <p class="calibre1">"Umarım haklısındır, Merle. Hadi gel. Seni eve götüreyim."</p>

  <p class="calibre1">Mekanı bir kez daha inceledim, ayrıntılar kadar verdiği hisleri de sınadım, çünkü buranın Koz Kartını yapabilmek istiyordum. Kimseye ayağımı indirdiğim zaman dirençle karşılaşmadığımı söylemedim, çünkü Desen’e ya da Logrus’a bir kez ayak basarsanız geri dönüş yoktur. Ya sonuna kadar ilerlersiniz, ya da yok edilirsiniz. Ve gizemlerden ne kadar hoşlansam da, teneffüs sona ermişti ve sınıfa dönmem gerekliydi.</p>

  <p class="calibre4">***</p>

  <p class="calibre1">Güç.</p>

  <p class="calibre1">Siyah Kuşak’ta, Kaos’un Gölge ile ticaret yaptığı o alanda, bir ormanda beraberdik. Boynuzlu, kısa, siyah, vahşi ve etobur bir yaratık olan zhind avlıyorduk. Avlanmaktan pek hoşlanmam, çünkü zorunlu değilken bir şeyleri öldürmekten hoşlanmam. Ama bu Jurt’un fikriydi ve belki de oradan ayrılmadan önce kardeşimle son uzlaşma fırsatı olduğundan, teklifini kabul etmeye karar vermiştim. İkimiz de çok iyi okçular değildik ve zhindler oldukça hızlıdır. Yani şansımız varsa hiçbir şey ölmeyecekti ve biz konuşma fırsatı bulacak, belki de avın sonunda daha iyi anlaşmaya başlayacaktık.</p>

  <p class="calibre1">Bir kez izi kaybettik ve dinlenmeye oturduk. Uzun uzun okçuluk, saray politikaları, Gölge ve hava üzerine sohbet ettik. Jurt son zamanlarda bana karşı çok daha medeniydi ve ben bunu iyi bir işaret olarak kabul etmiştim. Saçlarını uzatmış, eksik kulağını onunla kapatmıştı. Kulakların yeniden oluşması zordur. Düellomuzdan ya da ona varan tartışmamızdan bahsetmiyorduk. Kısa süre sonra bu hayattan çıkacağımdan, belki de varoluşunun bu bölümünü daha dostane bir şekilde kapatmayı tercih etmişti. Böylece ikimiz de kendimizi iyi hissettirecek anılarla kendi yollarımıza gidecektik. Hemen hemen haklıydım.</p>

  <p class="calibre1">Daha sonra, soğuk bir öğle yemeği için durduğumuzda bana sordu, “Ee, nasıl bir his?"</p>

  <p class="calibre1">"Ne?" dedim.</p>

  <p class="calibre1">"Güç," diye yanıt verdi. “Logrus gücü, Gölge’de yürümek, sıradan büyüden daha yüksek bir büyü gücüyle çalışmak."</p>

  <p class="calibre1">Ayrıntılara girmek istemiyordum, çünkü onun üç sefer Logrus’u yürümeye hazırlandığını ve her seferinde son anda, Logrus’a baktığında vazgeçtiğini biliyordum. Belki de Suhuy’un oralarda tuttuğu, başarısız girişimlerden kalma iskeletler onu da rahatsız etmişti. Jurt’ün, fikrini değiştirdiği son iki seferden haberim olduğunu bildiğini sanmıyorum. Bu yüzden başarımı önemsiz göstermeye karar verdim.</p>

  <p class="calibre1">"Ah, çok farklı hissetmiyorsun," dedim, “ta ki onu gerçekten kullanmaya başlayana kadar. O zaman da, tasvir etmesi zor."</p>

  <p class="calibre1">"Ben de yakında bunu yapmayı düşünüyorum," dedi. “Gölge’yi görmek, belki kendime bir yerlerde bir krallık bulmak iyi olacak. Bana önerin olabilir mi?"</p>

  <p class="calibre1">Başımı salladım. “Arkana bakma," dedim. “Düşünmek için durma. Yürümeye devam et."</p>

  <p class="calibre1">Kahkaha attı. “Bir orduya verdiğin emirlere benziyor," dedi.</p>

  <p class="calibre1">"Sanırım bir benzerlik var."</p>

  <p class="calibre1">Yine kahkaha attı. “Hadi gidip bir zhind öldürelim," dedi.</p>

  <p class="calibre1">O akşam, düşmüş dallarla dolu bir çalılıkta bir izi kaybettik. Zhindin içinden geçtiğini duymuştuk, ama ne tarafa gittiğini hemen anlayamadık. Sırtım Jurt’e dönüktü ve bir işaret arayarak mekanın ön kenarına bakıyordum ki Frakir bileğimi sıktı, sonra gevşeyip yere düştü.</p>

  <p class="calibre1">Ne olduğunu merak ederek onu almak için eğildim ve yukarıdan bir tank sesi duydum. Yukarıya baktığımda, önümdeki ağacın dalından bir ok çıktığını gördüm. Öyle bir yükseklikteydi ki, ayakta kalsam sırtıma saplanacaktı.</p>

  <p class="calibre1">Doğrulmak için zaman harcamadan, hızla Jurt’e döndüm.</p>

  <p class="calibre1">Yayına bir ok daha takıyordu.</p>

  <p class="calibre1">"Arkana bakma," dedi. “Düşünmek için durma. Devam et," ve güldü.</p>

  <p class="calibre1">Silahını doğrulturken ona doğru atıldım. Daha iyi bir okçu olsa muhtemelen beni öldürürdü. Sanırım ben harekete geçince paniğe kapıldı ve okunu erken bıraktı, çünkü deri yeleğimin yan tarafına geldi ve acı hissetmedim.</p>

  <p class="calibre1">Dizlerinin üzerine sarıldım. Geriye devrilirken yayını düşürdü. Av bıçağını çekti, yana yuvarlandı ve hançerini boğazıma doğru savurdu. Sol elimle bileğini yakaladım ve momentumunun gücüyle sırtüstü devrildim. Hançeri kendimden uzak tutarken sağ yumruğumu yüzüne indirdim. Darbeyi karşıladı ve testislerime diz attı.</p>

  <p class="calibre1">Bu darbe direncimde büyük bir çökme yaratırken hançerinin ucu boğazımdan birkaç santim uzağa kadar geldi. Acılar içinde, bir başka diz darbesini engellemek için kalçamı çevirdim ve aynı anda sağ kolumun alt tarafını bileğinin altına soktum, bu arada elimi kestim. Sonra sağımla ittirdim, solumla çektim ve dönüşün gücüyle sola yuvarlandım. Kolu zayıf kavrayışımdan kurtuldu, yana yuvarlandı ve ben doğrulmaya çalıştım. Tam o sırada çığlıklarını duydum.</p>

  <p class="calibre1">Dizlerimin üstünde doğrulduğum zaman sol tarafına yuvarlanıp durduğunu, hançerinin bir iki metre ötesinde, kırık dalların arasına takılmış olduğunu gördüm. İki elini yüzüne kaldırmıştı, haykırışları sözsüz, hayvansı çığlıklardı.</p>

  <p class="calibre1">Ne olduğunu görmek için yanına yaklaştım, bir tür oyun oynuyor olması olasılığına karşılık Frakir boğazına sarılmaya hazır dinliyordu.</p>

  <p class="calibre1">Ama oyun oynamıyordu. Uzandığım zaman yerdeki kırık dallardan birinin sivri ucunun sağ gözüne saplanmış olduğunu gördüm. Yanağında ve burnunun yanında kan vardı.</p>

  <p class="calibre1">"Kıvranıp durma," dedim. “Bu her şeyi daha da kötüleştirir. Bırak çıkarayım."</p>

  <p class="calibre1">"Lanet ellerini üzerimden çek!" diye haykırdı.</p>

  <p class="calibre1">Sonra dişlerini sıktı, yüzünü korkunç bir şekilde buruşturdu, sağ eliyle dalı tuttu ve başını geri çekti. Gözlerimi kaçırmak zorunda kaldım. Sonra dakikalar boyunca inledi ve düşüp bayıldı. Gömleğimin sol kolunu yırttım, bir şerit kopardım, katlayarak tampon yaptım ve yaralı gözünün üzerine yerleştirdim. Bir başka şeritle tamponu bağladım. Frakir bileğime, her zamanki yerine döndü.</p>

  <p class="calibre1">Sonra bizi eve götürecek Koz Kartını çıkardım ve onu kollarıma aldım. Annem bundan hiç hoşlanmayacaktı.</p>

  <p class="calibre4">***</p>

  <p class="calibre1">Güç.</p>

  <p class="calibre1">Cumartesi günüydü. Luke ve ben yamaç paraşütüyle atlayış yapmıştık. Sonra öğle yemeği için Julia ve Gail ile buluştuk, ondan sonra Yıldız Patlaması’ın alıp, tüm akşamı denizde geçirdik. Daha sonra marinaya gittik ve ızgara biftekleri beklerken biraları ben ısmarladım, çünkü içkilerin parasını kimin ödeyeceğine karar vermek için bilek güreşi yaptığımızda Luke sağ kolumu masaya yatırmıştı.</p>

  <p class="calibre1">Yan masadaki biri, “Vergiden hariç bir milyon dolarım olsa..." dedi ve Julia dinlerken güldü.</p>

  <p class="calibre1">"Komik olan ne?" diye sordum ona.</p>

  <p class="calibre1">"Dilek listesi," dedi. “Ben olsam bir dolap dolusu özel tasarım elbise ve onlara uyacak zarif mücevherler isterdim. Dolabı güzel bir eve, evi önemli sayılacağım bir yere koyardım..."</p>

  <p class="calibre1">Luke gülümsedi. “Paradan güce bir geçiş fark ediyorum," dedi.</p>

  <p class="calibre1">"Belki öyle," diye yanıt verdi Julia. “Ama gerçekte ne farkı var ki?"</p>

  <p class="calibre1">"Para bir şeyleri satın alır," dedi Luke. “Güç bazı şeylerin olmasını sağlar. Seçme şansın olursa, gücü seç."</p>

  <p class="calibre1">Gail’in her zamanki hafif gülümsemesi soldu, daha ciddi bir ifade takındı.</p>

  <p class="calibre1">"Ben gücün amaç olması gerektiğine inanmıyorum," dedi.</p>

  <p class="calibre1">"İnsan ona yalnızca belli şekillerde kullanmak için sahip olur."</p>

  <p class="calibre1">Julia bir kahkaha attı. “Güç sarhoşluğunda yanlış olan ne?" diye sordu. “Bana eğlenceli görünüyor."</p>

  <p class="calibre1">"Ancak daha büyük bir güçle karşılana kadar," dedi Luke.</p>

  <p class="calibre1">"O zaman büyük düşünmek gerek," diye yanıt verdi Julia.</p>

  <p class="calibre1">"Bu doğru değil," dedi Gail. “insanın görevleri vardır ve görevler önce gelir."</p>

  <p class="calibre1">Luke şimdi onu inceliyordu, başını salladı.</p>

  <p class="calibre1">"Ahlakı bunun dışında bırakabilirsin," dedi Julia.</p>

  <p class="calibre1">"Hayır, bırakamazsın," diye karşılık verdi Luke.</p>

  <p class="calibre1">"Katılmıyorum," dedi Julia.</p>

  <p class="calibre1">Luke omuzlarını silkti.</p>

  <p class="calibre1">"Julia haklı," dedi Gail aniden. “Ben görev ve ahlakın aynı şey olduğunu düşünmüyorum."«</p>

  <p class="calibre1">"Eh, bir görevin varsa," dedi Luke, “mutlaka yapman gereken bir şey -diyelim ki bir şeref meselesi- o zaman bu görev senin ahlakın olur."</p>

  <p class="calibre1">Julia Luke’a, sonra Gail’e baktı. “Bu bir şey üzerinde hemfikir olduk anlamına mı geliyor?" diye sordu.</p>

  <p class="calibre1">"Hayır," dedi Luke, “Sanmıyorum."</p>

  <p class="calibre1">Gail içkisinden bir yudum aldı. “Geleneksel ahlak anlayışı ile hiçbir ilgisi olmayan, kişisel bir kuraldan bahsediyorsun."</p>

  <p class="calibre1">"Doğru," dedi Luke.</p>

  <p class="calibre1">"O zaman bu gerçekte ahlak değil. Sen yalnızca görevden bahsediyorsun."</p>

  <p class="calibre1">"Görev konusunda haklısın," diye yanıt verdi Luke. “Ama bu yine de ahlaktır."</p>

  <p class="calibre1">"Ahlak bir medeniyetin değerler dizisidir," dedi Julia.</p>

  <p class="calibre1">"Medeniyet diye bir şey yoktur," diye karşılık verdi Luke.</p>

  <p class="calibre1">"Sözcük yalnızca şehirde yaşama sanatı anlamına gelir."</p>

  <p class="calibre1">"Tamam, o zaman. Bir kültürün," dedi Julia.</p>

  <p class="calibre1">"Kültürel değerler göreceli şeylerdir," dedi Luke gülümseyerek “ve benimki haklı olduğumu söylüyor."</p>

  <p class="calibre1">"Seninki nereden geliyor?" diye sordu Gail, onu dikkatle inceleyerek.</p>

  <p class="calibre1">"Bunu saf ve felsefi tutalım, olmaz mı?" dedi Luke.</p>

  <p class="calibre1">"O zaman belki bu terimden tamamen vazgeçmeliyiz," dedi Gail. “Ve görev sözcüğünü kullanmalıyız."</p>

  <p class="calibre1">"Güce ne oldu?" diye sordu Julia.</p>

  <p class="calibre1">"Oralarda bir yerde," dedim.</p>

  <p class="calibre1">Gail, sanki tartışmamız farklı şekillerde bin kez tekrarlanmamış gibi, aniden yeni bir düşünceye yol açmış gibi rahatsız olmuş göründü.</p>

  <p class="calibre1">"İkisi birbirinden farklıysa," dedi yavaşça, “hangisi daha önemli?"</p>

  <p class="calibre1">"Değiller," dedi Luke. “İkisi aynı."</p>

  <p class="calibre1">"Sanmıyorum," dedi Julia ona. “Ama görev daha belirlidir ve ahlakını kendin seçebilirmişsin gibi görünür. Bu yüzden bir tanesine sahip olmam gerekse, ben ahlakı seçerdim."</p>

  <p class="calibre1">"Ben her şeyin belirli olmasından hoşlanırım," dedi Gail.</p>

  <p class="calibre1">Luke birasını kafasına dikti, hafifçe geğirdi. “Lanet olsun!" dedi. “Felsefe dersi salı günü. Haftasonundayız. Şimdi içkileri kim ısmarlıyor, Merle?"</p>

  <p class="calibre1">Dirseğimi masanın üzerine koydum ve elimi açtım.</p>

  <p class="calibre1">Biz bilek güreşi yaparken, aramızdaki gerilim gittikçe artıyordu, Luke sıktığı dişlerinin arasından. “Haklıydım, değil mi?" dedi.</p>

  <p class="calibre1">"Haklıydın," dedim ve kolunu masaya yapıştırdım.</p>

  <p class="calibre4">***</p>

  <p class="calibre1">Güç.</p>

  <p class="calibre1">Mektuplarımı koridordaki küçük, kilitli kutudan aldım ve yukarıya, daireme taşıdım. İki fatura, bazı haber mektupları ve üzerinde iade adresi olmayan kalın, birinci sınıf bir şey vardı.</p>

  <p class="calibre1">Kapıyı arkamdan kapattım, anahtarlarımı cebime attım ve evrak çantamı yakındaki bir sandalyenin üzerine bıraktım. Divana doğru yürümeye başlamıştım ki, mutfaktaki telefon çaldı.</p>

  <p class="calibre1">Mektupları sehpanın üzerine attım, döndüm ve mutfağa yürümeye başladım. Arkamdaki patlama beni devirecek kadar güçlü olabilirdi de, olmayabilirdi de. Bilmiyorum, çünkü bu olurken kendi irademle ileri atladım. Başımı mutfak masasının bacağına vurdum. Bu beni biraz sersemletti, ama bunun dışında sağlamdım. Tüm zarar diğer odadaydı. Ayağa kalktığım zaman telefon çalmayı bırakmıştı.</p>

  <p class="calibre1">Gereksiz mektuplardan kurtulmanın daha kolay yöntemleri olduğunu zaten biliyordum, ama daha sonra uzun zaman telefondakinin kim olduğunu merak eltim.</p>

  <p class="calibre1">Bazen suikast girişimi dizisinin ilkini hatırlıyordum, üzerime gelen kamyonu. Kaçmadan önce bir anlığına sürücünün yüz ifadesini görmüştüm. Kıpırtısız, tamamen ifadesiz, ölmüş, hipnotize edilmiş, ilaçla uyutulmuş, ruhu ele geçirilmiş gibi.</p>

  <p class="calibre1">Herhangi birini seç, diye karar verdim, hatta birden fazlasını.</p>

  <p class="calibre1">Ve bir de soyguncuların saldırdığı gece vardı. Tek söz etmeden saldırmışlardı. Her şey bittiğinde, ben uzaklaşırken, bir kez arkama bakmıştım. Gölgeli bir şeklin sokağın yukarısındaki bir kapı eşiğine çekildiğini gördüğümü sanmıştım. Neler olup bittiği düşünülürse, akıllıca bir önlem, diye düşünmüştüm. Ama elbette saldırıyla bağlantılı bir şey de olabilirdi. Kararsız kalmıştım. Uzaktaki kişi beni düzgün tarif edemeyecek kadar uzaktaydı. Geri dönersem ve adam masum bir izleyici çıkarsa, beni tanıyabilecek bir tanık olurdu. Bir aç-kapa meşru müdafaa davası olacağını düşünmediğimden değil, ama bir sürü güçlük çıkacaktı. Bu yüzden 'cehennemin dibine' dedim ve yürümeye devam ettim. Bir başka ilginç 30 Nisan.</p>

  <p class="calibre1">Tüfekli adamın günü. Ben sokaktan aşağı seğirtirken iki atış yapılmıştı. Ben neler olduğunu anlamadan ikisi de beni ıskalamış, solumdaki binanın duvarlarından tuğla parçaları sıçratmıştı. Üçüncü bir atış yapılmamıştı, ama karşıdaki binadan bir gümleme ve parçalanma sesi duyulmuştu. Üçüncü kattaki bir pencere ardına dek açıktı.</p>

  <p class="calibre1">Hızla yürümeye devam ettim. Eski bir apartmandı ve ön kapı kilitliydi, ama ben nezaket göstermek için yavaşlamadım.</p>

  <p class="calibre1">Merdiveni bulup tırmandım. Doğru oda olduğunu düşündüğüm yere geldiğimde, eski moda yöntemi denemeye karar verdim; işe yaradı. Kapı kilitli değildi.</p>

  <p class="calibre1">Yanda durarak kapıyı ittirip açtım ve mekanın mobilyasız ve boş olduğunu gördüm. Görünüşe göre kimse yoktu. Yanılmış olabilir miydim? Ama sonra sokağa bakan pencerenin ardına dek açık olduğunu ve yerde yatanları gördüm. İçeri girdim, kapıyı arkamdan kapattım.</p>

  <p class="calibre1">Bir köşede kırık bir tüfek duruyordu. Kundağının üzerindeki izlere bakarak büyük bir güçle yakındaki radyatöre çarpıldığım, sonra yere fırlatıldığını tahmin ettim. Sonra yerde bir şey daha gördüm, ıslak ve kırmızı bir şey. Çok değil. Yalnızca birkaç damla.</p>

  <p class="calibre1">Mekanı çabucak araştırdım. Küçüktü. Yatak odasındaki tek pencere de açık duruyordu. Oraya yöneldim. Ardında bir yangın çıkışı vardı, benim de oradan çıkmamın doğru olacağına karar verdim. Siyah metalin üzerinde birkaç kan damlası daha vardı, ama o kadar. Aşağıda, iki yönde de kimse yoktu.</p>

  <p class="calibre1">Güç. Öldürmek için. Korumak için. Luke, Jasra, Gail. Kim neden sorumluydu?</p>

  <p class="calibre1">Ne kadar düşündüysem, gaz ocaklarının açık olduğu sabah, telefonun çalmış olması o kadar olası geliyordu. Beni tehlikeye karşı uyandıran bu mu olmuştu? Bu konuları her düşündüğümde vurgunun hafifçe kaydığını hissediyordum. Olaylar daha farklı bir ışık altında duruyordu. Luke’a ve sahte Vinta’ya göre, son olaylarda büyük tehlike içinde değildim, ama o olayların herhangi biri işimi bitirebilirmiş gibi görünüyordu.</p>

  <p class="calibre1">Kimi suçlayabilirdim? Suçu işleyeni mi? Yoksa son anda başarılı olan kurtarıcıyı mı? Ve kim hangisiydi? Babamın hikayesinin Marienbad’da Son Senedeki gibi nasıl karmaşıklaştığını hatırlıyordum ama benim başıma gelenlerle karşılaştırıldığında bu basit görünüyordu. En azıından o, çoğunlukla ne yapması gerektiğini biliyordu. Karmaşık entrikalar içeren bir aile lanetini miras almış olabilir miydim?</p>

  <p class="calibre4">***</p>

  <p class="calibre1">Güç.</p>

  <p class="calibre1">Suhuy dayımın son dersini hatırlıyordum. Logrus’u tamamladıktan sonra, daha önce öğrenemeyeceğim bazı şeyleri öğretmek için zaman ayırmıştı. Ben bitirdiğimizi düşünüyordum artık. Sanat’ta onay almış, huzurundan ayrılmıştım. Tüm temel bilgileri öğrendiğimi, fazlasının artık ayrıntılarla ilgili olacağını düşünüyordum. Gölge Yeryüzü'ne gitmek için hazırlık yapmaya başlamıştım. Sonra bir sabah Suhuy beni çağırtmıştı. Bana veda etmek ve birkaç dostane tavsiye vermek istediğini düşünmüştüm.</p>

  <p class="calibre1">Saçları beyazdır, biraz kambur durur ve bazı günler asa taşır. Bu o günlerden biriydi. Üzerinde, daha çok bir iş giysisi olduğunu düşündüğüm, sarı kaftanı vardı.</p>

  <p class="calibre1">"Kısa bir yolculuğa hazır mısın?" diye sordu bana.</p>

  <p class="calibre1">"Aslında, uzun bir yolculuk olacak," dedim. “Ama neredeyse hazırım."</p>

  <p class="calibre1">"Hayır," dedi. “Benim kastettiğim o yolculuk değildi."</p>

  <p class="calibre1">"Ah. Şu anda bir yere gideceğimizi mi kastediyorsun?"</p>

  <p class="calibre1">"Gel," dedi.</p>

  <p class="calibre1">Onu takip ettim, gölgeler önümüzde aralandı. Gittikçe artan bir kasvetin içinde ilerledik, sonunda hiçbir yaşam izi taşımayan yerlerden geçtik. Çevremiz karanlık, verimsiz kayalarla doluydu, solgun, kadim bir güneşin bakır rengi ışığı altında çıplaktı. Bu son yer soğuk ve kuruydu ve durduğumuz zaman çevreme bakındım, ürperdim.</p>

  <p class="calibre1">Aklında ne olduğunu anlamak için bekledim. Ama konuşmadan önce Uzun zaman geçti. Bir süre varlığımdan habersiz göründü, çıplak manzaraya bakarak durdu.</p>

  <p class="calibre1">Sonunda, “Sana Gölge’nin âdetlerini öğrettim," dedi yavaşça, “büyülerin bileşimini, işleyişlerini anlattım."</p>

  <p class="calibre1">Hiçbir şey söylemedim. İfadesi yanıt gerektirmiyor gibi görünüyordu.</p>

  <p class="calibre1">"Artık güçle ilgili bir şeyler biliyorsun," diye devam etti.</p>

  <p class="calibre1">"Onu Kaos İmgesi’nden, Logrus’tan alırsın ve değişik şekillerde kullanırsın."</p>

  <p class="calibre1">Sonunda bana baktı, başımı salladım.</p>

  <p class="calibre1">"Desen’i, Düzen İşareti’ni taşıyanların aynı olabilecek ya da olmayabilecek benzer şeyler yapabildiklerini duydum," diye devam etti. “Kesin olarak bilmiyorum, çünkü Desen’i yürümedim. Ruhun, ikisini bilmenin gerilimine dayanabileceğinden kuşkuluyum. Ama bizimkinin karşıtı olan bir güç olduğunu anlamalısın."</p>

  <p class="calibre1">"Anlıyorum," dedim, çünkü bir yanıt bekler gibiydi.</p>

  <p class="calibre1">"Ama senin kullanabileceğin bir kaynak var." dedi, “Amberdekilerin sahip olmadığı bir kaynak. İzle!"</p>

  <p class="calibre1">Son sözcük, asasını bir kayaya dayar, ellerini önünde kaldırırken yalnızca gözlemem gerektiğini kastetmiyordu. Logrus’un önümde olması, böylece o düzeyde ne yaptığını görebilmem gerektiği anlamına geliyordu. Bu yüzden görüşümü çağırdım ve Suhuy’u onun aracılığıyla izledim.</p>

  <p class="calibre1">Onun önünde asılı duran imge benimkinin devamı gibi görünüyordu, geriliyor, bükülüyordu. Ellerini içinde kavuşturur, çentikli kollarından bir çiftini tepenin aşağısında, önümüzde duran bir kayaya uzatırken izledim ve hissettim.</p>

  <p class="calibre1">"Şimdi sen de Logrus’a gir," dedi, “ama pasif kal. Şimdi yapacağım şey boyunca benimle kal. Herhangi bir anda karışmaya çalışma."</p>

  <p class="calibre1">"Anlıyorum," dedim.</p>

  <p class="calibre1">Ellerimi görüş alanıma getirdim, oynattım, uyum aradım, sonunda onun bir parçası oldum.</p>

  <p class="calibre1">"Güzel," dedi, ben ellerimi yerleştirdiğim zaman. “Şimdi tek yapman gereken her düzeyde gözlemek."</p>

  <p class="calibre1">Kontrol ettiği kollar boyunca bir şey akarak kayaya geçti.</p>

  <p class="calibre1">Sonra gerçekleşen şeye hazırlıklı değildim.</p>

  <p class="calibre1">Logrus imgesi önümde karardı, mürekkep rengi kargaşadan kaynar bir leke oldu. İçimden korkunç bir bölücü dalga geçti, muazzam bir yıkıcı güç beni alt etmekle, beni nihai düzensizliğin mutlu hiçliğine taşımakla tehdit etti. İçimden bir parça bunu arzuluyor gibiydi, ama bir başka kısım sözcüksüzce durması için haykırıyordu. Ama Suhuy olguyu kontrol altına aldı ve tıpkı olguyu ortaya çıkarması gibi, bunu nasıl yaptığını da görebiliyordum.</p>

  <p class="calibre1">Kaya kargaşayla bir oldu, ona katıldı ve yok oldu. Patlama, içine çökme yoktu, yalnızca bir soğuk rüzgar ve ahenksiz sesler hissi. Sonra dayım ellerini yavaşça ayırdı ve kaynar siyahlık çizgileri onları takip ederek, eskiden kaya olan o kaos bölgesinin iki yanına ayrıldı ve içinde hem hiçlik, hem eylem olan uzun, karanlık paradoks hendeğini gördüm.</p>

  <p class="calibre1">Sonra kıpırtısız kaldı, onu o noktada tuttu. Birkaç dakika sonra konuştu.</p>

  <p class="calibre1">"Onu serbest bırakabilirim," diye bildirdi “ve başıboş kalır. Ya da ona yön verebilir, sonra salıveririm."</p>

  <p class="calibre1">Hiçbir şey yapmayınca sordum, “O zaman ne olur? Tüm gölgeyi harap edene kadar yoluna devam mı eder?"</p>

  <p class="calibre1">"Hayır," diye yanıt verdi. “Sınırlayıcı faktörler vardır. O ilerlerken Düzen’in Kaos’a direnci artar. Bir kapsanma noktası gelir."</p>

  <p class="calibre1">"Ya olduğun yerde kalsan ve daha fazlasını çağırsan?"</p>

  <p class="calibre1">"Büyük zarar yaratabilirsin."</p>

  <p class="calibre1">"Ya çabalarımızı birleştirirsek?"</p>

  <p class="calibre1">"Daha fazla zarar yaratılır. Ama aklımdaki ders bu değildi. Şimdi sen kontrol ederken ben pasif kalacağım."</p>

  <p class="calibre1">Logrus İşareti’ni devraldım ve aksama çizgisini kendi üzerine çizerek, bizi çevreleyen karanlık bir hendek gibi, büyük bir çember yaptım.</p>

  <p class="calibre1">"Şimdi onu yok et," dedi ve dediğini yaptım.</p>

  <p class="calibre1">Rüzgarlar ve sesler köpürmeye devam ediyordu ve yavaş yavaş her yönden yaklaşmakta olan karanlık duvarın ötesini göremiyordum.</p>

  <p class="calibre1">"Açık ki sınırlayıcı faktör henüz başarılamamış," diye gözlem yaptım.</p>

  <p class="calibre1">Suhuy güldü. “Haklısın. Sen durdun, ama belirli bir kritik limiti aştın, bu yüzden şimdi başıboş kaldı."</p>

  <p class="calibre1">"Ah," dedim. “Bahsettiğin bu doğal sınırların onu yatıştırması ne kadar zaman alır?"</p>

  <p class="calibre1">"Üzerinde durduğumuz bölgeyi tamamen yok ettikten biraz sonra durur," dedi.</p>

  <p class="calibre1">"Bu tarafa ilerlediği gibi, aynı zamanda her yöne doğru çekiliyor mu?"</p>

  <p class="calibre1">"Evet."</p>

  <p class="calibre1">"İlgi çekici. Kritik kütle ne?"</p>

  <p class="calibre1">"Sana göstermem gerekecek. Ama ilk önce yeni bir yer bulsak daha iyi olacak. Bu yok oluyor. Elimi tut."</p>

  <p class="calibre1">Elini tuttum, beni bir başka gölgeye götürdü. Bu sefer Kaos’u çağırdım ve o gözlerken işlemleri yaptım. Bu sefer başıboş kalmasına izin vermedim.</p>

  <p class="calibre1">Bitirip, sarsılmış durumda, sebep olduğum küçük kratere bakarak doğrulduğum zaman elini omzuma koydu ve şöyle dedi, “Teorik olarak bildiğin gibi bu, büyülerinin arkasındaki nihai güçtür. Kaos’un kendisi. Onunla doğrudan çalışmak tehlikelidir. Ama gördüğün gibi, yapılabilir. Artık bildiğine göre, eğitimin tamamlandı."</p>

  <p class="calibre1">Bu etkileyici olmaktan öteydi. Hayranlık uyandırıcıydı. Ve görselleştirebildiğim çoğu durum için, tuzak atışı için nükleer füze kullanmak gibiydi. O anda, nasıl koşullar altında bu tekniği kullanmak isteyebileceğimi düşünemiyordum. Ta ki Victor Melman beni fena halde sinirlendirene kadar.</p>

  <p class="calibre1">Değişik şekilleri, çeşitleri, büyüklükleri ve tarzları ile güç beni büyülemeye devam ediyor. O kadar uzun zamandır yaşamımın bir parçası ki, bana çok aşina geliyor, ama onu tamamen anlamayı başaracak mıyım, kuşkuluyum.</p>
</body>
</html>
