<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 5</b></span></h2>

  <p class="calibre1">Kumsalda limana doğru yürürken Coral sonunda konuştu.</p>

  <p class="calibre1">"Bu tür şeyler buralarda sık sık olur mu?"</p>

  <p class="calibre1">"Bir de kötü bir günde görmelisin," dedim.</p>

  <p class="calibre1">"Söylemende sakınca yoksa bütün bunların ne hakkında olduğunu dinlemek isterdim."</p>

  <p class="calibre1">"Sanırım sana bir açıklama borçluyum," diye kabul ettim,</p>

  <p class="calibre1">"çünkü sen biliyor olsan da, olmasan da sana haksızlık yaptım."</p>

  <p class="calibre1">"Sen ciddisin."</p>

  <p class="calibre1">"Evet."</p>

  <p class="calibre1">"Konuş. Gerçekten meraklandım."</p>

  <p class="calibre1">"Uzun bir hikaye..." diye başladım.</p>

  <p class="calibre1">Limana, sonra Kolvir’in yükseklerine baktı.</p>

  <p class="calibre1">"...Ve uzun bir yürüyüş," dedi.</p>

  <p class="calibre1">"...ve sen şu anda hassas ilişkilerimiz olan bir ülkenin başbakanının kızısın."</p>

  <p class="calibre1">"Ne demek istiyorsun?"</p>

  <p class="calibre1">"Yaşanan bazı şeyler hassas bilgileri temsil ediyor olabilir."</p>

  <p class="calibre1">Elini omzuma koydu ve durdu. Gözlerime baktı.</p>

  <p class="calibre1">"Sır saklayabilirim," dedi. “Hem, sen benimkini biliyorsun."</p>

  <p class="calibre1">Sonunda akrabalarımın, fena halde şaşkınken bile yüz ifadelerine hakim olma yeteneğini öğrendiğim için kendimi tebrik ettim. Mağarada ona peşimdeki varlıkmış gibi hitap ettiğim zaman bir şey söylemişti, onunla ilgili bir sır keşfettiğime inanıyormuş gibi gelen bir şey.</p>

  <p class="calibre1">Bu yüzden ona kurnaz kurnaz gülümsedim ve başımı salladım.</p>

  <p class="calibre1">"Kesinlikle," dedim.</p>

  <p class="calibre1">"Ülkemizi yakıp yıkmayı filan düşünmüyorsunuz, değil mi?" diye sordu.</p>

  <p class="calibre1">"Bildiğim kadarıyla hayır. Ve olası olduğunu da düşünmüyorum."</p>

  <p class="calibre1">"Pekala, o zaman. Ancak bildiklerini söyleyebilirsin, değil mi?"</p>

  <p class="calibre1">"Doğru," diye kabul ettim.</p>

  <p class="calibre1">"O zaman hikayeyi duyalım."</p>

  <p class="calibre1">"Tamam."</p>

  <p class="calibre1">Kumsalda yürürken, dalgaların gür notaları eşliğinde ben konuşup yine babamın uzun anlatımını hatırlamaktan kendimi alamadım. Sorun dolu zamanlarda, doğru dinleyiciyi bulursak otobiyografimize dalmak bir aile özelliği mi acaba, diye merak ettim. Çünkü anlatımımı gereklilik sınırlarının ötesinde detaylandırdığımı fark etmiştim. Hem, doğru dinleyici neden o olsundu?</p>

  <p class="calibre1">Liman bölgesine ulaştığımızda aç olduğumu fark ettim ve daha anlatmam gerekenler bitmemişti. Henüz gündüz olduğundan ve kuşkusuz gece ziyaretime oranla daha güvenli olduğundan Liman Caddesi’ne yöneldim. Aydınlıkta daha da kirli görünüyordu ve Coral’ın da aç olduğunu öğrenince koyun arkasını dolandık, yolda birkaç dakika durup çok direkli altın yelkenli bir geminin mendireği dolanmasını ve içeri girmesini izledik. Sonra kıvrılan yolu takip ederek batı kıyısına yöneldik ve sorun çıkmadan Deniz Rüzgarı Sokağı’nı bulabildim. Henüz birkaç ayık denizci görebilmemize yetecek kadar erkendi. Bir noktada iri yarı, sağ yanağında ilgi çekici bir yara izi olan siyah sakallı bir adam bize yaklaşacak oldu, ama daha ufak tefek bir adam onu yakaladı ve kulağına bir şeyler fısıldadı. İkisi de dönüp gitti.</p>

  <p class="calibre1">"Hey," dedim. “Ne istiyordu?"</p>

  <p class="calibre1">"Hiçbir şey," dedi ufak tefek adam. “Hiçbir şey istemiyor."</p>

  <p class="calibre1">Bir an beni inceledi ve başını salladı. Sonra, “Geçen gece seni gördüm," diye ekledi.</p>

  <p class="calibre1">"Ah," dedim. Bir sonraki köşeye ilerlediler, döndüler ve yok oldular.</p>

  <p class="calibre1">"Bu Ne demekti?" dedi Coral.</p>

  <p class="calibre1">"Hikayenin o kısmını henüz anlatmadım."</p>

  <p class="calibre1">Olayın gerçekleştiği yerden geçerken bütün ayrıntılarıyla bir şekilde hatırladım. Çatışmadan iz kalmamıştı.</p>

  <p class="calibre1">Ama eskiden Kanlı Bill olan yeri neredeyse gözden kaçırıyordum, çünkü kapının üzerinde yeni bir tabela asılıydı. Üzerinde taze, yeşil harflerde “Kanlı Andy" yazılıydı. Mekanın içi aynıydı, ama tezgahın arkasındaki adam geçen sefer bana servis yapan sakallı, kaya suratlı adamdan daha uzun ve daha inceydi. Adının Jak olduğunu, Andy’nin kardeşi olduğunu öğrendim. Bize bir şişe Bayle’nin Sidiği sattı ve iki balık siparişimizi duvardaki deliğe bağırdı. Eski masam boştu, oturduk. Yerel görgü kurallarına uyarak kılıç kemerimi sağımdaki sandalyeye koydum ve kınından biraz çektim.</p>

  <p class="calibre1">"Buradan hoşlandım," dedi Coral. “Çok... farklı."</p>

  <p class="calibre1">"Ah... evet," diye kabul ettim, iki kendinden geçmiş sarhoşa -biri restoranın önünde, biri arkasındaydı- ve bir köşede fısıldaşmakta olan üç dalavereci görünüşlü kişiye bakarak. Yerde birkaç kırık şişe ve şüphe çekici lekeler vardı, uzak duvardaki resimde çok da incelikli olmayan bir aşk sahnesi betimlenmişti. “Yemekler oldukça iyidir," diye ekledim.</p>

  <p class="calibre1">"Hiç böyle bir restorana gelmemiştim," diye devam etti Coral, dev bir sıçanla güreşerek bir arka odadan içeri yuvarlanan siyah kediyi izlerken.</p>

  <p class="calibre1">"Müdavimleri vardır, ama seçici kişiler arasında iyi saklanan bir sırdır."</p>

  <p class="calibre1">Hatırladığımdan da iyi bir yemek eşliğinde hikayeme devam ettim. Çok sonra kapı açılıp fena halde topallayan ve kafasında kirli bir sargı taşıyan ufak tefek bir adam içeri girdiğinde gün ışığının solmaya başladığını gördüm. Hikayemi bitirmiştim ve artık gitme zamanı gelmiş gibi görünüyordu.</p>

  <p class="calibre1">Bunu ona söyledim, ama elini benimkinin üzerine koydu.</p>

  <p class="calibre1">"Bahsettiğin varlık olmadığımı biliyorsun," dedi, “ama yardım istersen elimden geleni yaparım."</p>

  <p class="calibre1">"Çok iyi bir dinleyicisin," dedim. “Teşekkürler. Artık gitsek iyi olacak."</p>

  <p class="calibre1">Ölüm Sokağı’ndan olaysızca ayrıldık ve Liman Caddesi’nden geçip Bağ’a yürüdük. Yukarı yöneldiğimizde güneş batmaya başlamıştı ve döşeme taşları bir dizi toprak ve ateş rengine bürünüyordu. Yaya ve atlı trafiği seyrekti. Havada yemek kokuları süzülüyordu; yol boyunca yapraklar hışırdıyordu; küçük, sarı bir ejder çok yukarılardaki hava akımları üzerinde uçuyordu; sarayın ötesinde, kuzey gökyüzünden gökkuşağı ışıklarından perdeler dalgalanıyordu. Coral’dan daha fazla soru bekledim. Sormadı. Hikayemi ben dinlemiş olsaydım sanırım bir sürü soru sorardım. Tamamen büyülenmiş ya da bir şekilde tamamen anlamış değilsem.</p>

  <p class="calibre1">"Saraya döndüğümüz zaman...?" dedi sonra.</p>

  <p class="calibre1">"Evet?"</p>

  <p class="calibre1">"...Beni Desen’i görmeye götüreceksin, değil mi?"</p>

  <p class="calibre1">Kahkaha attım.</p>

  <p class="calibre1">...Ya da aklım başka bir şeyle meşgul değilse.</p>

  <p class="calibre1">"Hemen mi? Kapıdan girer girmez mi?" diye sordum.</p>

  <p class="calibre1">"Evet."</p>

  <p class="calibre1">"Elbette," dedim.</p>

  <p class="calibre1">Sonra, aklından bu çıkınca, “Hikayen dünya hakkındaki görüşümü değiştirdi," dedi, “sana öğüt vermeye kalkmazdım..."</p>

  <p class="calibre1">"Ama..." diye devam ettim.</p>

  <p class="calibre1">"...İstediğin yanıtları Dört Dünya Kalesi saklıyormuş gibi görünüyor. Orada neler olup bittiğini öğrenirsen her şey yerli yerine oturabilir. Ama neden onun için bir kart yapıp onu kullanarak gidemediğini anlayamıyorum."</p>

  <p class="calibre1">"Güzel soru. Kaos Sarayları’nda, devamlı değiştiği ve kalıcı bir şekilde betimlenemediği için Koz Kartı ile gidilemeyen yerler vardır. Aynı şey Hayaletçark için de geçerlidir. Şimdi, Kale’nin çevresindeki toprak biraz gidip geliyor, ama başka bir engel olduğundan eminim. Mekan bir güç merkezi ve birinin o gücün bir kısmını bir kalkan büyüsüne dönüştürmüş olmasının mümkün olduğunu düşünüyorum. Yeterince iyi bir büyücü bir Koz Kartı ile o kalkanı delip geçebilir, ama bunun için gereken gücün muhtemelen bir psişik alarm çaldıracağını ve şaşırtmaca unsurunu yok edeceğini hissediyorum."</p>

  <p class="calibre1">"Mekan neye benziyor?" diye sordu.</p>

  <p class="calibre1">"Şey..." diye başladım. “İşte." Defterimi ve Scripto’mu gömlek cebimden çıkartıp çizmeye başladım. “Bak, tüm şu bölge volkanik." Birkaç yanardağ bacası ve duman bulutu çizdim.</p>

  <p class="calibre1">"Ve bu kısım Buz Çağı." Birkaç çizik daha. “Burası okyanus, burası dağ..."</p>

  <p class="calibre1">"O zaman en iyi yol yine Desen’i kullanmak gibi görünüyor," dedi, resmi inceleyip başını sallayarak.</p>

  <p class="calibre1">"Evet."</p>

  <p class="calibre1">"Kısa sürede yapar mısın bunu?"</p>

  <p class="calibre1">"Muhtemelen."</p>

  <p class="calibre1">"Onlara nasıl saldıracaksın?"</p>

  <p class="calibre1">"Bu konu üzerinde çalışmayı sürdürüyorum."</p>

  <p class="calibre1">"Sana yardım etmemin yolu varsa, teklifimde samimiydim."</p>

  <p class="calibre1">"Yok."</p>

  <p class="calibre1">"O kadar emin olma. İyi eğitimliyimdir. Becerikliyimdir. Hatta birkaç büyü bile biliyorum."</p>

  <p class="calibre1">"Teşekkürler," dedim. “Ama hayır."</p>

  <p class="calibre1">"Tartışmaya izin var mı?"</p>

  <p class="calibre1">"Hayır."</p>

  <p class="calibre1">"Fikrini değiştirirsen..."</p>

  <p class="calibre1">"Biliyorum."</p>

  <p class="calibre1">"...Haber ver."</p>

  <p class="calibre1">Ana Cadde’ye ulaşıp ilerledik. Rüzgar burada şiddet kazandı ve soğuk bir şey yanağıma dokundu. Sonra bir tane daha...</p>

  <p class="calibre1">"Kar!" diye bildirdi Coral, ben yanımızdan geçip yere dokunur dokunmaz yok olan birkaç orta büyüklükte kar tanesini fark ettiğim anda.</p>

  <p class="calibre1">"Grubunuz doğru zamanda gelmiş olsaydı," diye yorum yaptım, “yürüyüş yapamayabilirdin."</p>

  <p class="calibre1">"Bazen şansım yolunda gider," dedi.</p>

  <p class="calibre1">Saraya ulaştığımız da kar yoğunlaşmıştı. Yine yan kapıyı kullandık, kar tanelerinin yarı perdelediği, ışıklarla benek benek kasabaya bakmak için döndük. Coral’ın benden daha uzun baktığını biliyorum, çünkü dönüp ona baktım. Mutlu görünüyordu sanırım. Sanki sahneyi aklındaki müsvedde defterine çiziyormuş gibi. Bu yüzden eğilip yanağını öptüm, iyi bir fikir gibi görünüyordu.</p>

  <p class="calibre1">"Ah," dedi, bana dönerek. “Beni şaşırttın."</p>

  <p class="calibre1">"Güzel," dedim ona. “Bu tür şeyleri önceden haber vermekten nefret ederim. Birlikleri soğuktan çıkaralım."</p>

  <p class="calibre1">Gülümsedi ve koluma girdi.</p>

  <p class="calibre1">İçeride nöbetçi, “Llewella ikinizin yemek için onlara katılıp katılmayacağınızı bilmek istiyor," dedi.</p>

  <p class="calibre1">"Yemek ne zaman?" diye sordum.</p>

  <p class="calibre1">"Bir buçuk saat sonra, sanırım."</p>

  <p class="calibre1">Coral’a baktım, omuzlarını silkti.</p>

  <p class="calibre1">"Sanırım katılacağız," dedim.</p>

  <p class="calibre1">"Yukarı katta, öndeki yemek odası," dedi adam. “Çavuşuma söyleyip iletmesini sağlayayım mı? Görev süresi birazdan bitecek. Ya da belki..."</p>

  <p class="calibre1">"Evet," dedim. “Söyle."</p>

  <p class="calibre1">Uzaklaşmaya başladığımız zaman, “Yıkanıp üzerini değiştirmek ister misin...?" diye başladım.</p>

  <p class="calibre1">"Desen," dedi.</p>

  <p class="calibre1">"Bir sürü merdiven var," dedim.</p>

  <p class="calibre1">Yüzü gerilerek bana döndü, ama gülümsediğini gördüm.</p>

  <p class="calibre1">"Bu taraftan," dedim, onu ana salona yönlendirerek.</p>

  <p class="calibre1">Salondan merdivene giden kısa koridordaki nöbetçiyi tanımadım. Ama o benim kim olduğumu biliyordu, Coral’a merakla baktı, kapıyı açtı, bize bir lamba buldu ve yaktı.</p>

  <p class="calibre1">"Gevşek bir basamak olduğu söylendi bana," dedi, lambayı uzatırken.</p>

  <p class="calibre1">"Hangisi?"</p>

  <p class="calibre1">Başını iki yana salladı.</p>

  <p class="calibre1">"Prens Gerard defalarca raporladı," dedi, “ama başka kimse fark etmiyor gibi."</p>

  <p class="calibre1">"Tamam," dedim. “Teşekkürler."</p>

  <p class="calibre1">Bu sefer Coral önden yürümeme itiraz etmedi. İkisi karşılaştırılırsa eğer, bu, yamacın yüzündeki merdivenden daha ürkütücüydü, çünkü dibi göremezsiniz ve birkaç adım sonra içinde döne döne indiğiniz ışıktan kabuk dışında hiçbir şey göremezsiniz. Ve çevrenizde ağır bir enginlik hissi olur. Mekanı hiç aydınlık görmedim, ama izlenimimin yanlış olmadığını anlıyorum. Burası büyük bir mağaradır ve zemine ulaşıp ulaşmayacağınızı merak ederek ortasında döner durursunuz.</p>

  <p class="calibre1">Bir süre sonra Coral boğazını temizledi, “Bir dakika durabilir miyiz?" diye sordu.</p>

  <p class="calibre1">"Elbette," dedim durarak. “Nefes nefese mi kaldın?"</p>

  <p class="calibre1">"Hayır," dedi. “Daha ne kadar yolumuz var?"</p>

  <p class="calibre1">"Bilmiyorum," diye yanıt verdim. “Buraya geldiğim her seferinde farklı gelir. Geri dönüp yemek yemek istersen yarın da gelebiliriz. Yoğun bir gün yaşadın."</p>

  <p class="calibre1">"Hayır," diye yanıt verdi. “Ama bir dakika bana sarılman hoşuma giderdi."</p>

  <p class="calibre1">Romantikleşmek için uygunsuz bir yer gibi geliyordu, bu yüzden akıllıca bir başka sebep olduğu sonucuna vardım, hiçbir şey demeyip söyleneni yaptım.</p>

  <p class="calibre1">Ağlamakta olduğunu fark etmem biraz zamanımı aldı. Saklamakta çok becerikliydi.</p>

  <p class="calibre1">"Sorun ne?" diye sordum sonunda.</p>

  <p class="calibre1">"Hiçbir şey," diye yanıt verdi. “Sinirsel bir tepki belki. İlkel bir refleks. Karanlık. Klostrofobi. Öyle bir şey."</p>

  <p class="calibre1">"Geri dönelim."</p>

  <p class="calibre1">"Hayır."</p>

  <p class="calibre1">Yine inmeye başladık.</p>

  <p class="calibre1">Yaklaşık yarım dakika sonra aşağıdaki basamağın yanında beyaz bir şey gördüm. Yavaşladım. Sonra yalnızca bir mendil olduğunu fark ettim. Ama biraz daha yaklaşınca bir hançer ile yerine tutturulmuş olduğunu gördüm. Aynı zamanda, üzerinde işaretler vardı. Durdum, uzandım, düzleştirip okudum. “BU BASAMAK, LANET OLASICALAR! -GERARD," diyordu.</p>

  <p class="calibre1">"Bu basamağa dikkat et," dedim Coral’a.</p>

  <p class="calibre1">Üzerinden atlayacak oldum, ama bir dürtüyle hafifçe ayağımla yokladım. Gıcırdamadı. Üzerine biraz daha ağırlık verdim. Hiçbir şey. Sağlam geliyordu. Üzerinde durdum. Yine aynı. Omuzlarımı silktim.</p>

  <p class="calibre1">"Yine de dikkatli ol," dedim.</p>

  <p class="calibre1">Coral basamağa basınca da hiçbir şey olmadı ve inmeye devam ettik. Bir süre sonra uzakta bir ışık gördüm. Hareket ediyordu ve birinin devriye gezdiğini tahmin ettim. Ne için, diye merak ettim. İzlenmesi ve bakılması gereken mahkumlar mı vardı? Bazı mağara ağızlarının hassas noktalar olduğu mu düşünülüyordu? Ya bu Desen odasını kapatma ve anahtarı kapının yanına asma meselesi? Oradan bir tehlike gelmesi olasılığı mı vardı? Nasıl? Neden? Bugünlerde bu soruların yanıtlarını aramam gerektiğini düşündüm.</p>

  <p class="calibre1">Ama zemine ulaştığımızda nöbetçi görünürlerde yoktu.</p>

  <p class="calibre1">Masa, raflar ve birkaç küçük sandığı -nöbet yerini bunlar oluşturuyordu. Birkaç lamba aydınlatıyordu, ama nöbetçi yerinde değildi. Çok kötü. Acil durum talimatlarını sormak ilginç olurdu. Belki muhtelif acil durumların olası doğaları da belirtilmişti. Ama ilk kez silah raflarının arkasındaki loşlukta, karanlıktan aşağı sarkıtılmış bir halat gördüm. Hafifçe çektim ve geldi, biraz sonra yukarıdan bir yerden hafif, metalik bir ses duydum.</p>

  <p class="calibre1">Alarm olduğu açıktı.</p>

  <p class="calibre1">"Hangi... taraftan?" diye sordu Coral.</p>

  <p class="calibre1">"Ah, gel," dedim elini tutarak ve onu sağa yönlendirdim.</p>

  <p class="calibre1">İlerlerken yankıları bekledim, ama gelmediler. Lambayı zaman zaman kaldırıyordum. Karanlık çekiliyordu, ama bir parça zemin dışında hiçbir şey görülmüyordu.</p>

  <p class="calibre1">Coral yavaşlıyor gibiydi, geride kalırken kolunda bir gerilim hissettim. Yürümeye devam ettim ve o takip etti.</p>

  <p class="calibre1">Sonunda, “Çok kalmadı," dedim ve yankılar hafif hafif başladı.</p>

  <p class="calibre1">"Güzel," diye yanıt verdi, ama hızını arttırmadı.</p>

  <p class="calibre1">Sonunda mağaranın gri duvarı gözüktü ve solumda, uzakta, aradığım karanlık tünel ağzını gördüm. Yolumu değiştirip o tarafa yöneldim. Sonunda oraya ulaşıp girdiğimizde Coral’ın irkildiğini hissettim.</p>

  <p class="calibre1">"Seni bu kadar rahatsız edeceğini bilseydim..." diye başladım.</p>

  <p class="calibre1">"Geçekten iyiyim," diye yanıt verdi, “ve görmek istiyorum.</p>

  <p class="calibre1">Yalnızca oraya varmanın bu kadar... karmaşık olduğunu tahmin etmemiştim."</p>

  <p class="calibre1">"Eh, en kötü kısmı bitti. Az kaldı," dedim.</p>

  <p class="calibre1">Soldaki ilk yan tünele çabuk ulaştık ve önünden geçtik. Kısa süre sonra bir tane daha göründü, yavaşladım ve lambayı o tarafa uzattım.</p>

  <p class="calibre1">"Kim bilir?" diye yorum yaptım. “Bu seni tuhaf bir yoldan kumsala geri götürebilir."</p>

  <p class="calibre1">"Denememeyi tercih ederim."</p>

  <p class="calibre1">Üçüncü tüneli geçmeden önce bir süre yürüdük. Tünele bir bakış fırlattım. Arka taraflarında parlak bir mineral damarı vardı.</p>

  <p class="calibre1">Ben hızlanınca Coral da ayak uydurdu. Ayak seslerimiz artık yüksek sesle yankılanıyordu. Dördüncü tüneli geçtik. Beşinci... Bir yerlerden hafif müzik sesleri duyar gibi oldum.</p>

  <p class="calibre1">Altıncı tünele yaklaştığımızda Coral sorarcasına bana baktı, ama ben ilerlemeye devam ettim. İstediğim yedinciydi ve sonunda ona ulaştığımızda döndüm, birkaç adım attım, durdurup lambayı kaldırdım. Büyük, metal bantlarla tutturulmuş bir kapının önündeydik.</p>

  <p class="calibre1">Anahtarı duvarda, sağımdaki çengelden aldım, kilide soktum, çevirdim, çekip astım. Sonra omzumu duvara dayayıp ittirdim. Uzun bir direnç ânı geldi, sonra sıkı bir menteşenin şikayetleri eşliğinde yavaş bir hareket. Frakir bileğimde gerildi, ama kapı ardına dek açılana kadar ittirmeye devam ettim. Sonra yana çekildim ve Coral için kapıyı tuttum.</p>

  <p class="calibre1">Yanımdan geçip o tuhaf odaya doğru birkaç adım attı ve durdu. Çekildim ve kapının kapanmasına izin verdim, sonra gelip yanında durdum.</p>

  <p class="calibre1">"Demek bu," dedi.</p>

  <p class="calibre1">Desen’in kabaca oval, dolaşık hatları yerin içinde mavi-beyaz bir ışıkla parlıyordu. Lambayı bir kenara bıraktım. Aslında gerekli değildi, Desen’in parıltısı yeterinden fazla aydınlık veriyordu. Frakir’i okşayarak sakinleştirdim. Büyük desenin uzak ucundan kıvılcımlar fışkırdı, çabucak dindi ve daha yakın bir noktada bir daha oldu. Oda daha önce farkında olmadığım yarı tanıdık bir zonklama ile dolu gibiydi. Bir dürtüyle -uzun zamandır beslediğim merakı gidermek için- Logrus imgesini çağırdım.</p>

  <p class="calibre1">Bu bir hataydı.</p>

  <p class="calibre1">Aniden Logrus imgesi önümde alevlendi, Desen’in her yanından kıvılcımlar fışkırdı ve bir yerlerden tiz bir feryat koptu.</p>

  <p class="calibre1">Frakir çılgına döndü, kulaklarıma buzdan hançerler sokulmuş gibi oldu ve kıvranan imgenin parlaklığı gözlerimi acıttı. Logrus’u hemen yok ettim ve kargaşa dinmeye başladı.</p>

  <p class="calibre1">"Bu da neydi?" diye sordu Coral.</p>

  <p class="calibre1">Gülümsemeye çalıştım, ama pek beceremedim.</p>

  <p class="calibre1">"Hep denemek istediğim küçük bir deney," dedim.</p>

  <p class="calibre1">"Bir şey öğrendin mi?"</p>

  <p class="calibre1">"Bir daha yapmamayı belki," diye yanıt verdim.</p>

  <p class="calibre1">"Ya da en azından misafir gidene kadar," dedi. “Bu canımı yaktı."</p>

  <p class="calibre1">"Affedersin."</p>

  <p class="calibre1">Sakinleşmiş olan Desen’in yanına gitti.</p>

  <p class="calibre1">"Ürkütücü," diye yorum yaptı. “Rüyadaki bir ışık gibi. Ama muhteşem. Ve mirasınıza kavuşmak için hepinizin bunu yürümesi gerekiyor, öyle mi?"</p>

  <p class="calibre1">"Evet."</p>

  <p class="calibre1">Çevresini dolaşarak yavaşça sağa gitti. Onu takip ettim. Bakışları, yaylar ve dönüşlerden, kısa, düz çizgilerden ve uzun kıvrımlardan oluşan geniş mekanın üzerinde dolaştı.</p>

  <p class="calibre1">"Zordur herhalde, değil mi?"</p>

  <p class="calibre1">"Evet. Hilesi ilerlemeye devam etmek ve dursan bile mücadele etmeye devam etmektir," diye yanıt verdim.</p>

  <p class="calibre1">Sağa doğru yürümeye devam ederek arka tarafına geldik.</p>

  <p class="calibre1">Desen yerin üzerinde değil içinde gibiydi, sanki bir cam tabakasının ardından görülüyordu. Ama yüzey hiçbir yerde kaygan değildi.</p>

  <p class="calibre1">Coral farklı bir açıdan incelerken bir dakika kadar durduk.</p>

  <p class="calibre1">"Eee, nasıl buldun?" diye sordum sonunda.</p>

  <p class="calibre1">"Estetik," dedi.</p>

  <p class="calibre1">"Başka?"</p>

  <p class="calibre1">"Güç," dedi. “Bir şey yayıyor gibi." Öne eğildi ve elini en yakın çizginin üzerinde gezdirdi. “Neredeyse fiziksel bir baskı," diye ekledi.</p>

  <p class="calibre1">Biraz daha ilerledik, büyük desenin arka tarafını dolandık.</p>

  <p class="calibre1">Desen’in karşısında, lambanın, girişin yakınında parladığı yeri görebiliyordum. Şimdi baktığımız büyük aydınlığın yanında, verdiği ışık önemsiz kalıyordu.</p>

  <p class="calibre1">Coral kısa süre sonra yine durdu. İşaret etti.</p>

  <p class="calibre1">"Burada sona eriyor gibi görünen şu tek çizgi ne?" diye sordu.</p>

  <p class="calibre1">"Son değil," dedim. “Başlangıç. Desen’in yürünmeye başlandığı yer orasıdır."</p>

  <p class="calibre1">Yakına yürüdü, elini üzerinden geçirdi.</p>

  <p class="calibre1">"Evet," dedi biraz sonra. “Burada başladığını hissedebiliyorum."</p>

  <p class="calibre1">Orada ne kadar durduk, bilmiyorum. Sonra uzandı, elimi tutup sıktı.</p>

  <p class="calibre1">"Her şey için teşekkürler," dedi.</p>

  <p class="calibre1">Tam ona neden veda eder gibi konuştuğunu sormak üzereydim ki öne adım attı ve ayağını çizginin üzerine koydu.</p>

  <p class="calibre1">"Hayır!" diye haykırdım. “Dur!"</p>

  <p class="calibre1">Ama çok geçti. Ayağı çoktan zemine inmişti, çizmesinin tabanını bir parlaklık çevrelemişti.</p>

  <p class="calibre1">"Kıpırdama!" dedim. “Ne yaparsan yap, kıpırdama!"</p>

  <p class="calibre1">Yerinden ayrılmadan dediğimi yaptı. Aniden çok kuru gelen dudaklarımı yaladım.</p>

  <p class="calibre1">"Şimdi çizginin üzerine koyduğun ayağını kaldır ve gerile.</p>

  <p class="calibre1">Yapabiliyor musun?"</p>

  <p class="calibre1">"Hayır," diye yanıt verdi.</p>

  <p class="calibre1">Yanında diz çöktüm ve inceledim. Teorik olarak, bir kez Desen’e ayak basınca geri dönüş yoktur. Devam etmek dışında seçeneğiniz yoktur. Ya başarırsınız, ya da yolda bir yerde yok olursunuz. Diğer yandan, Coral çoktan ölmüş olmalıydı.</p>

  <p class="calibre1">Yine teorik olarak, Amber kanından olmayanların üzerine ayak bastıkları zaman hayatta kalmaları imkansızdır. Teori buraya kadar.</p>

  <p class="calibre1">"Sormak için uygun zaman değil," dedim. “Ama neden yaptın bunu?"</p>

  <p class="calibre1">"Mağarada tahminimin doğru olduğunu söyledin. Ne olduğumu bildiğini söyledin."</p>

  <p class="calibre1">Ne dediğimi hatırlıyordum, ama bu onun beden değiştiren varlık olması ile ilgili tahminimle ilgiliydi. Desen ile ilgili olabilecek ne anlamıştı? Ama onu Desen’in elinden kurtaracak bir büyü ararken açık yanıt aklıma geldi.</p>

  <p class="calibre1">"Aileyle ilgili...?" dedim alçak sesle.</p>

  <p class="calibre1">"Ben doğmadan önce Kral Oberon’un annemle ilişkisi olduğu söylenir," dedi. “Zamanlama doğru geliyor. Ama yalnızca bir dedikoduydu. Kimseden ayrıntı öğrenemedim. Bu yüzden asla emin olamadım. Ama doğru olmasını hayal ediyordum. Doğru olmasını istiyordum. Beni buraya getirecek bir tünel bulmayı umuyordum. Gizlice içeri girmek, Desen’i yürümek ve gölgelerin benim için açıldığını görmek istiyordum.</p>

  <p class="calibre1">Ama korkuyordum da, çünkü yanılıyorsam öleceğimi biliyordum. Sonra, sen öyle konuşunca rüyalarıma yanıt vermiş oldun. Ama korkum geçmedi. Hâlâ korkuyorum. Ama artık başaracak kadar güçlü olmadığımdan korkuyorum."</p>

  <p class="calibre1">Onunla tanıştığımda hissettiğim o tanıdık his... Aniden buna sebep olan genel aile hatlarını fark ettim. Burnu ve alnı biraz Fiona’yı andırıyordu, çenesi ve elmacık kemikleri biraz Flora’ya. Ama saçları, gözleri, boyu ve yapısı kendisine aitti.</p>

  <p class="calibre1">Sözde babasına ve kız kardeşine benzemediği kesindi.</p>

  <p class="calibre1">Yukarı kattaki koridorda, batıda duran ve sık sık incelediğim, büyükbabamın pis pis gülümseyen portresini hatırladım.</p>

  <p class="calibre1">Zampara piç yine başarmıştı. Ama hakkını vermek gerekirdi, çok yakışıklı bir adamdı...</p>

  <p class="calibre1">İçimi çekip ayağa kalktım. Elimi omzuna koydum.</p>

  <p class="calibre1">"Dinle, Coral," dedim. “Hepimiz denemeden önce bilgi aldık. Sen bir adım daha atmadan önce sana anlatacağım ve ben konuşurken benden sana enerji aktığını hissedebilirsin. Olabildiğince güçlü olmanı istiyorum. Bir sonraki adımı attıktan sonra, ortaya ulaşana kadar durmanı istemiyorum. Sen yürürken talimatlar verebilirim. Ne söylersem hemen, düşünmeden yap.</p>

  <p class="calibre1">"İlk önce sana Perdeleri ve direnç noktalarını anlatacağım..."</p>

  <p class="calibre1">Ne kadar süre anlattım, bilmiyorum.</p>

  <p class="calibre1">İlk Perde’ye yaklaşmasını izledim.</p>

  <p class="calibre1">"Ürpertiyi ve şokları görmezden gel," dedim. “Seni incitemezler. Kıvılcımların dikkatini çekmesine izin verme. En büyük dirence rastlamak üzeresin. Hızlı nefes almaya başlama."</p>

  <p class="calibre1">Zorla ilerlemesini izledim.</p>

  <p class="calibre1">"Güzel," dedim. Daha kolay bir yere geldiğinde bir sonraki Perde’nin çok daha kötü olduğunu söylememeye karar verdim. “Bu arada, çıldırdığını sanma. Kısa süre sonra zihinsel oyunlar oynamaya başlayacak..."</p>

  <p class="calibre1">"Başladı bile," diye karşılık verdi. “Ne yapmalıyım?"</p>

  <p class="calibre1">"Muhtemelen çoğu anılarınla ilgili. Bırak akıp geçsinler. Sen dikkatini yola ver."</p>

  <p class="calibre1">Devam etti ve konuşarak İkinci Perde’yi geçmesini sağladım. Çıktığında kıvılcımlar neredeyse omzuna geliyordu.</p>

  <p class="calibre1">Onun yayların içinde mücadele etmesini izledim, sonra zorlu kıvrımlar, uzun yaylar, dönüşler, geri dönüşler geldi. Bazen hızlı yürüyor, bazen neredeyse kıpırtısız kalıyordu. Ama ilerlemeye devam etti. Fikri anlamıştı ve gerekli irade de var gibi görünüyordu. Artık bana ihtiyacı olduğunu sanmıyordum.</p>

  <p class="calibre1">Önerecek başka bir şeyim kalmadığından, sonucun tamamen ona bağlı olduğundan emindim.</p>

  <p class="calibre1">Bu yüzden çenemi kapatıp izledim. Sinirliydim, ama kendi bedenimin sanki oradaki benmişim gibi beklenti içinde eğilmesini, dönmesini, kaymasını ve bastırmasını engelleyemiyordum.</p>

  <p class="calibre1">Büyük Yay’a geldiği zaman canlı bir alevdi. İlerleyişi çok yavaştı, ama pes etmez bir havası vardı. Sonuç ne olursa olsun, değişmekte olduğunu, çoktan değiştiğini, Desen’in kendisini onun içine işlediğini, bu değişimin sonuna çok yaklaştığını biliyordum. Bir an durmuş gibi göründüğünde neredeyse haykıracaktım, ama kız bir kez ürperdi, sonra devam etti ve sözler boğazımda söndü. Son Perde’ye yaklaşırken alnımı koluma sildim. Sonuç ne olursa olsun, kuşkularını kanıtlamıştı.</p>

  <p class="calibre1">Ancak Amber’in çocuklarından biri buraya kadar hayatta kalabilirdi.</p>

  <p class="calibre1">Son Perde’yi delip geçmesi ne kadar sürdü, bilmiyorum.</p>

  <p class="calibre1">Çabası zamansızlaştı ve o uzun anda kısılı kaldı. Aşırı yavaş çekimde alev alev bir resim gibiydi, onu saran bulut tüm odayı büyük, mavi bir mum gibi aydınlatıyordu.</p>

  <p class="calibre1">Sonra geçti ve son kısa yaya girdi. Son üç adım Desen’in en güç kısmı olabilir. Çıkış noktasından önce bir tür psişik yüzey gerilimi insanın karşılaştığı fiziksel ataletle birleşir.</p>

  <p class="calibre1">Yine durduğunu sandım, ama yalnızca öyle görünüyordu.</p>

  <p class="calibre1">O üç adımın acı verici yavaşlığı birinin tai-chi yapmasını izlemek gibiydi. Ama tamamladı ve hareket etti. Eğer o son adım onu öldürmezse, tamamen serbest kalmış, eve gelmiş olacakta O zaman konuşabilirdik...</p>

  <p class="calibre1">Son an uzadı, uzadı, uzadı. Sonra ayağının öne hareket ettiğini ve Desen’den çıktığını gördüm. Kısa süre sonra diğer ayak takip etti ve nefes nefese merkezde durdu.</p>

  <p class="calibre1">"Tebrikler!" diye bağırdım.</p>

  <p class="calibre1">Zayıfça sağ elini salladı ve solunu kaldırıp gözlerini siperledi. Bir dakika kadar o şekilde durdu. Desen’i yürümüş olanlar bu duyguyu anlar. Yine seslenmedim, kendine gelmesine, zaferinin tadını çıkardığı o sessizliği hissetmesine izin verdim.</p>

  <p class="calibre1">Desen o sırada, yüründükten hemen sonra sık sık yaptığı gibi daha parlak yanıyordu. Bu mağaraya bir peri ülkesi niteliği veriyordu -mavi ışıklar ve gölgeler- ve uzak köşede, kör balıkların yüzdüğü o küçük, durgun gölü bir ayna haline getiriyordu. Bunun Coral için, Amber için ne anlamı olduğunu düşünmeye çalıştım...</p>

  <p class="calibre1">Aniden doğruldu.</p>

  <p class="calibre1">"Yaşayacağım," diye bildirdi.</p>

  <p class="calibre1">"Güzel," diye yanıt verdim. “Artık bir seçeneğin var, biliyorsun."</p>

  <p class="calibre1">"Ne demek istiyorsun?" diye sordu.</p>

  <p class="calibre1">"Şimdi Desenin seni herhangi bir yere nakletmesini isteyebilirsin," diye açıkladım. “Yani seni buraya getirmesini ya da süitine götürerek uzun bir yürüyüşten kurtarmasını isteyebilirsin. Arkadaşlığından çok hoşlansam da, oldukça yorgun olduğundan ikincisini seçmeni öneririm. Sonra güzel, sıcak bir banyo yaparsın ve yemek için uzun uzun giyinirsin. Seninle yemek odasında buluşuruz. Olur mu?"</p>

  <p class="calibre1">Başını iki yana sallarken gülümsemekte olduğunu gördüm.</p>

  <p class="calibre1">"Böyle bir fırsatı boşa harcamayacağım," dedi.</p>

  <p class="calibre1">"Dinle, bu duyguyu bilirim," dedim. “Ama bence kendine haklın olmalısın. Çıkıp tuhaf bir yere gitmek tehlikeli olabilir ve henüz gölge yürüyüşü eğitimin olmadığı için geri dönmekte zorlanabilirsin."</p>

  <p class="calibre1">"Bu bir tür irade ve beklenti meselesi, değil mi?" diye sordu. “İlerlerken çevreye imgeler empoze ediyorsun, değil mi?"</p>

  <p class="calibre1">"Bundan daha zor," dedim. “Çıkış noktası olarak bazı niteliklerden faydalanmayı öğrenmen gerek. Normalde ilk gölge yürüyüşünde deneyimli biri sana eşlik eder..."</p>

  <p class="calibre1">"Tamam, fikri anladım."</p>

  <p class="calibre1">"Bu yeterli değil," dedim. “Fikirler iyidir, ama bir de geri beslemesi var. İşe yaramaya başladığı zaman hissettiğin belirli bir duygu var. Bu öğretilemez. Yaşanmalıdır ve emin olana kadar yanında bir rehber bulundurmalısın."</p>

  <p class="calibre1">"Deneme yanılma iş görür gibi görünüyor."</p>

  <p class="calibre1">"Belki," diye yanıt verdim. “Ama ya başın belaya girerse? Öğrenmeye başlamak için hiç uygun bir zaman olmaz. Oldukça dikkat dağıtıcı..."</p>

  <p class="calibre1">"Tamam. Kafandakini anlattın. Neyse ki ben öyle bir duruma düşmeme sebep olacak bir şey planlamıyorum."</p>

  <p class="calibre1">"Ne planlıyorsun?"</p>

  <p class="calibre1">Doğruldu ve elini geniş bir hareketle salladı.</p>

  <p class="calibre1">"Desen’i öğrendiğimden bu yana, buraya kadar gelebilirsem denemek istediğim bir şey var," dedi.</p>

  <p class="calibre1">"Bu ne olabilir?"</p>

  <p class="calibre1">"Ondan beni gitmem gereken yere göndermesini isteyeceğim."</p>

  <p class="calibre1">"Anlamadım."</p>

  <p class="calibre1">"Seçimi Desen’e bırakacağım."</p>

  <p class="calibre1">Başımı iki yana salladım.</p>

  <p class="calibre1">"O şekilde işlemiyor," dedim. “Ona seni nakletmesi için bir emir vermelisin."</p>

  <p class="calibre1">"Bunu nereden biliyorsun?"</p>

  <p class="calibre1">"Öyle çalışıyor."</p>

  <p class="calibre1">"Söylediğim şeyi hiç denedin mi?"</p>

  <p class="calibre1">"Hayır. Hiçbir şey olmazdı."</p>

  <p class="calibre1">"Birinin denediğini biliyor musun?"</p>

  <p class="calibre1">"Zaman kaybı olur. Bak, Desen bir şekilde akıl sahibiymiş, kendi başına karar verebilirmiş ve bunu uygulayabilirmiş gibi konuşuyorsun."</p>

  <p class="calibre1">"Evet," diye yanıt verdi. “Ve biraz önce yaşadığım deneyimden sonra beni çok iyi tanımış olmalı. Bu yüzden tavsiyesini alacağım ve..."</p>

  <p class="calibre1">"Bekle!" dedim.</p>

  <p class="calibre1">"Evet?"</p>

  <p class="calibre1">"Bir şey olması durumunda nasıl geri döneceksin?"</p>

  <p class="calibre1">"Yürürüm, sanırım. Demek bir şey olabileceğini itiraf ediyorsun."</p>

  <p class="calibre1">"Evet," dedim. “Bilinçaltında bir yeri ziyaret etmek istiyor olman, Desen’in onu okuması ve ona emretmişçesine seni oraya götürmesi mümkün. Bu Desen’in akıl sahibi olduğunu kanıtlamaz. Yalnızca duyarlı olduğunu kanıtlar. Şimdi, orada duran ben olsaydım, böyle bir riske girmeye korkardım. Ya farkında olmadığım bir intihar eğilimim varsa? Ya da..."</p>

  <p class="calibre1">"Uzatıyorsun," diye yanıt verdi. “Gerçekten uzatıyorsun."</p>

  <p class="calibre1">"Yalnızca güvenli oynamanı öğütlüyorum. Keşfe çıkabileceğin bütün bir ömür var önünde. Bu gerçekten aptalca..."</p>

  <p class="calibre1">"Yeter!" dedi. “Kararımı verdim, o kadar. Doğru geliyor.</p>

  <p class="calibre1">Daha sonra görüşürüz, Merlin."</p>

  <p class="calibre1">"Bekle!" diye haykırdım yine. “Tamam. Yapman gerekiyorsa yap. Ama bırak ilk önce sana bir şey vereyim."</p>

  <p class="calibre1">"Ne?"</p>

  <p class="calibre1">"Zor bir anda çıkış yolu. Burada."</p>

  <p class="calibre1">Koz Kartlarımı çıkardım, kendi kartımı seçtim. Sonra hançerimi ve kınını kemerimden çözdüm. Kartı sapına sarıp mendilimle bağladım.</p>

  <p class="calibre1">"Koz Kartlarının nasıl kullanıldığı konusunda fikrin var mı?"</p>

  <p class="calibre1">"Gözlerini dikiyorsun ve iletişim gerçekleşene kadar söz konusu kişiyi düşünüyorsun, değil mi?"</p>

  <p class="calibre1">"Bu yeterli," dedim. “Benimkini al. Yanında götür. Eve dönmek istediğinde beni ara, seni alırım."</p>

  <p class="calibre1">Desen’in üzerinden attım. Kolaylıkla yakaladı ve kemerine, kendininkinin karşısına astı.</p>

  <p class="calibre1">"Teşekkürler," dedi doğrularak. “Sanırım artık deneyeceğim."</p>

  <p class="calibre1">"Gerçekten işe yaraması durumunda, fazla oyalanma. Tamam mı?"</p>

  <p class="calibre1">"Tamam," diye yanıt verdi ve gözlerini kapattı.</p>

  <p class="calibre1">Bir an sonra gitmişti. Eyvah.</p>

  <p class="calibre1">Desen’in kenarına gittim ve elimi üzerinde tuttum. Orada kıpırdanan güçleri hissedebiliyordum.</p>

  <p class="calibre1">"Umarım ne yaptığını biliyorsundur," dedim. “Onu geri istiyorum."</p>

  <p class="calibre1">Bir kıvılcım fırladı ve avucumu gıdıkladı.</p>

  <p class="calibre1">"Gerçekten akıl sahibi olduğunu mu anlatmaya çalışıyorsun?"</p>

  <p class="calibre1">Çevremdeki her şey dönmeye başladı. Bir an sonra baş dönmesi geçti ve fark ettiğim ilk şey, lambanın sağ ayağımın yanında durduğu oldu. Çevreme bakındığım zaman Desen’in karşı tarafında, kapının yanında durduğumu fark ettim.</p>

  <p class="calibre1">"Alanın içindeydim ve ben çoktan ahenk kazandım," dedim. “Yalnızca bilinçsiz dışarı çıkma arzumdu."</p>

  <p class="calibre1">Sonra lambayı aldım, kapıyı arkamdan kilitledim ve anahtarı çengele astım. O şeye hâlâ güvenmiyordum. Gerçekten yardım etmek isteseydi beni doğrudan odama götürürdü ve beni bunca basamaktan kurtarırdı.</p>

  <p class="calibre1">Tünel boyunca seğirttim. Şimdiye dek yaşadığım en ilginç buluşmaydı.</p>
</body>
</html>
