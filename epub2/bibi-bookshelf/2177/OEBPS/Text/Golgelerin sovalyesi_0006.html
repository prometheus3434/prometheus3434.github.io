<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 6</b></span></h2>

  <p class="calibre1">Sağdaki yola girdim ve kanımın düştüğü her yerde gerçeklik birazcık eridi. Ama hızlı iyileşirim ve kısa süre sonra kanama durdu. Hatta fazla zaman geçmeden zonklama da kesildi.</p>

  <p class="calibre1"><i class="calibre6">Her tarafım kan oldu, patron.</i></p>

  <p class="calibre1">"Ateş de olabilirdi," diye fikrimi söyledim.</p>

  <p class="calibre1"><i class="calibre6">Geride, taşların orada biraz da dağlandım.</i></p>

  <p class="calibre1">"Buna üzüldüm. Neler olduğunu hâlâ anlamadın mı?"</p>

  <p class="calibre1"><i class="calibre6">Kastettiğin buysa, yeni talimat yok. Ama artık bunu nasıl yapacağımı bildiğime göre, düşünüyordum ve burası gittikçe daha büyüleyici oluyor. Mesela bütün bu Desen-hayaleti meselesi. Eğer Desen buraya doğrudan işleyemiyorsa, en azından ajan kullanabiliyor. Sence Logrus da aynısını yapmanın bir yolunu bulamaz mı?</i></p>

  <p class="calibre1">"Sanırım bu mümkün."</p>

  <p class="calibre1"><i class="calibre6">Burada, gerçekliğin alt tarafında, gölgeler arasında, aralarında bir tür düello gerçekleşiyormuş izlenimine kapıldım. Ya en önce burası oluşmuşsa? Hatta Gölge’den bile önce? Ya en baştan beri, tuhaf bir metafizik yolla burada savaşıp duruyorlarsa?</i></p>

  <p class="calibre1">"Savaşıyorlarsa ne olmuş?"</p>

  <p class="calibre1"><i class="calibre6">Bu, Gölge’yi sonradan üretilmiş bir şey, kutuplar arasındaki gerilimin yan ürünü yapıyor.</i></p>

  <p class="calibre1">"Korkarım anlamadım, Frakir."</p>

  <p class="calibre1"><i class="calibre6">Ya Amber ve Kaos Sarayları yalnızca bu çatışma için ajan sağlamak üzere yaratıldıysa?"</i></p>

  <p class="calibre1">“Ya bu fikir içine, son geliştirilmen sırasında Logrus tarafından konulduysa?"</p>

  <p class="calibre1"><i class="calibre6">Neden</i>?</p>

  <p class="calibre1">“Bana çatışmanın insanlardan daha önemli olduğunu düşündürmenin bir başka yolu. Taraf seçmem için bir başka baskı."</p>

  <p class="calibre1"><i class="calibre6">Kendimi kullanılmış hissetmiyorum.</i></p>

  <p class="calibre1">“Senin de işaret ettiğin gibi, bu düşünme işinde yenisin. Ve oyunda bu kadar yeniyken, senin için oldukça kötü bir soyut düşünce çizgisi."</p>

  <p class="calibre1"><i class="calibre6">Öyle mi?</i></p>

  <p class="calibre1">"Bana güvenebilirsin."</p>

  <p class="calibre1"><i class="calibre6">Bu bizi neyle baş başa bırakıyor?</i></p>

  <p class="calibre1">"Yükseklerden, nahoş bir ilgiyle."</p>

  <p class="calibre1"><i class="calibre6">Burası onların savaş bölgesiyse, diline dikkat etsen iyi olur.</i></p>

  <p class="calibre1">“İki aile için de bir yara. Anlamadığım bir sebepten, bu oyunda bana ihtiyaçları var. Tahammül edeceklerdir."</p>

  <p class="calibre1">Yukarıda bir yerden gök gürültüsü duydum.</p>

  <p class="calibre1"><i class="calibre6">Ne demek istediğimi anlıyor musun?</i></p>

  <p class="calibre1">"Blöf," diye yanıt verdim.</p>

  <p class="calibre1"><i class="calibre6">Kimin?</i></p>

  <p class="calibre1">“Desen’in sanırım. Bu kısımda onun hayaletleri gerçekliğe hâkim gibi görünüyor."</p>

  <p class="calibre1"><i class="calibre6">Biliyor musun, bütün bunlar hakkında yanılıyor olabiliriz. Yalnızca körlemesine bir atış.</i></p>

  <p class="calibre1">"Ben de karanlıktan körlemesine ateş edilmiş hissediyorum. İşte bu yüzden başkalarının kurallarıyla oynamayı reddediyorum."</p>

  <p class="calibre1"><i class="calibre6">Bir planın var mı?</i></p>

  <p class="calibre1">“Gevşek kal. Ve 'öldür' dersem, yap. Nereye gidiyorsak gidelim"</p>

  <p class="calibre1">Yine koşmaya başladım, sisi ve hayaletçilik oynayan hayaletleri, hayalet şehirde bıraktım. Karanlık arazide parlak yol, koşan ben, arazi beni değiştirmeye çalışırken, ters gölge kaydırma. Ve ileride bir alevlenme, daha fazla gök gürültüsü, önümde belirip kaybolan sanal sokak sahnesi.</p>

  <p class="calibre1">Ve sonra sanki kendimle yarışıyormuşum gibi oldu, karanlık bir şekil parlak yola fırlamıştı. Bir şekilde, bunun gerçekten bir ayna etkisi olduğunu fark edinceye kadar. Sağımdaki şeklin hareketleri benimkileri taklit ediyordu; solumdan geçen sahneler diğerinin sağında tekrarlanıyordu.</p>

  <p class="calibre1"><i class="calibre6">Neler oluyor, Merle?</i></p>

  <p class="calibre1">“Bilmiyorum," dedim. “Ama simgecilik, kinayeli öyküler ve süslü mecazi saçmalıklar havasında değilim. Eğer bu, yaşam kendinle yaptığın bir yarıştır, demekse, iğrenç bir şey. Eğer bu gösteriyi yöneten gerçekten basmakalıp Güçler değilse. Eğer öyleyse, bu beklenir bir şey. Sen ne düşünüyorsun?"</p>

  <p class="calibre1"><i class="calibre6">Hâlâ şimşek çarpmasına maruz kalma tehlikesi içinde olduğunu düşünüyorum.</i></p>

  <p class="calibre1">Şimşek gelmedi, ama yansımam geldi. İmge etkisi daha önce tanık olduğum yol kenarı bölümlerinden daha uzun sürdü.</p>

  <p class="calibre1">Onu görmezden gelmek, önemsememek üzereydim ki, yansımam hız kazanıp beni geçti.</p>

  <p class="calibre1"><i class="calibre6">Eyvah</i>.</p>

  <p class="calibre1">“Evet," diye onayladım, arayı kapatmak ve karanlık şeklin hızına ayak uydurmak için hızımı arttırdım.</p>

  <p class="calibre1">Yetiştiğimde ancak birkaç metre paralel koştuk. Sonra o yine geçmeye başladı. Hızımı arttırdım ve onu bir kez daha yakaladım. Sonra, bir dürtüyle ciğerlerimi doldurdum, eğildim ve öne geçtim.</p>

  <p class="calibre1">İkizim bunu bir süre sonra fark etti, hızlandı ve yaklaşmaya başladı. Kendimi daha da zorladım ve öndeki yerimi korudum. Ne için yarışıyorduk ki?</p>

  <p class="calibre1">İleriye baktım. Uzakta patikanın genişlediği bir yer görebiliyordum. O noktada yolu kesen bir kurdele var gibiydi. Tamam. Her ne anlamı varsa, denemeye karar verdim.</p>

  <p class="calibre1">Belki yüz metre kadar önde kaldım, sonra gölgem yine yetişmeye başladı. Biraz daha zorladım ve o kısalmış arayı bir süre korumayı başardım. Sonra o yine hareketlendi, kurdeleye kadar korumakta zorlanacağını tahmin ettiğim bir hızla yaklaştı. Yine de, insanın öğrenmek için durup seyredeceği bir şey değildi. Tüm gücümü akıttım. Koştum.</p>

  <p class="calibre1">Orospu çocuğu bana yaklaştı, yaklaşmaya devam etti, yetişti, geçti, bir an sendeledi. O anda yanına yanaştım. Ama o şey bir kez daha gevşemedi. İlerlemekte olduğumuz o korkunç hızı korudu, fakat kalbim patlamadığı sürece durmaya hiç niyetim yoktu.</p>

  <p class="calibre1">Neredeyse yan yana koşmaya devam ettik. İçimde bitişte kullanılacak bir enerji patlaması kalmış mıydı, bilmiyordum.</p>

  <p class="calibre1">Biraz önde miydim, yan yana mıydık, yoksa biraz arkada mıydım, anlayamıyordum. Paralel parlak yollarda, o parıltılı çizgiye doğru koşarken aniden cam ara yüzey hissi kayboldu. İki dar görünüşlü yol, tek bir geniş yol oldu. Diğerinin kolları ve bacakları benimkinden farklı hareket ediyordu.</p>

  <p class="calibre1">Son düzlüğe girerken birbirimize daha da yaklaştık. Sonunda, tanıyacak kadar yakın. Yanında koştuğum benim imgem değildi, çünkü onun saçları arkada dalgalanıyordu ve sol kulağının olmadığını gördüm.</p>

  <p class="calibre1">Son bir hız patlaması yapabildim. Diğeri de aynısını yaptı.</p>

  <p class="calibre1">Kurdeleye geldiğimizde birbirimize çok yakındık. İlk önce ben vardım sanırım, ama emin olamıyordum.</p>

  <p class="calibre1">Kurdeleden geçtik, nefes nefese yere yıkıldık. Onu gözetim altında bulundurmak için hızla yuvarlandım, ama o orada sadece nefes nefese yatıp kaldı. Sağ elimi silahımın kabzasına koydum ve kulaklarımda uğuldayan kanın sesini dinledim.</p>

  <p class="calibre1">Nefesimi biraz düzenledikten sonra, “Öyle koşabildiğini bilmiyordum, Jurt," dedim.</p>

  <p class="calibre1">Kısa bir kahkaha attı.</p>

  <p class="calibre1">"Benim hakkımda bilmediğim çok şey var, ağabey."</p>

  <p class="calibre1">"Eminim," dedim.</p>

  <p class="calibre1">Sonra elinin tersiyle alnını sildi ve Kolvir mağaralarında kaybettiği parmağın yerinde olduğunu gördüm. Ya bu farklı bir zaman çizgisindeki Jurt’tu, ya da...</p>

  <p class="calibre1">"Ee, Julia nasıl?" diye sordum. “İyileşecek mi?"</p>

  <p class="calibre1">"Julia mı?" dedi. “O da kim?"</p>

  <p class="calibre1">"Pardon," dedim. “Sen yanlış Jurt’sun."</p>

  <p class="calibre1">“Şimdi bu da Ne demek oluyor?" diye sordu, bir dirseğine dayanıp sağlam gözüyle dik dik bana bakarak.</p>

  <p class="calibre1">"Gerçek Jurt, Amber Deseni’ne hiç yaklaşmadı..."</p>

  <p class="calibre1">"Gerçek Jurt benim.'"</p>

  <p class="calibre1">“Senin tüm parmakların tamam. O bir tanesini yeni kaybetti. Oradaydım."</p>

  <p class="calibre1">Aniden bakışlarını kaçırdı.</p>

  <p class="calibre1">“Sen bir Logrus-hayaleti olmalısın," diye devam ettim. “Desen’in çektiği numarayı yapıyor. Onu yürüyenleri kaydediyor."</p>

  <p class="calibre1">"Olan... bu mu?" diye sordu. “Neden burada olduğumu... pek hatırlayamıyorum. Seninle yarışmak dışında."</p>

  <p class="calibre1">“İddiaya girerim buradan önce en son hatırladığın şey Logrus’u yürümendir."</p>

  <p class="calibre1">Gözlerime baktı. Başını salladı.</p>

  <p class="calibre1">"Haklısın. Bunun anlamı ne?" diye sordu.</p>

  <p class="calibre1">“Emin değilim," dedim. “Ama bazı fikirlerim var. Burası bir tür sonsuz Gölge altı. Desen ve Logrus için sınırdışı sayılıyor. Ama görünüşe göre ikisi de hayaletleri -biz yürürken yaptıkları kayıtlara dayalı, yapay kişiler- aracılığıyla buraya ulaşabiliyor..."</p>

  <p class="calibre1">“Yani ben bir tür kayıttan başka bir şey değil miyim?" Ağlamak üzereymiş gibi görünüyordu. “Biraz önce her şey harika görünüyordu. Logrus’u yürümeyi başarmıştım. Gölge’nin tamamı ayaklarımın altına serilmişti." Şakaklarını ovaladı. Sonra, “Sen!" dedi tükürürcesine. “Bir şekilde, sırf senin yüzünden buraya getirildim. Seninle yarışmak için, bu yarışta üstünlüğünü kanıtlaman için."</p>

  <p class="calibre1">"İyi bir iş çıkardın. Öyle koşabildiğini bilmiyordum."</p>

  <p class="calibre1">“Senin kolejde koştuğunu öğrendiğimde çalışmaya başladım. Seni geçebilecek kadar iyi olmak istiyordum."</p>

  <p class="calibre1">"Çok iyisin," diye onayladım.</p>

  <p class="calibre1">“Ama sen olmasan bu lanet yerde olmayacaktım. Ya da..."</p>

  <p class="calibre1">Dudağını çiğnedi. “Bu pek doğru değil, değil mi?" diye sordu.</p>

  <p class="calibre1">"Hiçbir yerde olmayacaktım. Ben yalnızca bir kayıtım..." Sonra doğrudan bana baktı. “Ne kadar dayanıyoruz?" dedi. “Bir Logrus-hayaletinin ömrü nedir?"</p>

  <p class="calibre1">“Hiçbir fikrim yok," dedim, “nasıl yaratılır, nasıl korunur. Ama birkaç Desen-hayaletiyle karşılaştım ve kanımın bir şekilde onları hayatta tuttuğu izlenimini edindim. Onlara biraz otonomi, Desen’e karşı bağımsızlık veriyor. Aralarında yalnızca -Brand- kan yerine ateş aldı ve çözüldü. Deirdre kan aldı, ama sonra alınıp götürüldü. Yeterince alabildi mi, bilmiyorum."</p>

  <p class="calibre1">Başını iki yana salladı.</p>

  <p class="calibre1">“İçimde bir his var -nereden geldiğini bilmiyorum- öyle bir şey benim için de işe yarabilirdi, Desen için kan, Logrus için ateş."</p>

  <p class="calibre1">“Kanımın hangi bölgelerde uçuşkan olduğunu bilmiyorum," dedim.</p>

  <p class="calibre1">“Burada alevlenir," diye yanıt verdi. “Kimin hâkim olduğuna bağlı. Ben biliyor gibiyim. Nasıl, bilmiyorum."</p>

  <p class="calibre1">"O zaman neden Brand Logrus bölgesinde ortaya çıktı?"</p>

  <p class="calibre1">Sırıttı.</p>

  <p class="calibre1">“Belki Desen bir tür çökertme planı için bir haini kullanmıştır. Ya da belki Brand kendi başına bir şey becermeye çalışmıştır. Desen’e kazık atmak gibi."</p>

  <p class="calibre1">“Bu karakterine uyar," diye kabul ettim, nefesim sonunda yavaşlarken.</p>

  <p class="calibre1">Çizmemden Kaos hançerimi çıkardım, sol önkolumu kestim, ateş fışkırttığını gördüm ve ona uzattım.</p>

  <p class="calibre1">“Çabuk! Alabiliyorsan al!" diye haykırdım. “Logrus seni geri çağırmadan önce!"</p>

  <p class="calibre1">Kolumu yakaladı ve benden fışkıran ateşi sanki içine çekti. Bakışlarımı indirdiğim zaman ayaklarının, sonra bacaklarının saydamlaştığını gördüm. Logrus onu geri çağırmak için harekete geçmiş gibiydi, tıpkı Desen’in Deirdre’ye yaptığı gibi.</p>

  <p class="calibre1">Bacakları olan pusun içinde alev alev burgaçların döndüğünü gördüm. Sonra, aniden söndüler ve bacaklarının dış hatları bir kez daha görünür oldu. Benden uçuşkan kan çekmeye devam etti, ama artık, Deirdre’nin yaptığı gibi yaradan doğrudan içmekte olduğu alevleri göremiyordum. Bacakları katılaşmaya başladı.</p>

  <p class="calibre1">"Sabitleşiyorsun," dedim. “Daha fazla al."</p>

  <p class="calibre1">Bir şey sağ böbreğime çarptı, irkilerek uzaklaştım, düşerken döndüm. Yanımda uzun, esmer bir adam duruyor, bana indirdiği çizmesini geri çekiyordu. Yeşil pantolonu, siyah gömleği, başına dolanmış yeşil bir mendili vardı.</p>

  <p class="calibre1">“Ne sapıkça şey bu?" diye sordu. “Hem de kutsal bir noktada?"</p>

  <p class="calibre1">Dizlerimin üstüne çöktüm, doğruldum, sağ kolum kıvrıldı, bileğim döndü, kalçamdaki hançeri kavradı. Sol kolumu kaldırıp hançeri uzattım. Artık en son yaramdan ateş değil kan akıyordu.</p>

  <p class="calibre1">“Seni ilgilendirmez," dedim, sonra doğrulurken, emin olduğumdan adını ekledim, “Caine."</p>

  <p class="calibre1">Gülümsedi, eğildi, elleri çaprazlandı ve ayrıldı. Kolları kavuşurken elleri boştu, ama ayrılırken sağında bir hançer vardı.</p>

  <p class="calibre1">Sol önkoluna, o şişkin yenin altına bağlanmış bir kından gelmiş olmalıydı. Hızlı yapabilmek için bu hareketi çok çalışmış olmalıydı. Caine ve hançerler hakkında işittiğim şeyleri hatırlamaya çalıştım, sonra hatırlamamış olmayı diledim. Usta bir hançer dövüşçüsüydü. Lanet olsun.</p>

  <p class="calibre1">“Bana karşı avantajlısın," dedi. “Tanıdık geliyorsun, ama tanıştığımızı sanmıyorum."</p>

  <p class="calibre1">"Merlin," dedim. “Corwin’in oğlu."</p>

  <p class="calibre1">Ağır ağır çevremde dönmeye başlamıştı, ama durdu.</p>

  <p class="calibre1">"Buna inanmayı güç bulursam beni affet."</p>

  <p class="calibre1">"Dilediğine inan. Doğru."</p>

  <p class="calibre1">"Ya şu diğeri. Adı Jurt, değil mi?"</p>

  <p class="calibre1">Ayağa kalkmış olan kardeşimi işaret etti.</p>

  <p class="calibre1">"Bunu nereden biliyorsun?" diye sordum.</p>

  <p class="calibre1">Kaşlarını çatarak durdu, gözlerini kıstı.</p>

  <p class="calibre1">"Ben emin değilim," dedi sonra.</p>

  <p class="calibre1">“Ben biliyorum," dedim ona. “Nerede olduğunu ve buraya nasıl geldiğini hatırlamaya çalış."</p>

  <p class="calibre1">İki adım geriledi. Sonra, tam ben fark ettiğim ve “Jurt! Dikkat et!" diye bağırdığım an haykırdı, “İşte o!"</p>

  <p class="calibre1">Jurt döndü ve kaçtı. Hançeri fırlattım. Bu her zaman yapılacak en kötü şeydir, ama bir kılıcım vardı ve Caine bana ulaşmadan önce kılıç Caine’e ulaşabilirdi.</p>

  <p class="calibre1">Jurt hâlâ hızlıydı ve anında gözden kayboldu. Hançer, şaşırtıcı bir biçimde, ilk önce Caine’in sağ omzuna çarptı, belki iki santim kadar kasa saplandı. Sonra, o bana dönemeden, bedeni bir düzine farklı yöne doğru patladı, her tür insanlık işaretini bir anda emen bir dizi burgaç fışkırttı, burgaçlar birbirlerinin çevresinde dönerken tiz bir ıslık sesi çıkardılar, ikisi daha büyük bir varlığa birleşerek irileşti, sonra hızla diğerlerini de emdi ve her birleşmeyle ses daha da alçaldı. Sonunda tek bir burgaç kaldı. Bir an bana doğru sallandı, sonra gökyüzüne fırladı ve parçalandı. Hançer bana doğru fırlamış, bir adım sağıma inmişti. Hançeri aldığım zaman ılık olduğunu, ben çizmeme sokmadan önce birkaç saniye hafifçe vızıldadığını gördüm.</p>

  <p class="calibre1">"Ne oldu?" diye sordu Jurt geri dönüp yaklaşırken.</p>

  <p class="calibre1">“Görünüşe göre Desen-hayaletleri Saraylar’dan gelen silahlara şiddetli tepki veriyor," dedim.</p>

  <p class="calibre1">"El altında olması iyi oldu. Ama neden bana öyle saldırdı?"</p>

  <p class="calibre1">“Sanırım Desen onu senin otonomi kazanmanı önlemek için gönderdi. Ya da otonomi kazanmışsan, yok etmek için. Diğer tarafın ajanlarının bu yerde güç ve bağımsızlık kazanmasını istemediğini hissediyorum."</p>

  <p class="calibre1">“Ama ben tehdit değilim ki. Kendim dışında kimsenin tarafında değilim. Ben yalnızca buradan çıkıp gitmek ve kendi işime bakmak istiyorum."</p>

  <p class="calibre1">"Belki de bu başlı başına bir tehdit içeriyordur."</p>

  <p class="calibre1">"Nasıl?" diye sordu.</p>

  <p class="calibre1">“Sıra dışı geçmişinle bağımsız ajan olarak neler yapabileceğini kim bilir -olan bitenlerin ışığında? Güçlerin dengesini bozabilirsin. Yöneticilerin sokaklara saçılmasını istemediği bilgilere sahip olabilirsin. Çingene güvesi olabilirsin. Laboratuvardan kaçtığı zaman kimse çevreye nasıl bir etkisi olacağını bilmiyordu. Sen..."</p>

  <p class="calibre1">“Yeter!" Beni susturmak için elini kaldırdı. “Bunların hiçbiri umurumda değil. Gitmeme izin verirlerse ve beni rahat bırakırlarsa, onların yoluna çıkmam."</p>

  <p class="calibre1">"İkna etmen gereken ben değilim," dedim ona.</p>

  <p class="calibre1">Bir an bana baktı. Sonra döndü, tam bir çember çizdi. Yolun aydınlığının ötesinde tek görebildiğim karanlıktı, ama o şeye hitaben yüksek sesle bağırdı, “Beni duyuyor musunuz? Bunların hiçbirine bulaşmak istemiyorum. Yalnızca gitmek istiyorum. Yaşa ve yaşat, biliyorsunuz. Bu size de uyar mı?"</p>

  <p class="calibre1">Uzandım, bileğini yakaladım ve kendime doğru çektim.</p>

  <p class="calibre1">Bunu yaptım, çünkü başının üzerinde küçük, hayalet bir Logrus İmgesi benzerinin şekillenmeye başladığını görmüştüm.</p>

  <p class="calibre1">Bir an sonra, bir şimşek gibi çakarak, kırbaç şaklaması gibi bir ses eşliğinde indi, biraz önce durduğu boşluktan geçti, yok olurken yolda bir yokluk açtı.</p>

  <p class="calibre1">“Sanırım istifa etmek o kadar kolay olmayacak," dedi. Yukarıya baktı. “Bunlardan bir başkasını hazırlıyor olabilir. Her an, en beklenmedik anda yine saldırabilir."</p>

  <p class="calibre1">“Tıpkı gerçek hayat gibi," diye kabul ettim. “Ama bence sen bunu bir uyarı olarak kabul et ve bırak gitsin. Buraya ulaşmakta güçlük çekiyorlar. Daha da önemlisi, bu benim arayışım olduğuna göre, bana yardım mı edeceksin, beni engelleyecek misin, bu konuda bir kararın var mı?"</p>

  <p class="calibre1">“Şimdi sen bahsedince hatırladım," dedi, “orada seninle yarışacaktım, sonra dövüşecektik, sonra bir şey daha vardı."</p>

  <p class="calibre1">"Şimdiki duyguların ne?"</p>

  <p class="calibre1">“Asla iyi geçinemedik. Ama bu şekilde kullanılma fikrinden de pek hoşlanmadım."</p>

  <p class="calibre1">“Ben bu oyunda yolumu bulana ve buradan çıkana kadar ateşkes yapmaya var mısın?"</p>

  <p class="calibre1">"Benim çıkarım ne olacak?" diye sordu.</p>

  <p class="calibre1">“Bu lanet yerden çıkmanın yolunu bulacağım, Jurt. Sen de gelir, bana yardım edersin -ya da en azından yoluma çıkmazsın- ben de giderken seni yanımda götürürüm."</p>

  <p class="calibre1">Güldü.</p>

  <p class="calibre1">“Buradan çıkış yolu olduğundan emin değilim," dedi,</p>

  <p class="calibre1">"Güçler bizi serbest bırakmadığı sürece."</p>

  <p class="calibre1">“O zaman kaybedecek bir şeyin yok," dedim ona “ve muhtemelen denerken ölmemi izlersin."</p>

  <p class="calibre1">“Gerçekten de iki tür büyüyü de biliyor musun -Desen’in ve Logrus’unkileri?" diye sordu.</p>

  <p class="calibre1">"Evet. Ama Logrus’ta daha iyiyim."</p>

  <p class="calibre1">"Kaynağına karşı ikisini de kullanabilir misin?"</p>

  <p class="calibre1">“Bu çok ilginç bir metafizik nokta ve yanıtı bilmiyorum," dedim, “öğreneceğimden de emin değilim. Burada Güçleri çağırmak tehlikeli. Bu yüzden elimde yalnızca daha önceden hazırladığım birkaç büyü var. Bizi buradan çıkaracak şeyin büyü olduğunu sanmıyorum."</p>

  <p class="calibre1">"O zaman ne?"</p>

  <p class="calibre1">“Emin değilim. Ama bu yolun sonuna varıncaya kadar tamamen anlayacağımı sanmıyorum."</p>

  <p class="calibre1">“Eh, lanet olsun, bilmiyorum. Burası zamanımı harcayacak en sağlıklı yermiş gibi gelmiyor bana. Diğer yandan, ya benim gibi bir şeyin var olabileceği tek yerse? Ya bana bir kapı bulduğunda ve ben eşiği aştığımda eriyip gidersem?"</p>

  <p class="calibre1">“Desen-hayaletleri Gölge’de hüküm sürebiliyorsa, sanırım sen de yapabilirsin. Dworkin ve Oberon hayaletleri ben buraya gelmeden önce dışarıda beni ziyaret ettiler."</p>

  <p class="calibre1">"Bu cesaret verici. Sen olsan dener miydin?"</p>

  <p class="calibre1">"Hayatın üzerine iddiaya girebilirsin."</p>

  <p class="calibre1">Homurdandı.</p>

  <p class="calibre1">“Anladım. Bir süre seninle gelip ne olduğunu göreceğim. Yardım etmeye söz vermiyorum, ama seni engellemeyeceğim de."</p>

  <p class="calibre1">Elimi uzattım, ama başını iki yana salladı.</p>

  <p class="calibre1">“Anlık duygulara kapılmayalım," dedi bana. “El sıkışmadan sözüme inanmayacaksan, el sıkıştığımızda da inanmazsın, değil mi?"</p>

  <p class="calibre1">"Sanırım öyle."</p>

  <p class="calibre1">"Ve seninle el sıkışmak için büyük bir arzu duymuyorum."</p>

  <p class="calibre1">“İstediğim için üzgünüm," dedim. “Ama neden olduğunu söylemende sakınca var mı? Hep merak etmişimdir."</p>

  <p class="calibre1">Omuzlarını silkti.</p>

  <p class="calibre1">"Neden hep bir sebep olmak zorunda?" dedi.</p>

  <p class="calibre1">"Alternatifi mantıksızlık," diye yanıt verdim.</p>

  <p class="calibre1">"Ya da mahremiyet," dedi, dönerek.</p>

  <p class="calibre1">Bir kez daha yolda yürümeye başladım. Kısa süre sonra Jurt bana katıldı. Uzun süre sessizlik içinde yürüdük. Bir gün çenemi tutmayı ya da öndeyken bırakmayı öğreneceğim. İkisi de aynı.</p>

  <p class="calibre1">Yol bir süre düz ilerledi, ama sonra kaybolur gibi oldu.</p>

  <p class="calibre1">Kaybolduğu noktaya ulaştığımızda nedenini gördüm: Yol alçak bir çıkıntının arkasına kıvrılıyordu. Bu kıvrımı takip ettik ve kısa süre sonra bir başkasıyla karşılaştık. Sonra düzenli bir zikzak dizisine girdik, oldukça dik bir inişte olduğumuzu çabucak fark ettik. Bu dönüşlü yolda ilerlerken, aniden mesafenin ortasında asılı parlak bir eğri gördüm. Jurt elini kaldırıp işaret etti ve “Ne...?" diye başladı, ama tam o sırada bunun yükselmekte olan yolumuzun bir parçası olduğu belli oldu.</p>

  <p class="calibre1">Bunun üzerine, o anda durumu anladım ve dev bir çukura benzeyen bir şeye inmekte olduğumuzu fark ettim. Hava epey serinlemiş gibiydi.</p>

  <p class="calibre1">İnmeye devam ettik ve bir süre sonra soğuk ve nemli bir şey elimin üstüne dokundu. Bakışlarımı indirdiğim zaman bizi çevreleyen alaca karanlık parıltıda bir kar tanesinin erimekte olduğunu gördüm. Birkaç dakika sonra daha fazlası esip geçti. Bundan bir süre sonra çok aşağıda daha geniş bir parlaklık gördük.</p>

  <p class="calibre1"><i class="calibre6">Bunun ne olduğunu ben de bilmiyorum,</i> diye zihnimde zonkladı Frakir.</p>

  <p class="calibre1">Teşekkürler, diye güçlü bir düşünceyle ona karşılık verdim,</p>

  <p class="calibre1">Jurt’u, varlığından haberdar etmemeye karar vererek.</p>

  <p class="calibre1">Aşağı. İndik, indik ve dolandık. Geri. İleri geri. Isı düşmeye devam etti. Kar taneleri uçuştu. İnmekte olduğumuz duvardaki kaya dizileri pırıldamaya başladı.</p>

  <p class="calibre1">Tuhaf, kayana kadar ne olduğunu anlamadım.</p>

  <p class="calibre1">“Buz!" dedi Jurt aniden. Devrilecek gibi oldu, bir taşa tutunarak dengesini sağladı.</p>

  <p class="calibre1">Uzak bir iç çekiş duyuldu, yaklaşarak büyüdü, büyüdü.</p>

  <p class="calibre1">Muazzam bir esintiyle bize ulaşıncaya kadar rüzgar olduğunu anlamadık. Ve soğuktu. Bir buz çağı soluğu nefesi gibi esip geçti, korunmak için yakamı kaldırdım. İnişimize devam ederken bizi takip etti.</p>

  <p class="calibre1">Dibe ulaştığımızda hava çok soğumuştu ve basamaklar ya tamamen buzla kaplanmış, ya da buzdan oyulmuştu. Rüzgar tekdüze, yaslı bir inlemeyle devam ediyordu ve kar ya da buz taneleri gelip geçiyordu.</p>

  <p class="calibre1">"Berbat bir hava!" diye hırladı Jurt, dişleri takırdayarak.</p>

  <p class="calibre1">“Hayaletlerin dünyevi olaylardan etkilendiklerini sanmıyordum," dedim.</p>

  <p class="calibre1">“Hayaletmiş, lanet olsun!" dedi. “Her zaman hissettiğim gibi hissediyorum. İnsan, beni baştan aşağı giyinmiş biçimde, yoluna çıkaran şeyin en azından bu ihtimali de hesaplamış olmasını bekliyor.</p>

  <p class="calibre1">“Ve burası o kadar da dünyevi değil," diye ekledi. “Bizim bir yere varmamızı istiyorlar, bir kısa yol sağlayabilirlerdi. Oysa bu durumda gideceğimiz yere ulaştığımızda hasarlı mal olacağız."</p>

  <p class="calibre1">“Desen ya da Logrus’un burada o kadar fazla güce sahip olduğunu sanmıyorum," dedim ona. “Yolumuzdan tamamen çekilmelerini tercih ederdim."</p>

  <p class="calibre1">Yol parıl parıl bir düzlüğün ötesinde yukarı tırmanıyordu. Düzlük o kadar engebesiz, o kadar parlaktı ki, tamamen buzdan oluştuğundan korktum. Haksız sayılmazdım.</p>

  <p class="calibre1">“Kaygan görünüyor," dedi Jurt. “Ayaklarımın şekillerini değiştirip daha geniş yapacağım."</p>

  <p class="calibre1">“Çizmelerini mahveder ve seni soğuk ayaklarla baş başa bırakır," dedim. “Neden ağırlığının bir kısmını aşağı kaydırıp ağırlık merkezini alçaltmıyorsun?"</p>

  <p class="calibre1">“Hep bir yanıtın var, değil mi," diye başladı asık suratla. Sonra, “Ama bu sefer haklısın," diye bitirdi.</p>

  <p class="calibre1">O kısalarak daha bodurlaşırken birkaç dakika orada durduk.</p>

  <p class="calibre1">"Sen şekil değiştirmeyecek misin?" diye sordu.</p>

  <p class="calibre1">“Merkezimi koruma konusunda şansımı deneyeceğim. Bu şekilde daha hızlı hareket edebilirim," dedim.</p>

  <p class="calibre1">"O şekilde kıçının üzerine de düşebilirsin."</p>

  <p class="calibre1">"Göreceğiz."</p>

  <p class="calibre1">Yürümeye başladık. Dengemizi koruduk. İndiğimiz duvardan uzaklaşınca rüzgar güçlendi. Ama buzlu yolumuzun yüzeyi uzaktan göründüğü kadar kaygan değildi. Üzerinde küçük dalgalar ve çentikler vardı, biraz sürtünme sağlamak için yeterliydi. Hava ciğerlerimi yakıyordu; kar taneleri yolumuzun üzerinde dış merkezli şeytan kuleleri gibi dönüyordu. Yoldan mavimsi bir parıltı yayılıyor, yaklaşan tanelere renk veriyordu.</p>

  <p class="calibre1">Belki sekiz yüz metre yürüdükten sonra yeni bir hayaletimsi imge dizisi başladı. İlki, kilisede, bir zırh yığınının üzerine yayılmış bana aitti; ikincisi, lamba direğinin altında saatine bakan Deirdre.</p>

  <p class="calibre1">“Ne?" diye sordu Jurt, imgeler saniyeler içinde gelip giderken.</p>

  <p class="calibre1">“Onları ilk gördüğümde anlamadım ve hâlâ bilmiyorum," diye yanıt verdim, “ama yarışımıza ilk başladığımızda seni de onlardan biri sandım. Gelişigüzel, benim anlayabildiğim bir sebep olmadan gelip gidiyorlar."</p>

  <p class="calibre1">Sonraki bir yemek odasıydı, masanın üzerinde bir çiçek kasesi vardı. Odada kimse yoktu. Gelip geçti...</p>

  <p class="calibre1">Hayır. Tam olarak değil. Gitti, ama çiçekler orada, buzun üzerinde kaldı. Durdum, sonra onlara doğru yürüdüm.</p>

  <p class="calibre1"><i class="calibre6">Merle, yoldan ayrılmak konusunda emin değilim...</i></p>

  <p class="calibre1"><i class="calibre6">Ah. Lanet olsun,</i> diye karşılık verdim, bana buraya geldiğim Stonehenge benzeri alanı hatırlatan düz bir buz kütüğüne doğru yürüyerek. Dibinde yersiz renk parıltıları vardı.</p>

  <p class="calibre1">Bir sürü çiçek vardı. Değişik türlerden güller. Eğilip birini aldım. Neredeyse gümüş rengiydi...</p>

  <p class="calibre1">Tanıdık bir sesin, “Burada ne yapıyorsun, sevgili oğlum?" dediğini duydum.</p>

  <p class="calibre1">Hemen doğruldum, buz bloğunun arkasından çıkan uzun boylu, karanlık şeklin bana hitap etmediğini gördüm. Gülümseyerek Jurt’e başını sallıyordu.</p>

  <p class="calibre1">“Aptalca bir girişim olduğundan eminim," diye yanıtladı Jurt.</p>

  <p class="calibre1">“Ve aptal da bu olmalı," diye karşılık verdi diğeri, “o lanet çiçeği koparan. Amber’in gümüş gülü, Lord Corwin’indi sanırım. Selam, Merlin. Babanı mı arıyorsun?"</p>

  <p class="calibre1">Hep pelerinimin iç tarafında bulundurduğum yedek çengelli iğnelerden birini aldım. Onu kullanarak gülü göğsüme taktım. Konuşan Lord Borel’di, kraliyet Swayvill Ailesi’nin dükü ve söylentiye göre uzun zaman önce annemin âşıklarından biri. Aynı zamanda Saraylar'daki en öldürücü kılıç ustasıydı.</p>

  <p class="calibre1">Babamı, Benedict’i ya da Eric’i öldürmek, yıllarca en büyük saplantısı olmuştu. Ne yazık ki, babamın acelesi olduğu bir anda Corwin’le karşılaşmıştı ve hiç kılıç çarpıştırmamışlardı. Babam onu enayi durumuna düşürmüş, teknik olarak dürüst bir dövüş sayılmayacağına inandığını bir şekilde öldürmüştü. Aslında bu bence sorun değildi. Adamdan zaten hiç hoşlanmamıştım.</p>

  <p class="calibre1">"Sen ölüsün, Borel. Bunu biliyor muydun?" dedim ona. "Yalnızca Logrus’u yürüdüğün gün olduğun adamın hayaletisin. Dışarıda, gerçek dünyada artık Lord Borel yok. Neden, bilmek ister misin? Çünkü Corwin seni Desendüşüşü Savaşı’nda öldürdü."</p>

  <p class="calibre1">"Yalan söylüyorsun, seni küçük pislik!" dedi bana.</p>

  <p class="calibre1">“Ah, hayır," dedi Jurt. “Gerçekten de ölüsün. Tepelenmişsin, diye duydum. Ama Corwin’in yaptığını bilmiyordum."</p>

  <p class="calibre1">"O yaptı," dedim.</p>

  <p class="calibre1">Adam bakışlarını kaçırdı, çenesindeki kasların kasılıp gevşediğini, kasılıp gevşediğini gördüm.</p>

  <p class="calibre1">“Ve burası bir tür öbür dünya mı?" diye sordu bir süre sonra, bakışlarını kaçırmaya devam ederek.</p>

  <p class="calibre1">"Sanırım öyle diyebilirsin," dedim.</p>

  <p class="calibre1">"Burada yine ölebilir miyiz?"</p>

  <p class="calibre1">"Sanırım," dedim.</p>

  <p class="calibre1">"O da ne?"</p>

  <p class="calibre1">Bakışları aniden yere indi ve ben de takip ettim. Yakında, buzun üzerinde bir şey duruyordu, ona doğru bir adım attım.</p>

  <p class="calibre1">"Bir kol," dedim. “Bir insan kolu."</p>

  <p class="calibre1">“Burada ne yapıyor?" diye sordu Jurt, yaklaşıp tekmeleyerek.</p>

  <p class="calibre1">Kolun hareketi buzun üzerinde durmadığını, buzun içinden çıktığını gösterdi. Aslında, Jurt tekmeledikten sonra seğirdi, kasılmaya devam etti. Sonra biraz uzakta, bacağa benzeyen bir başka şey fark ettim. Daha uzakta, bir omuza takılı bir kol, bir el...</p>

  <p class="calibre1">"Bir yamyamın derin dondurucusu," diye fikir yürüttüm.</p>

  <p class="calibre1">Jurt güldü.</p>

  <p class="calibre1">"O zaman sen de ölüsün," dedi Borel.</p>

  <p class="calibre1">"Yok," diye yanıt verdim, “ben gerçeğim. Yalnızca çok, çok daha iyi bir yere giderken buradan geçiyordum."</p>

  <p class="calibre1">"Ya Jurt?"</p>

  <p class="calibre1">“Jurt hem fiziksel, hem teolojik olarak ilginç bir sorun," diye açıkladım. “O tuhaf bir çift yerdelik yaşıyor."</p>

  <p class="calibre1">“Bundan zevk aldığımı söyleyemem," diye düşüncesini açıkladı Jurt. “Ama alternatifini düşününce, sanırım burada olduğuma memnunum."</p>

  <p class="calibre1">“İşte bu yıllardır Saraylar’da harikalar yaratan olumlu düşünce tarzı," dedim. Jurt yine güldü.</p>

  <p class="calibre1">Unutması kolay olmayan metalik iç çekme sesini duydum.</p>

  <p class="calibre1">Borel bana arkadan saldırmayı düşünüyorsa, zamanında kılıcımı çekmeyi, dönmeyi ve savuşturmayı başaramayacağımı biliyordum. Diğer yandan, iş adam öldürmeye gelince, resmiyetin gerektirdiği her şeyi yerine getirmekle övünürdü. Hep adil oynardı, çünkü o kadar iyiydi ki, zaten hiç kaybetmezdi. Sanırım ünü açısından doğrusu da buydu. Beni arkadan tehdit etmiş gibi davranarak onu sinirlendirmek için ellerimi hemen kaldırdım.</p>

  <p class="calibre1"><i class="calibre6">Görünmez kal, Frakir. Dönüp bileğimi savurduğumda git. Vardığın zaman ona yapış ve gırtlağına sürün. Oraya vardığında ne yapacağını biliyordun.</i></p>

  <p class="calibre1"><i class="calibre6">Tamam, patron,</i> diye yanıtladı Frakir.</p>

  <p class="calibre1">"Kılıcını çek ve dön, Merle."</p>

  <p class="calibre1">"Bana pek adil gelmiyor, Borel," dedim.</p>

  <p class="calibre1">“Beni uygunsuz bir şey yapmakla suçlamaya cesaret mi ediyorsun?" dedi.</p>

  <p class="calibre1">“Neyin peşinde olduğunu göremediğimden bilmesi güç," diye yanıtladım.</p>

  <p class="calibre1">"O zaman silahını çek ve dön."</p>

  <p class="calibre1">"Dönüyorum," dedim. “Ama silahıma dokunmayacağım."</p>

  <p class="calibre1">Hızla, bileğimi savurarak döndüm, Frakir’in gittiğini hissettim. Ben bunu yaparken ayaklarım kaydı. Çok kaygan bir buz parçasının üzerinde hızla hareket etmiştim. Kendime hâkim olurken bir gölgenin yerime kaydığını hissettim. Başımı kaldırdığımda, sağ gözümden on beş santim ötede Borel’in kılıcının ucunu gördüm.</p>

  <p class="calibre1">"Ağır ağır kalk," dedi ve dediğini yaptım.</p>

  <p class="calibre1">"Şimdi silahını çek," diye emretti.</p>

  <p class="calibre1">"Ya reddedersem?" diye sordum, zaman kazanarak.</p>

  <p class="calibre1">“Centilmen diye adlandırılmaya değmeyeceğini kanıtlarsın ve ben de buna göre davranırım."</p>

  <p class="calibre1">"Yine de bana saldırarak mı?" diye sordum.</p>

  <p class="calibre1">"Kurallar buna izin veriyor," dedi.</p>

  <p class="calibre1">“Al da kurallarını bir yerine sok," diye yanıt verdim. Sağ ayağımı sol ayağımın altına aldım ve kılıcımı çekerek geriye doğru sıçradım, gardımı aldım.</p>

  <p class="calibre1">O anda üstüme çullandı. Onun arkasından çıktığı iri buz kütlesinin yanından geçerek geriledim. Durup adamla teknik değiş tokuşu yapmaya niyetim yoktu, özellikle de saldırılarının hızını gördükten sonra. Gerilerken onları savuşturmak çok daha az çaba gerektiriyordu. Ama kılıcımda yanlış bir şey vardı ve çabucak tarayınca ne olduğunu anladım. Benim kılıcım değildi.</p>

  <p class="calibre1">Yoldan ışıyan ve buzdan yansıyan aydınlıkta, kılıcın çeliğine işlenmiş kıvrımları gördüm. Bildiğim kadarıyla buna benzeyen tek bir kılıç vardı ve onu çok az bir zaman önce, babamın eli olabilecek şeyde görmüştüm. Önümde hareket eden Grayswandir’di. Bu ironi karşısında gülümsediğimi hissettim.</p>

  <p class="calibre1">Gerçek Lord Borel’i öldüren silah buydu.</p>

  <p class="calibre1">“Kendi korkaklığına mı gülümsüyorsun?" diye sordu adam. "Dur ve savaş, piç kurusu!"</p>

  <p class="calibre1">Onun önerisine yanıtmışçasına, gerileme hareketimin engellendiğini hissettim. Ama bakışlarımı hızla aşağı indirdiğimde biçilmedim, çünkü Borel’in yüz ifadesinden saldırganıma da benzer bir şey olduğunu anladım.</p>

  <p class="calibre1">Bileklerimiz buzdan çıkan sayısız el tarafından yakalanmış, sıkı sıkı tutuluyordu. Ve gülümseme sırası Borel’e gelmişti, çünkü o bana doğru atılamasa da, ben de artık çekilemiyordum. Bu da...</p>

  <p class="calibre1">Kılıcı öne çaktı ve ben savuşturup saldırdım. O savuşturdu ve yanıltmaca yaptı. Sonra yine saldırdı. Karşılık ver. Yeniden savuştur... Hayır, yanıltmacaymış. Saldır. Yanıltmaca. Yine yanıltmaca. Saldır...</p>

  <p class="calibre1">Beyaz ve sert bir şey omzunun üzerinden geçip alnıma çarptı. Geriledim, ama eller yere yıkılmamı engelledi. Ama eğilmem iyi olmuştu, aksi halde darbesi karaciğerimi delecekti. Reflekslerim ya da Grayswandir’de olduğunu işittiğim büyü sayesinde dizlerim bükülürken kolum öne fırladı. Kılıcın bir şeye çarptığını hissettim, fakat o tarafa bakmıyordum ve Borel’in şaşkın bir homurtu çıkardığını, sonra küfrettiğini duydum. Sonra Jurt de kendine has bir küfür savurdu. Görüş alanımın dışındaydı.</p>

  <p class="calibre1">Sonra, ben bacaklarımı gerip, dengemi kurarak, kafamı kesecek bir darbeyi savuşturup doğrulmaya başlarken parlak bir parıltı oldu. O zaman Borel’in önkolunu kesmeyi başardığımı ve yaradan ateş fışkırdığını gördüm. Bedeni parlamaya, dış hatları bulanıklaşmaya başladı.</p>

  <p class="calibre1">"Beni alt etmeni sağlayan beceri değildi!" diye haykırdı.</p>

  <p class="calibre1">Omuzlarımı silktim.</p>

  <p class="calibre1">"Zaten bu da Kış Olimpiyatları değil," dedim ona.</p>

  <p class="calibre1">Kılıçtaki eli pozisyon değiştirdi, kolunu arkaya atıp silahı bana doğru savurdu. Bir kıvılcım kulesi halinde çözülmeden ve yukarıya çekilip gözden kaybolmadan hemen önce.</p>

  <p class="calibre1">Kılıcı savuşturdum, solumdan geçti ve buza kısmen saplanıp, Arthur efsanesinin İskandinav uyarlaması gibi titreyerek orada kaldı. Jurt bana doğru koştu, ayak bileklerimi tutan elleri, beni bırakıncaya kadar tekmeledi ve gözlerini kısarak alnıma baktı.</p>

  <p class="calibre1">Bir şeyin üzerime düştüğünü hissettim.</p>

  <p class="calibre1"><i class="calibre6">Affedersin, patron. Adamın dizine indim. Boğazına vardığımda zaten alev almıştı,</i> dedi Frakir.</p>

  <p class="calibre1"><i class="calibre6">Sonu iyi oldu ya,</i> diye yanıtladım. <i class="calibre6">Yanmadın, değil mi?</i></p>

  <p class="calibre1"><i class="calibre6">Isıyı hissetmedim bile.</i></p>

  <p class="calibre1">“Sana o buz parçası ile vurduğum için üzgünüm," dedi Jurt. "Borel’e nişanlamıştım."</p>

  <p class="calibre1">El dolu düzlükten uzaklaştım, yola yöneldim.</p>

  <p class="calibre1">“Dolaylı olarak faydası oldu," dedim, ama teşekkür etme ihtiyacı hissetmedim. Gerçekten nereye nişanladığını nasıl bilebilirdim ki? Arkama baktığımda Jurt’un tekmelediği ellerin çoğu bize hareket çekmekteydi.</p>

  <p class="calibre1">Neden Grayswandir’i taşıyordum? Başka bir silah bir Logrus-hayaletini bu denli etkiler miydi? O zaman, beni buraya getiren gerçekten babam mıydı? Ve bu silahın verebileceği fazladan desteğe ihtiyacım olabileceğini mi düşünmüştü? Öyle olduğunu düşünmek istiyordum, onun bir Desen-hayaletinden fazlası olduğuna. Ve bu doğruysa, bu işlerdeki rolünü merak ediyordum. Bütün bunlar hakkında ne biliyordu? Ve hangi taraftaydı?</p>

  <p class="calibre1">Biz yolda ilerlerken rüzgarlar dindi; gördüğümüz kollar yalnızca yolumuzu aydınlatan meşaleler tutuyordu. Uzak yamaca kadar. O donmuş yerden geçerken başka tatsızlık olmadı.</p>

  <p class="calibre1">“Bana anlattıklarına ve gördüklerime dayanarak," dedi Jurt, "bu yolculuğun sponsoru Desen, bileti kesmeye çalışan da Logrus’muş gibi geliyor bana."</p>

  <p class="calibre1">O sırada buz birkaç yerde çatladı. Çatlaklar her yönden bize doğru hızla aktı. Ama yola yaklaştıklarında yavaşladılar ve ilk defa, yolun düzlükten yükselmiş olduğunu fark etmeme sebep oldular. Artık bir tür köprünün üzerinde yürüyorduk ve buz yanlarda zararsızca çatırdıyordu.</p>

  <p class="calibre1">“İşte böyle," diye yorumladı Jurt elini sallayarak. “Hem, nasıl oldu da bu pisliğe bulaştın?"</p>

  <p class="calibre1">"Her şey 30 Nisan’da başladı," diye başladım.</p>
</body>
</html>
