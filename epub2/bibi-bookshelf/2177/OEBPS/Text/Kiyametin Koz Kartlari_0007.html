<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 7</b></span></h2>

  <p class="calibre1">Kütüphaneye iki kişi girince Random şaşırmış göründü. Ayağa kalktı, buna rağmen ikimizden kısa görünüyordu ve dikkatini Bill’e çevirdi.</p>

  <p class="calibre1">"Merlin, bu kim?" diye sordu.</p>

  <p class="calibre1">"Avukatın Bill Roth," dedim. “Geçmişte aracı kullanarak onunla iş yaptın. Tanışmak isteyebileceğini..."</p>

  <p class="calibre1">Bill, dudaklarında “Majesteleri" sözcüğü, bir dizinin üzerine çökecek oldu, ama Random omuzlarını yakaladı.</p>

  <p class="calibre1">"Saçmalığı kes," dedi. “Törende değiliz." Bill’in elini sıktı, sonra, “Bana Random de. O anlaşma konusunda çıkardığın iş için sana hep teşekkür etmek istedim. Ama hiç fırsatım olmadı. Seninle tanıştığıma memnun oldum."</p>

  <p class="calibre1">Daha önce Bill’in söyleyecek söz bulamadığını hiç görmemiştim, Random’a, odaya, pencereden dışarıya, uzaktaki kuleye bakakaldı.</p>

  <p class="calibre1">Birkaç dakika sonra, “Gerçekmiş..." diye fısıldadığını duydum.</p>

  <p class="calibre1">"Size doğru atılan birini mi gördüm?" dedi Random bana, elini ele avuca sığmaz kahverengi saçlarının içinden geçirerek.</p>

  <p class="calibre1">"Ve kuşkusuz oradaki son sözlerin bana yönelik değildi, değil mi?"</p>

  <p class="calibre1">"Küçük bir sorunumuz vardı," diye yanıt verdim. “Bill’i yanımda getirmemin gerçek sebebi bu. Birisi beni öldürmeye çalışıyordu ve..."</p>

  <p class="calibre1">Random elini kaldırdı. “Şimdilik detayları boş ver. Onlara daha sonra ihtiyacım olacak, ama bırak daha sonra olsun. Şu anda elimizde normalden daha fazla sorun var ve seninki de bunun parçası olabilir. Ama biraz nefes almalıyım."</p>

  <p class="calibre1">Ancak o zaman genç yüzündeki çizgilerin derinleştiğini gördüm ve gergin olduğunu fark ettim.</p>

  <p class="calibre1">"Sorun ne?" diye sordum.</p>

  <p class="calibre1">"Caine öldü. Öldürüldü," diye yanıt verdi. “Bu sabah."</p>

  <p class="calibre1">"Nasıl oldu?"</p>

  <p class="calibre1">"Deiga isimli Gölge’deydi. Ticaret yaptığımız uzak bir liman. Eski bir ticaret anlaşması üzerinde tekrar pazarlık yapmak için Gerard ile birlikte oraya gitmişti. Kalbinden vuruldu. Hemen öldü."</p>

  <p class="calibre1">"Okçuyu yakaladılar mı?"</p>

  <p class="calibre1">"Okçu mu, lanet olsun! Bir çatıdan ateş eden, tüfekli bir adamdı. Ve kaçtı."</p>

  <p class="calibre1">"Barutun buralarda işe yaramadığım sanıyordum."</p>

  <p class="calibre1">Avuçlarını kaldırdı.</p>

  <p class="calibre1">"Deiga buradan, barut kullanılmasına olanak verecek kadar uzak olabilir. Kimse bunun denendiğini hatırlamıyor. Ama baban burada patlayan bir bileşik bulmuştu."</p>

  <p class="calibre1">"Doğru. Neredeyse unutmuşum."</p>

  <p class="calibre1">"Her neyse, cenaze yarın..."</p>

  <p class="calibre1">"Bill! Merlin!"</p>

  <p class="calibre1">Flora Halam -Rosetti’nin tekliflerini geri çevirmişti ve bunlardan biri onun için modellik yapmasıydı- odaya girmişti.</p>

  <p class="calibre1">Uzun boylu, ince, parlak, Bill’e doğru seğirtti ve yanağından öptü. Daha önce Bill’in kızardığını hiç görmemiştim. Aynısını bana da yaptı, ama onun bir zamanlar babamın gardiyanı olduğunu hatırladığımdan, Bill’den daha az etkilendim.</p>

  <p class="calibre1">"Ne zaman geldiniz?" Sesi de çok güzeldi.</p>

  <p class="calibre1">"Biraz önce," dedim.</p>

  <p class="calibre1">Bili ile benim kollarımıza girdi ve bizi çekip götürecek oldu.</p>

  <p class="calibre1">"Konuşacak o kadar çok şeyimiz var ki!" diye başladı.</p>

  <p class="calibre1">"Flora!" Bu Random’dı.</p>

  <p class="calibre1">"Evet, kardeşim?"</p>

  <p class="calibre1">"Bay Roth’a kapsamlı bir tur yaptırabilirsin, ama şimdilik Merlin’in kalmasını istiyorum."</p>

  <p class="calibre1">Flora hafifçe surat astı, sonra kolumu bıraktı.</p>

  <p class="calibre1">"Mutlak monarşinin ne olduğunu şimdi anladın," diye Bill’e açıkladı. “Gücün insanı nasıl da yozlaştırdığını görüyorsun."</p>

  <p class="calibre1">"Gücüm olmadan önce de yozdum ben," dedi Random, "ve zenginlik bu konuda daha iyidir. Çekilebilirsin, kardeşim."</p>

  <p class="calibre1">Flora burnunu çekti ve Bill’i uzaklaştırdı.</p>

  <p class="calibre1">"Gölge’de bir yerde bir erkek arkadaş bulduğu zaman buralar daha sessiz oluyor," diye yorum yaptı Random. “Ne yazık ki, bu sefer neredeyse bir yıldır burada."</p>

  <p class="calibre1">Cık cık yaptım.</p>

  <p class="calibre1">Bir sandalyeye işaret etti, oturdum. Sonra bir dolaba yöneldi.</p>

  <p class="calibre1">"Şarap alır mısın?" diye sordu.</p>

  <p class="calibre1">"Fena olmaz."</p>

  <p class="calibre1">İki kadeh doldurdu, birini bana getirdi, soluma oturdu.</p>

  <p class="calibre1">Aramızda bir sehpa vardı.</p>

  <p class="calibre1">"Birisi Bleys’e de ateş etti," dedi, “bu akşam, bir başka gölgede. O da vuruldu, ama durumu kötü değil. Silahlı adam kaçtı. Bleys dost bir krallığa diplomatik bir gezi yapıyordu."</p>

  <p class="calibre1">"Aynı kişi olduğunu mu düşünüyorsun?"</p>

  <p class="calibre1">"Kesinlikle. Daha önce bu çevrede tüfekli keskin nişancı görülmemişti. Hem de aynı anda iki kişi? Aynı kişi olmalı. Ya da aynı komplo."</p>

  <p class="calibre1">"İpucu var mı?"</p>

  <p class="calibre1">Başını iki yana salladı ve şarabın tadına baktı.</p>

  <p class="calibre1">"Seninle yalnız konuşmak istedim," dedi sonra, “diğerlerinden biri sana ulaşmadan önce. Bilmeni istediğim iki şey var."</p>

  <p class="calibre1">Şarabımı yudumladım ve bekledim.</p>

  <p class="calibre1">"İlki, bunun beni gerçekten korkuttuğu. Bleys’e de suikast teşebbüsünde bulunulduktan sonra, artık bu Caine’e yöneltilmiş kişisel bir saldırı gibi görünmüyor. Birisi bize kin besliyor gibi ya da en azından aramızdan bazılarına. Şimdi sen, senin de peşinde olan biri olduğunu söylüyorsun."</p>

  <p class="calibre1">"Herhangi bir bağlantı var mı, bilmiyorum..."</p>

  <p class="calibre1">"Eh, ben de bilmiyorum. Ama gelişmekte olan, olası kalıptan hoşlanmadım. En kötü korkum, bunun arkasında içimizden bir ya da daha fazla kişinin olması."</p>

  <p class="calibre1">"Neden?"</p>

  <p class="calibre1">Kadehine dik dik baktı.</p>

  <p class="calibre1">"Yüzyıllar boyunca kişisel kan davaları anlaşmazlıkları çözmek için kullandığımız yöntem oldu. Mutlaka ölümle sonuçlanması gerekmiyordu ama bu her zaman bir olasılıktı. Ama karşındakini utandırmak, sakatlamak, sürgüne göndermek ya da dezavantajlı durumda bırakmak ve kendi konumunu güçlendirmek amacıyla entrikalar yapıldığı kesin. Bu taht kavgası sırasında zirveye ulaştı. Ama taht bana düşünce ki istediğim bir şey değildi, her şeyin yoluna girdiğini sanıyordum. Bileyleyecek baltalarım yoktu ve adil olmaya çalıştım. Herkesin ne kadar alıngan olduğunu biliyorum. Ama sebebin ben ya da tahta çıkışım olduğunu sanmıyorum. Diğerlerinde kötü niye hissetmedim. Benim ehveni şer olduğuma karar verdiklerin ve aslında işbirliği yaptıklarını hissettim. Hayır, diğerlerini tahtımı isteyecek kadar düşüncesiz olduklarını sanmıyorum. Aslında tahta kimin çıkacağı konusu halledildikten sonra aramızda dostluk ve iyi niyet vardı. Ama şimdi eski alışkanlıkların tekrar canlanıp canlanmadığını merak ediyorum. Belki bazıları kişisel şikayetlerini halletmek için eski oyunları oynuyorlardır. Gerçekten de bunların canlandığını görmek istemiyorum. Onca kuşku, önlem, kinaye, güvensizlik ve ikili oyunlar. Bu bizi zayıflatır ve karşısında güçlü olmamız gereken bir tehdit her zaman vardır. Herkesle ayrı ayrı konuştum ve elbette hepsi mevcut birlikler, entrikalar ve kan davalarından habersiz olduklarını iddia ediyorlar, ama birbirlerinden kuşkulanmaya başladıklarını görebiliyorum. Bu alışkanlık halini aldı. Ve Caine’in Brand’i öldürerek hepimizin kıçını kurtarmış olduğu gerçeğine rağmen her biri bir diğerinin ona karşı besliyor olabileceği hıncı hatırlaması hiç de zor olmadı. Aynısı Bleys için de geçerli. Herkes başka herkes için olası cinayet sebepleri bulabiliyordu."</p>

  <p class="calibre1">"Demek katili çabuk bulmak istemenin sebebi ortamı bozması."</p>

  <p class="calibre1">"Kesinlikle. Bütün bu arkadan konuşmalara ve hınç arayışlarına ihtiyacım yok. Hâlâ hepsi yüzeye o kadar yakın ki, fazla zaman geçmeden kendimizi gerçek hizipler, entrikalar ve kan davaları içinde bulabiliriz. Henüz yoksa elbette. Ve bazı küçük yanlış anlaşmalar yine şiddete yok açabilir."</p>

  <p class="calibre1">"Diğerlerinden biri olduğunu mu düşünüyorsun?"</p>

  <p class="calibre1">"Lanet olsun! Ben de onlardan farklı değilim. Şüphelenme refleks halini almış. Olabilir, ama aslında hiçbir kanıt görmedim."</p>

  <p class="calibre1">"Başka kim olabilir?"</p>

  <p class="calibre1">Bacaklarını çözdü, sonra yeniden ayak ayak üstüne attı. Şarabından bir yudum daha aldı.</p>

  <p class="calibre1">"Lanet olsun! Düşmanımız çok. Ama çoğu o cesareti bulamaz. Hepsi kim olduklarını anlarsak nasıl bir misilleme ile karşı karşıya kalacaklarını biliyorlar."</p>

  <p class="calibre1">Ellerini başının arkasında kenetledi ve kitap sıralarına baktı.</p>

  <p class="calibre1">"Bunu nasıl söyleyeceğimi bilmiyorum," diye başladı bir süre sonra, “ama buna mecburum."</p>

  <p class="calibre1">Yine bekledim. Sonra çabuk çabuk konuştu, “Corwin olduğundan bahsediliyor, ama ben inanmıyorum."</p>

  <p class="calibre1">"Hayır," dedim usulca.</p>

  <p class="calibre1">"İnanmadığımı söyledim sana. Baban benim için çok şey ifade ediyor."</p>

  <p class="calibre1">"Neden herhangi biri buna inansın ki?"</p>

  <p class="calibre1">"Delirdiği söylentisi var. Sen de duydun. Ya eski düşünüş tarzına döndüyse? Caine ve Bleys ile ilişkileri pek de sevgi dolu değildi ya da bizlerden biriyle. Söyledikleri bu."</p>

  <p class="calibre1">"İnanmıyorum."</p>

  <p class="calibre1">"Yalnızca söylentilerden haberin olsun istedim."</p>

  <p class="calibre1">"Kimse bana söylemese iyi olur."</p>

  <p class="calibre1">İçini çekti. “Sen başlama hiç olmazsa. Lütfen. Sinirlisin. Bela arama."</p>

  <p class="calibre1">Şaraptan bir yudum aldım.</p>

  <p class="calibre1">"Evet, haklısın," dedim.</p>

  <p class="calibre1">"Şimdi senin hikayeni dinlemeliyim. Hadi, hayatımı biraz daha güçleştir."</p>

  <p class="calibre1">"Tamam. En azından benimki yeni," dedim ona.</p>

  <p class="calibre1">Böylece her şeyi yeniden anlattım. Uzun zaman aldı ve bitirdiğim zaman hava kararmaya başlamıştı. Sözümü yalnızca bazı açıklamalar istemek için kesmişti ve Bill dinlerken yaptığı gibi olasılıkları değerlendirmeye zaman harcamamıştı.</p>

  <p class="calibre1">Bitirdiğim zaman ayağa kalktı ve birkaç gaz lambası yaktı.</p>

  <p class="calibre1">Düşüncelerinin akışını neredeyse duyabiliyordum.</p>

  <p class="calibre1">Sonunda konuştu. “Hayır, Luke aklıma takıldı. Aklımda hiçbir şey canlandırmıyor. Isıran kadın beni biraz rahatsız etti ama. Ona benzer halklardan bahsedildiğini duydum gibi, ama hangi koşullarda duyduğumu hatırlamıyorum. Aklıma gelecektir. Ama bu senin Hayaletçark projen hakkında daha fazlasını dinlemek isterim. O konuda bir şeyler beni rahatsız ediyor."</p>

  <p class="calibre1">"Elbette," dedim. “Ama önce, sana anlatmak istediğim başka bir şey aklıma geldi."</p>

  <p class="calibre1">"Nedir o?"</p>

  <p class="calibre1">"Bill ile konuşurken her şeyi üç aşağı beş yukarı aynı şekilde anlatmıştım. Aslında, daha önce bir kez anlatmak prova gibi oldu. Ama o zaman önemli görünmediği için Bill’e anlatmadığım bir şey var. Başka şeylerden bahsederken tamamen unutmuştum -ta ki bu keskin nişancı meselesi ortaya çıkana kadar- sonra bana Corwin’in bir zamanlar burada patlayacak, barut benzeri bir bileşik geliştirdiğini hatırlattın."</p>

  <p class="calibre1">"Herkes hatırladı, inan bana."</p>

  <p class="calibre1">"Cebimde Melman’ın stüdyosunun bulunduğu binanı yıkıntılarından çıkan iki mermi var."</p>

  <p class="calibre1">"Ee?"</p>

  <p class="calibre1">"İçlerinde barut yok. Pembe bir şey var ve yanmıyor bile. En azından gölge Yeryüzü’nde..."</p>

  <p class="calibre1">Bir tanesini çıkardım.</p>

  <p class="calibre1">"30-30'a benziyor," dedi.</p>

  <p class="calibre1">"Sanırım öyle."</p>

  <p class="calibre1">Random ayağa kalktı ve kitap raflarının yanından sarkan bir kordonu çekti.</p>

  <p class="calibre1">Oturduğu yere döndüğü anda kapı çalındı.</p>

  <p class="calibre1">"Gel," diye seslendi.</p>

  <p class="calibre1">Üniformalı bir hizmetkar belirdi, sarışın, genç bir adamdı.</p>

  <p class="calibre1">"Oldukça hızlısın," dedi Random.</p>

  <p class="calibre1">Adam şaşırmış göründü.</p>

  <p class="calibre1">"Majesteleri, anlamıyorum..."</p>

  <p class="calibre1">"Anlayacak ne var? Ben zili çaldım, sen geldin."</p>

  <p class="calibre1">"Efendim, ben hizmetkar odasında görevli değilim. Size akşam yemeğinin hazır olduğunu ve emrinizi beklediğini bildirmek için gönderildim."</p>

  <p class="calibre1">"Ah. Onlara kısa süre sonra geleceğimi söyle. Çağırdığım kişi ile konuşur konuşmaz."</p>

  <p class="calibre1">"Emredersiniz, efendim."</p>

  <p class="calibre1">Adam hızlı bir selamdan sonra geri geri çıktı.</p>

  <p class="calibre1">"Gerçek olamayacak kadar iyi olduğunu düşünmüştüm," diye mırıldandı Random.</p>

  <p class="calibre1">Biraz sonra bir başka adam belirdi, daha yaşlı ve daha az zarif giyimli.</p>

  <p class="calibre1">"Rolf, silahhaneye gidip kim görevliyse konuşur musun?" dedi Random. “Ondan Corwin’in Kolvir’e geldiği, Eric’in öldüğü günden kalma tüfek koleksiyonunu taramasını söyle. Bak bakalım benim için iyi durumda bir 30-30 bulabiliyor mu? Temizlesin ve yukarı yollasın. Şimdi yemeğe iniyoruz. Silahı şuraya, köşeye bırakabilirsin."</p>

  <p class="calibre1">"30-30 mu efendim?"</p>

  <p class="calibre1">"Evet."</p>

  <p class="calibre1">Rolf ayrıldı. Random ayağa kalktı ve gerindi. Ona verdiğim mermiyi cebine attı ve kapıya işaret etti.</p>

  <p class="calibre1">"Hadi gidip yemek yiyelim."</p>

  <p class="calibre1">"Güzel fikir."</p>

  <p class="calibre1">Yemekte sekiz kişiydik: Random, Gerard, Flora, Bill, Martin -gündüz çağrılmıştı, Julian -Arden’den yeni gelmişti, Fiona -uzak bir yerden yeni gelmişti ve ben. Benedict sabah gelecekti ve Llewella bu gece bekleniyordu.</p>

  <p class="calibre1">Random’ın soluna, Martin'in sağına oturdum. Martin’i uzun zamandır görmemiştim ve neler yaptığını merak ediyordum.</p>

  <p class="calibre1">Ama ortam sohbete uygun değildi. Herhangi biri konuştuğu anda herkes aşırı ilgi gösteriyordu. Basit nezaketin gereğinden çok daha keskin bir ilgi. Bunu oldukça sinir bozucu buldum ve sanırım Random da aynı fikirdeydi, zira ağır sessizliği doldurmak için saray soytarısı Droppa MaPantz’i çağırttı.</p>

  <p class="calibre1">Droppa başta epey güçlük yaşadı. Bir miktar yiyecekle hokkabazlık yaparak başladı, önünden geçerken hepsini yiyip bitirdi, ağzını ödünç aldığı bir peçeteye sildi, sonra sırayla hepimize hakaret etti. Bundan sonra oldukça komik bulduğum bir stand-up gösterisine başladı.</p>

  <p class="calibre1">Solumdaki Bill yumuşak sesle yorum yaptı, “Çoğunu anlayacak kadar Thari dili biliyorum ve bu George Carlin’in esprisi! Nasıl..."</p>

  <p class="calibre1">"Ah, ne zaman Droppa’nın malzemesi bayatlasa, yeni malzeme bulması için Random onu Gölge’de muhtelif kulüplere gönderir," diye açıkladım. “Vegas’a düzenli olarak gittiğini biliyorum. Hatta kumar oynamak için Random da bazen ona eşlik eder."</p>

  <p class="calibre1">Bir süre sonra kahkahalarla ödüllendirilmeye başladı ve bu ortamı biraz yumuşattı. Droppa bir içki için ara verdiği zaman dikkat merkezi olmadan konuşmak mümkün oldu. O zamana kadar değişik sohbetler başlamıştı. Bu olur olmaz dev bir kolun Bill’in arkasından uzandığını ve omzuma indiğini gördüm.</p>

  <p class="calibre1">Gerard sandalyesinden bana doğru uzanmıştı.</p>

  <p class="calibre1">"Merlin," dedi, “seni yeniden görmek çok güzel. Dinle, zamanın olduğunda seninle yalnız görüşmek isterim."</p>

  <p class="calibre1">"Elbette," dedim, “ama yemekten sonra Random’la birlikte ilgilenmem gereken konular var."</p>

  <p class="calibre1">"Zamanın olduğunda," diye tekrarladı.</p>

  <p class="calibre1">Başımı salladım.</p>

  <p class="calibre1">Birkaç dakika sonra birisinin bana Koz Kartımla ulaşmaya çalıştığını hissettim.</p>

  <p class="calibre1">"Merlin."</p>

  <p class="calibre1">Fiona’ydı. Masanın karşı ucunda oturuyordu...</p>

  <p class="calibre1">Ama imgesi berraklaştı ve yanıt verdim, “Evet?" Sonra masanın karşı yanına baktım ve Fiona’nın mendilinin içine baktığını gördüm. O zaman bana baktı, gülümsedi ve başını salladı.</p>

  <p class="calibre1">Aynı anda zihinsel imgesi de duruyordu ve onun konuştuğunu duydum, “Bazı sebeplerden dolayı sesimi yükseltmek istemiyorum. Yemekten sonra alıkonacağından eminim. Yalnızca yakında birlikte bir yürüyüşe çıkmamız, göllerden birinde kayıkla gezmemiz, Cabra'ya Koz Kartı yolculuğu yapmamız ya da birlikte Desen’e bir göz atmamız gerektiğini düşündüğümü bilmeni istedim. Anlıyor musun?"</p>

  <p class="calibre1">"Anlıyorum," dedim. “Seni ararım."</p>

  <p class="calibre1">"Mükemmel."</p>

  <p class="calibre1">Sonra iletişim kesildi ve ona baktığımda mendilini katladığını, tabağını süzmekte olduğunu gördüm.</p>

  <p class="calibre1">Random tatlısını bitirdikten sonra oyalanmadı, hemen kalktı, diğerlerine iyi geceler diledi ve giderken Martin ile bana ona eşlik etmemizi işaret etti.</p>

  <p class="calibre1">Ben çıkarken Julian, daha az kötücül görünmeye çalışarak ve neredeyse başararak yanaştı.</p>

  <p class="calibre1">"Birlikte Arden’de at binmeliyiz," dedi, “yakında."</p>

  <p class="calibre1">"Güzel fikir," dedim. “Ararım."</p>

  <p class="calibre1">Yemek odasını terk ettik. Flora koridorda beni yakaladı.</p>

  <p class="calibre1">Bill hâlâ yedeğindeydi.</p>

  <p class="calibre1">"Yatmadan önce bir içki içmek için odama uğrasana," dedi. “Ya da yarın çaya gel."</p>

  <p class="calibre1">"Teşekkür ederim," dedim. “Görüşeceğiz. Ne zaman olacağına gelince, her şey olayların nasıl gelişeceğine bağlı."</p>

  <p class="calibre1">Başını salladı ve bana geçmişte pek çok düelloya ve Balkan krizine sebep olan bir gülümseme fırlattı. Sonra yoluna devam etti. Biz de öyle.</p>

  <p class="calibre1">Kütüphane yolunda merdivenleri çıkarken Random sordu,</p>

  <p class="calibre1">"Herkes tamamlandı mı?"</p>

  <p class="calibre1">"Ne demek istiyorsun?" dedim.</p>

  <p class="calibre1">"Hepsi seninle randevulaştı mı?"</p>

  <p class="calibre1">"Eh, hepsi belirsiz şeyler, ama evet."</p>

  <p class="calibre1">Bir kahkaha attı. “Zaman harcayacaklarını düşünmemiştim zaten. O şekilde herkesin en sevdiği şüpheleri öğreneceksin. Koleksiyonlarını yapsan iyi olur. Daha sonra bazıları işine yarayabilir. Muhtemelen hepsi müttefik arayışlarına da başlamıştır ve sen oldukça güvenli bir seçenek gibi görünüyorsundur."</p>

  <p class="calibre1">"Hepsini görmek istiyorum gerçekten. Ama bu şekilde olması utanç verici."</p>

  <p class="calibre1">Merdivenin tepesine gelince işaret etti. Koridora döndük ve kütüphaneye yöneldik.</p>

  <p class="calibre1">"Nereye gidiyoruz?" diye sordu Martin.</p>

  <p class="calibre1">Random’a benzese de Martin daha az sinsi görünüyordu ve daha uzun boyluydu. Yine de iri yarı bir adam sayılmazdı.</p>

  <p class="calibre1">"Bir tüfek almaya," dedi Random.</p>

  <p class="calibre1">"Ah. Neden?"</p>

  <p class="calibre1">"Merlin’in getirdiği bazı mermileri denemek istiyorum. Eğer ateş alırsa, yaşamlarımız yeni bir güçlük kazanmış demektir."</p>

  <p class="calibre1">Kütüphaneye girdik. Gaz lambaları hâlâ yanıyordu. Tüfek köşede duruyordu. Random tüfeğe gitti, cebindeki mermiyi çıkardı ve tüfeği doldurdu.</p>

  <p class="calibre1">"Tamam. Neyin üzerinde deneyelim?" diye düşündü.</p>

  <p class="calibre1">Koridora çıktı ve çevresine bakındı.</p>

  <p class="calibre1">"Ah! Tam da ihtiyacımız olan şey!"</p>

  <p class="calibre1">Tüfeği omuzladı, koridorun ötesindeki bir zırha nişan aldı, tetiği çekti. Keskin bir patlama oldu ve metal çınladı. Zırh sarsıldı.</p>

  <p class="calibre1">"Lanet olsun!" dedi Random. “Çalıştı! Neden ben, Tekboynuz? Barışçıl bir krallık istiyordum."</p>

  <p class="calibre1">"Ben de deneyebilir miyim, baba?" diye sordu Martin. “Hep denemek istemişimdir."</p>

  <p class="calibre1">"Neden olmasın?" dedi Random. “Diğer mermi hâlâ yanında mı, Merlin?"</p>

  <p class="calibre1">"Evet," dedim ve cebimi karıştırıp iki mermi çıkardım. Random’a uzattım. “Bunlardan birinin patlamaması gerekir," dedim. “Diğer ikisine karıştı."</p>

  <p class="calibre1">"Tamam."</p>

  <p class="calibre1">Random iki mermiyi de kabul etti, birini tüfeğe doldurdu.</p>

  <p class="calibre1">Silahı Martin’e verdi ve nasıl çalıştıracağını açıkladı. Uzakta alarm verildiğini duyduk.</p>

  <p class="calibre1">"Saray muhafızlarının tamamı tepemize inecek," dedim.</p>

  <p class="calibre1">"Güzel," diye yanıt verdi Random, Martin tüfeği omzuna kaldırırken. “Arada gerçekçi bir tatbikat yapmanın zararı dokunmaz."</p>

  <p class="calibre1">Tüfek gürledi ve zırh ikinci defa çınladı. Martin ürkmüş gibi baktı ve silahı Random’a iade etti. Random elindeki mermiye baktı, sonra, “Ne halt olacaksa!" dedi ve tüfeği yine doldurup nişan almadan ateşledi.</p>

  <p class="calibre1">Üçüncü bir patlama oldu ve kurşunun sektiği duyuldu.</p>

  <p class="calibre1">Tam o sırada muhafızlar merdivenin tepesine ulaştılar.</p>

  <p class="calibre1">"Sanırım doğru yaşamıyorum," diye yorum yaptı Random.</p>

  <p class="calibre1">Random muhafızlara bu eğitim egzersizine hemen tepki gösterdikleri için teşekkür ettikten ve ben kralın kafasının kıyak olduğuna dair mırıldanmaları duyduktan sonra, kütüphaneye döndük ve bana soruyu sordu.</p>

  <p class="calibre1">"Üçüncüyü Luke’un spor ceketinin cebinde buldum," diye yanıt verdim ve koşulları açıkladım.</p>

  <p class="calibre1">"Luke Raynard’ın kim olduğunu öğrenmemeye dayanamam artık," dedi sonunda. “Bana biraz önce olan şeyi nasıl yorumladığını söyle."</p>

  <p class="calibre1">"Yanan bina," diye başladım. "Yukarı katta beni kurban etmeye çalışan Melman oturuyordu. Aşağı katta Brutus Ardiye Şirketi vardı. Anlaşıldığı kadarıyla Brutus deposunda bu tür mermiler saklıyordu. Luke Melman’ı tanıdığını kabul etmişti. Brutus ile mermiler arasında bir bağlantı olduğu konusunda en ufak bir fikrim yoktu. Ama aynı binada bulunmaları çok fazla artık."</p>

  <p class="calibre1">"Depo gerektirecek kadar büyük miktarlarda üretiliyorlarsa, başımız büyük belada," dedi Random. “O binanın sahibinin kim olduğunu öğrenmek istiyorum. Farklı biriyse şirketin sahibinin de."</p>

  <p class="calibre1">"Bulmak zor olmasa gerek."</p>

  <p class="calibre1">"Bunun için kimi göndermeli?" diye düşündü. Sonra parmaklarını şıklattı ve gülümsedi. “Flora Krallık için önemli bir göreve çıkmak üzere."</p>

  <p class="calibre1">"Dahiyane," dedim.</p>

  <p class="calibre1">Martin buna gülümsedi ve sonra başını iki yana salladı.</p>

  <p class="calibre1">"Korkarım neler olup bittiğini anlamıyorum," dedi bize “ve bilmek istiyorum."</p>

  <p class="calibre1">"Bak sana ne diyeceğim," dedi Random. “Ben gidip Flora’ya görevini bildiririrken sen ona anlat. Flora cenazeden hemen sonra buradan ayrılabilir."</p>

  <p class="calibre1">"Peki," dedim o giderken ve hikayeyi kısaltarak anlatmaya başladım.</p>

  <p class="calibre1">Martin’in taze görüşleri ya da vereceği yeni bilgileri yoktu.</p>

  <p class="calibre1">Ondan beklediğimden değil. Son birkaç yılını çok daha pastoral bir ortamda geçirdiğini öğrenmiştim. Şehirlerden çok kırlardan hoşlandığı izlenimi altındaydım.</p>

  <p class="calibre1">"Merlin," dedi. “Bunca karışıklığı eve, Ambere daha önce getirmeliydin. Bu hepimizi etkiliyor."</p>

  <p class="calibre1">Ya Kaos Sarayları? diye merak ettim. O tüfek orada da patlar mıydı? Ama hedef olanlar Caine ile Bleys idi. Beni herhangi bir olay için Kaos Sarayları’na çağıran olmamıştı. Yine de... belki bir ara diğer akrabalarımı da bilgilendirsem iyi olacaktı.</p>

  <p class="calibre1">"Ama birkaç gün öncesine kadar her şey daha basitti," dedim Martin'e “ve sonra her şey o kadar hızlı gelişti ki, kapılıp gittim."</p>

  <p class="calibre1">"Ama bunca sene... düzenlenen suikastler..."</p>

  <p class="calibre1">"Ayağımı her incittiğimde evi aramıyorum," dedim. “Başka kimse de yapmıyor bunu. Onca zaman boyunca arada bir bağlantı göremedim."</p>

  <p class="calibre1">Ama onun haklı, benim haksız olduğumu biliyordum. Neyse ki, o sırada Random döndü.</p>

  <p class="calibre1">"Bunun bir onur olduğuna inandıramadım onu," dedi, "ama yapacak."</p>

  <p class="calibre1">Sonra daha genel konularda, daha çok son yıllarda neler yaptığımız hakkında bir süre konuştuk. Random’ın Hayaletçark’la ilgilendiğini hatırladım ve projeden bahsettim. Hemen konuyu değiştirdi. Bu konuyu tamamen özel bir sohbete sakladığı izlenimini edindim. Bir süre sonra Martin esnemeye başladı ve esnemesi bulaşıcıydı. Random bize iyi geceler dilemeye karar verdi ve bana odamı gösterecek bir hizmetkar gelmesi için zili çaldı.</p>

  <p class="calibre1">Beni odama götüren Dick’ten, bana çizim malzemeleri bulmasını istedim. İhtiyaç duyduğum her şeyi bulması on dakika sürdü.</p>

  <p class="calibre1">Geriye dönüş için uzun ve zorlu bir yürüyüş gerekiyordu ve yorgundum. Bu yüzden masaya oturdum ve önceki gece Bill’in beni götürdüğü kır kulübünün Koz Kartını çizmeye başladım. Belki yirmi dakika çalıştıktan sonra tatmin oldum.</p>

  <p class="calibre1">Şimdi her şey zaman farkı meselesiydi, her yerde değişen bir şey. Amber ile şimdiye kadar yaşadığım gölge arasındaki oran yaklaşık 2.5 da l’di. İsimsiz hırsızla randevumu kaçırmış olmam son derece mümkündü.</p>

  <p class="calibre1">Koz Kartı dışındaki her şeyi bir kenara bıraktım. Ayağa kalktım.</p>

  <p class="calibre1">Kapım çalındı. Yanıt vermek istemedim, ama merakım galip geldi. Odayı aştım, sürgüyü çektim ve kapıyı açtım.</p>

  <p class="calibre1">Karşımda Fiona duruyordu. Bir değişiklik yapıp saçlarını salıvermişti. Üzerinde çekici bir yeşil gece elbisesi ve saçlarına mükemmel uyum gösteren mücevherli bir broş vardı.</p>

  <p class="calibre1">"Selam, Fi!" dedim. “Seni hangi rüzgar attı buraya?"</p>

  <p class="calibre1">"Bazı güçlerle çalıştığını hissettim," diye yanıt verdi “ve bir sohbet etmeden sana bir şey olmasını istemedim. İçeri girebilir miyim?"</p>

  <p class="calibre1">"Elbette," dedim, kenara çekilerek. “Ama acelem var."</p>

  <p class="calibre1">"Biliyorum, ama belki yardımım dokunabilir."</p>

  <p class="calibre1">"Nasıl?" diye sordum, kapıyı kapatarak.</p>

  <p class="calibre1">Odaya göz gezdirdi, biraz önce bitirdiğim Koz Kartını gördü. Kapının sürgüsünü çekti ve masaya gitti.</p>

  <p class="calibre1">"Çok güzel," dedi, işçiliğimi inceleyerek. “Demek gideceğin yer burası. Nerede?"</p>

  <p class="calibre1">"Buraya gelmeden önce bulunduğum kır kulübündeki bar," diye yanıt verdim. “Yerel saatle onda tanımadığım biriyle buluşmam gerekiyor. Beni kimin, neden öldürmeye çalıştığı konusunda bilgi almayı umuyordum. Ve belki beni rahatsız eden başka konularda."</p>

  <p class="calibre1">"Git," dedi “ve Koz Kartını burada bırak. Böylece onu gizlice gözetlemek için kullanabilirim ve aniden yardıma ihtiyacın olursa sana bunu verebilecek konumda olurum."</p>

  <p class="calibre1">Uzandım ve elini sıktım. Sonra masanın yanında durdum ve dikkatimi yoğunlaştırdım.</p>

  <p class="calibre1">Birkaç dakika sonra sahne derinlik ve renk kazandı. Beliren dokulara daldım ve her şey bana doğru ilerleyerek bileşti, çevremdeki nesneleri dışladı. Bakışlarım barın sağında olduğunu hatırladığım duvar saatini aradı...</p>

  <p class="calibre1">9:48.</p>

  <p class="calibre1">Daha iyi zamanlama yapamazdım.</p>

  <p class="calibre1">Artık müşterileri görebiliyor, seslerini duyabiliyordum. En iyi giriş noktasını aradım. Aslında, barın sağ tarafında, saatin yakınında kimse yoktu. Tamam...</p>

  <p class="calibre1">Oradaydım. Baştan beri oradaymışım gibi görünmeye çalışıyordum. Müşterilerden üçü bana doğru bakışlar fırlattılar.</p>

  <p class="calibre1">Gülümsedim ve başımı salladım. Bill önceki akşam beni adamlardan biriyle tanıştırmıştı. Diğerini görmüş, ama konuşmamıştım. İkisi de selamıma karşılık verdi ve bu üçüncü adamı gerçek olduğum konusunda tatmin etmiş gibiydi, çünkü dikkatini hemen yanındaki kadına çevirdi.</p>

  <p class="calibre1">Kısa süre sonra barmen geldi. O da beni dün geceden hatırlıyordu, zira Bill’in buralarda olup olmadığını sordu.</p>

  <p class="calibre1">Ondan bir bira aldım ve en kuytu masaya çekildim. Sırtımı duvara vererek oturdum, biramı yudumladım ve zaman zaman saate bakarak odanın iki girişini izledim. Denediğim zaman Fiona’nın varlığını hissedebiliyordum.</p>

  <p class="calibre1">Saat on geldi ve geçti. Yeni ve eski bazı müşteriler de öyle. Ama hiçbiri benimle özellikle ilgileniyormuş gibi görünmüyordu. Benim dikkatim sarı saçlı ve kabartma resim profilli, yalnız bir genç kadına çekildi ve benzerlik burada sona eriyordu, çünkü kabartma resimler gülümsemez ve o bana ikinci kez baktığında, bakışlarını kaçırmadan hemen önce gülümsedi. Lanet olsun, diye düşündüm, neden bir ölüm kalım meselesine dolanmıştım ki? Hemen hemen her koşul altında biramı bitirir, yeni bir tane almak için o tarafa yönelir, birkaç hoş sözden sonra bana katılmayı isteyip istemeyeceğini sorardım. Aslında...</p>

  <p class="calibre1">Saate baktım.</p>

  <p class="calibre1">10:20.</p>

  <p class="calibre1">Gizemli sese daha ne kadar zaman vermeliydim? George Hansen olduğunu ve benim solup gittiğimi görünce vazgeçtiğini mi düşünmeliydim? Bu hanım daha ne kadar oyalanırdı?</p>

  <p class="calibre1">Alçak sesle hırladım. İşine bak. Belinin darlığını, kalçalarının genişliğini, omuzlarının gerilişini izledim...</p>

  <p class="calibre1">10:25.</p>

  <p class="calibre1">Kupamın boşaldığını fark ettim. Yeniden doldurtmak için götürdüm. Görevbilirlikle doluşunu izledim.</p>

  <p class="calibre1">"Orada oturduğunuzu gördüm," dediğini duydum kadının. "Birini mi bekliyordunuz?"</p>

  <p class="calibre1">Buram buram yabancı parfüm kokuyordu.</p>

  <p class="calibre1">"Evet," dedim. “Ama çok geç kaldığını düşünmeye başladım."</p>

  <p class="calibre1">"Benim de sorunum aynı," dedi ve ona döndüm. Yine gülümsüyordu. “Birlikte bekleyebiliriz," diye bitirdi.</p>

  <p class="calibre1">"Lütfen bana katılın," dedim. “Zamanımı sizinle geçirmeyi tercih ederim."</p>

  <p class="calibre1">İçkisini aldı ve masama kadar beni takip etti.</p>

  <p class="calibre1">"Adım Merle Corey," dedim, oturur oturmaz.</p>

  <p class="calibre1">"Ben de Meg Devlin. Sizi daha önce buralarda görmemiştim."</p>

  <p class="calibre1">"Yalnızca ziyaret ediyorum. Ama anladığım kadarıyla siz buralısınız."</p>

  <p class="calibre1">Başını hafifçe iki yana salladı.</p>

  <p class="calibre1">"Korkarım, hayır. Birkaç kilometre ötedeki apartman kompleksinde yasıyorum."</p>

  <p class="calibre1">Nerede olduğunu biliyormuşum gibi başımı salladım.</p>

  <p class="calibre1">"Nerelisiniz?" diye sordu.</p>

  <p class="calibre1">"Evrenin merkezinden," dedim, sonra telaşla ekledim. “San Francisco."</p>

  <p class="calibre1">"Ah, orada çok yaşadım. Ne iş yaparsınız?"</p>

  <p class="calibre1">Ona büyücü olduğumu söyleme arzumu bastırdım ve bunun yerine Grand Tasarım’daki işimi anlattım. Onun da bir model, büyük bir mağazanın satın alma yetkilisi ve daha sonra bir butiğin yöneticisi olduğu ortaya çıktı.</p>

  <p class="calibre1">Saate bir bakış fırlattım. 10:45 olmuştu. Bakışımı yakaladı.</p>

  <p class="calibre1">"Sanırım ikimiz de ekildik," dedi.</p>

  <p class="calibre1">"Muhtemelen," diye kabul ettim, “ama ağırbaşlı davranmış olmak için onlara on bire kadar zaman vermeliyiz."</p>

  <p class="calibre1">"Sanırım, öyle."</p>

  <p class="calibre1">"Yemek yediniz mi?"</p>

  <p class="calibre1">"Erken yedim."</p>

  <p class="calibre1">"Aç mısınız?"</p>

  <p class="calibre1">"Biraz. Evet. Siz?"</p>

  <p class="calibre1">"Hı-hı. Burada daha önce yemek yiyen insanlar gördüm. Bir kontrol edeyim."</p>

  <p class="calibre1">Sandviç alabileceğimizi öğrendim, iki sandviç ve yanlarında biraz salata aldım.</p>

  <p class="calibre1">"Umarım randevunuz geç akşam yemeği içermiyordu," dedim aniden.</p>

  <p class="calibre1">"Belirtilmemişti ve umurumda da değil," diye yanıt verdi bir ısırık alarak.</p>

  <p class="calibre1">Saat on bire geldi ve geçti. İçkimi ve yemeğimi bitirdim ve daha fazlasını istemiyordum.</p>

  <p class="calibre1">"En azından gece tamamen boşa gitmedi," dedi, peçetesini buruşturup yana bırakarak.</p>

  <p class="calibre1">Kirpiklerini izledim, çünkü hoş bir şeydi bu. Çok az ya da çok solgun makyaj yapmıştı. Hiç fark etmezdi. Uzanıp elinin üzerine elimi koyacaktım, ama o önce davrandı.</p>

  <p class="calibre1">"Bu gece ne yapacaktınız?" diye sordum ona.</p>

  <p class="calibre1">"Ah. Biraz dans edecek, birkaç içki içecek, belki ay ışığında biraz yürüyecektik. Öyle aptalca şeyler işte."</p>

  <p class="calibre1">"Yan odadan müzik sesi geliyor. O tarafa gidelim mi?"</p>

  <p class="calibre1">"Evet, olabilir," dedi. “Neden gitmiyoruz?"</p>

  <p class="calibre1">Bardan ayrılırken Fiona’nın fısıldadığını duydum: “Merlin! Koz Kartında tasvir edilen sahneyi terk edersen görüş açımdan çıkmış olursun''</p>

  <p class="calibre1">"Bir dakika bekle," diye yanıt verdim.</p>

  <p class="calibre1">"Ne?" diye sordu Meg.</p>

  <p class="calibre1">"Ah! İlk önce tuvalete gitmek istiyorum," dedim.</p>

  <p class="calibre1">"İyi fikir. Ben de öyle yapacağım. Birkaç dakika sonra bu koridorda buluşalım."</p>

  <p class="calibre1">Tuvalet boştu, ama birinin gelmesi olasılığına karşılık kabinlerden birine girdim. Yanımdaki desteden Fiona’nın Koz</p>

  <p class="calibre1">Kartını çıkardım. Biraz sonra ona ulaştım.</p>

  <p class="calibre1">"Dinle, Fi," dedim. “Kimsenin gelmeyeceği açık. Ama gecenin geri kalanı güzel geçecek gibi ve hazır buradayken biraz eğlenmeye itiraz etmem. Yani, yardımın için teşekkürler. Daha sonra gelirim."</p>

  <p class="calibre1">"Bilmiyorum," dedi. “Mevcut koşullar altında bir yabancıyla gitmen hoşuma gitmiyor. Orada, bir yerde senin için tehlike olabilir!'</p>

  <p class="calibre1">"Yok," diye yanıt verdim. “Bilmemin bir yolu var ve o kadına karşı uyanda bulunmadı. Dahası, burada bir erkekle buluşacaktım ve ben Koz Kartıyla ayrılınca vazgeçtiğinden eminim. Sorun çıkmayacak."</p>

  <p class="calibre1">"Bundan hoşlanmıyorum," dedi.</p>

  <p class="calibre1">"Ben büyük bir çocuğum. Kendime bakabilirim."</p>

  <p class="calibre1">"Sanırım öyle. Sorun çıkarsa hemen beni ara."</p>

  <p class="calibre1">"Çıkmayacak. Sen dönsen de olur."</p>

  <p class="calibre1">"Ve geri dönmeye karar verdiğinde ara. Beni uyandırmaktan korkma. Seni buraya şahsen getirmek istiyorum."</p>

  <p class="calibre1">"Tamam, bunu yaparım. İyi geceler."</p>

  <p class="calibre1">"Dikkatli ol"</p>

  <p class="calibre1">"Hep öyleyimdir."</p>

  <p class="calibre1">"İyi geceler, o zaman."</p>

  <p class="calibre1">İletişimi kesti.</p>

  <p class="calibre1">Birkaç dakika sonra dans pistinde dönüyor, dinliyor ve birbirimize dokunuyorduk. Meg’in dansı yönetmek konusunda büyük bir eğilimi vardı. Ama ne fark eder, yönetilebilirim. Zaman zaman dikkatli olmaya bile çalıştım, ama yüksek müzik ve ani kahkahalar dışında tehditkar hiçbir şey yoktu.</p>

  <p class="calibre1">On bir buçukta barı kontrol ettik. Bir sürü çift vardı, ama Meg’in flörtü yoktu. Ve kimse bana selam bile vermedi. Müziğe döndük.</p>

  <p class="calibre1">Gece yarısından biraz sonra yine baktık ve aynı sonuçları elde ettik. Sonra oturduk, son bir içki ısmarladık.</p>

  <p class="calibre1">"Eh, eğlenceliydi," dedi, elini elimin uzanabileceği bir yere koyarak. Ben de öyle yaptım.</p>

  <p class="calibre1">"Evet," diye yanıt verdim. “Keşke daha sık yapabilsek. Ama yarın gideceğim."</p>

  <p class="calibre1">"Nereye?"</p>

  <p class="calibre1">"Evrenin merkezine döneceğim."</p>

  <p class="calibre1">"Yazık," dedi. “Seni arabayla bir yerlere bırakmamı ister misin?"</p>

  <p class="calibre1">Başımla evetledim. “Sen nereye gidiyorsan."</p>

  <p class="calibre1">Gülümsedi ve elimi sıktı.</p>

  <p class="calibre1">"Tamam," dedi. “Bana gel, sana bir fincan kahve yaparım."</p>

  <p class="calibre1">İçkilerimizi bitirdik, park yerine yöneldik, yolda birkaç kez kucaklaşmak için durduk. Yine dikkatli olmaya çalıştım, ama park yerinde bizden başka kimse yok gibiydi. Arabası üstü açılır küçük, güzel, kırmızı bir Porsche idi.</p>

  <p class="calibre1">"İşte geldik. Sen sürmek ister misin?" diye sordu.</p>

  <p class="calibre1">"Hayır, sen sür. Ben başsız atlılara karşı nöbet tutarım."</p>

  <p class="calibre1">"Ne?"</p>

  <p class="calibre1">"Çok güzel bir gece ve hep tam olarak sana benzeyen bir şoför istemişimdir."</p>

  <p class="calibre1">Arabaya bindik ve o sürdü. Hızlı, elbette. Uygun olan bu gibi geliyordu. Yollar ıssızdı ve bir heyecan dalgasına kapıldım. Bir elimi kaldırdım ve Gölgeden bir puro çağırdım. Birkaç nefes çektim, araba kükreyerek bir köprüyü geçerken attım. Takımyıldızlara baktım, son sekiz yıldır tanıdık gelmeye başlamışlardı. Derin bir nefes aldım ve yavaş yavaş verdim.</p>

  <p class="calibre1">Duygularımı analiz etmeye çalıştım ve mutlu olduğunu fark ettim. Kendimi uzun zamandır böyle hissetmemiştim.</p>

  <p class="calibre1">İlerideki ağaçların kenarlarında bir ışık öbeği belirdi. Bir dakika sonra dönemeci döndük ve sağ tarafta küçük bir siteye geldiğimizi gördüm. Yavaşladı, oraya ulaşınca döndü.</p>

  <p class="calibre1">Numaralı bir park yerine çekti, sonra çalıların arasındaki patikadan binanın girişine yürüdük. İçeri girdik ve lobiyi geçip asansörlere ulaştık. Çıkışımız kısa sürdü ve dairesine ulaştığımızda gerçekten de kahve yaptı.</p>

  <p class="calibre1">Bu da bana uyardı. Kahve güzeldi ve oturup yudumladık.</p>

  <p class="calibre1">Bol zamanımız vardı...</p>

  <p class="calibre1">Sonunda konu konuyu açtı. Biraz sonra kendimizi yatak odasında bulduk. Giysilerimiz yakındaki bir sandalyenin üzerindeydi ve randevum gerçekleşmediği için kendimi kutluyordum. Meg pürüzsüz, yumuşak ve sıcaktı ve gereken yerlerde gerektiği kadar Meg vardı. Kadife bir kabartı ve bal... parfümünün kokusu...</p>

  <p class="calibre1">Çok sonra orada, o huzurlu geçici bitkinliğin içinde uzandık ve bu konuya metafor harcamayacağım. Ben onun saçlarını okşarken uzandı, başını hafifçe çevirdi, gözkapaklarının altından bana baktı.</p>

  <p class="calibre1">"Bana bir şey söyle," dedi.</p>

  <p class="calibre1">"Elbette."</p>

  <p class="calibre1">"Annenin adı neydi?"</p>

  <p class="calibre1">Belkemiğimden aşağı bir ürperti geçtiğini hissettim. Ama bunun nereye varacağını görmek istiyordum.</p>

  <p class="calibre1">"Dara," dedim ona.</p>

  <p class="calibre1">"Ya baban?"</p>

  <p class="calibre1">"Corwin."</p>

  <p class="calibre1">Gülümsedi.</p>

  <p class="calibre1">"Ben de öyle düşünmüştüm," dedi, “ama emin olmak zorundaydım."</p>

  <p class="calibre1">"Ben de bazı sorular sorabilir miyim? Yoksa bu tek kişilik bir oyun mu?"</p>

  <p class="calibre1">"Seni bir dertten kurtarayım. Neden sorduğumu bilmek istiyor musun?"</p>

  <p class="calibre1">"Tam cevizlerin üstüne bastın."</p>

  <p class="calibre1">"Üzgünüm," dedi, bacağını çekerek.</p>

  <p class="calibre1">"Annemle babamın isimlerinin sana bir şey ifade ettiğini anlıyorum."</p>

  <p class="calibre1">"Sen Merlin’sin," diye bildirdi. “Kolvir Dükü ve Kaos Prensi."</p>

  <p class="calibre1">"Lanet olsun!" diye yorum yaptım. “Bu gölgede beni herkes tanıyor sanki! Hepiniz bir kulübe falan mı üyesiniz?"</p>

  <p class="calibre1">"Başka kim biliyor?" diye sordu çabucak, gözleri aniden iri iri açılarak.</p>

  <p class="calibre1">"Luke Raynard isimli bir adam, Dan Martinez isimli ölü bir adam, muhtemelen George Hansen isimli, buranın yerlisi bir adam, Victor Melman isimli bir başka ölü adam... Neden? Bu isimler sana bir şey anlatıyor mu?"</p>

  <p class="calibre1">"Evet, tehlikeli olan Luke Raynard. Doğru kişiysen, seni ona karşı uyarmak için buraya getirdim."</p>

  <p class="calibre1">"Ne demek doğru kişi?"</p>

  <p class="calibre1">"Eğer olduğun kişiysen. Dara’nın oğlu."</p>

  <p class="calibre1">"O zaman uyar beni."</p>

  <p class="calibre1">"Biraz önce uyardım. Ona güvenme."</p>

  <p class="calibre1">Doğrulup oturdum ve arkama bir yastık koydum.</p>

  <p class="calibre1">"Neyin peşinde? Pul koleksiyonumun mu? Seyahat çeklerimin mi? Biraz daha detay verebilir misin?"</p>

  <p class="calibre1">"Yıllar önce, defalarca seni öldürmeye çalıştı..."</p>

  <p class="calibre1">"Ne? Nasıl?"</p>

  <p class="calibre1">"İlki seni ezmesine ramak kalan bir kamyondu. Bir sonraki sene..."</p>

  <p class="calibre1">"Tanrılar adına! Gerçekten biliyorsun! Bana bunların olduğu tarihleri ver."</p>

  <p class="calibre1">"30 Nisan, hep 30 Nisan."</p>

  <p class="calibre1">"Neden? Neden olduğunu biliyor musun?"</p>

  <p class="calibre1">"Hayır."</p>

  <p class="calibre1">"Kahretsin. Bütün bunları nereden biliyorsun?"</p>

  <p class="calibre1">"Oralardaydım. İzliyordum."</p>

  <p class="calibre1">"Neden bir şey yapmadın?"</p>

  <p class="calibre1">"Yapamazdım. Hanginizin hanginiz olduğunu bilmiyordum."</p>

  <p class="calibre1">"Hanımefendi, şimdi kafam tamamen karıştı. Sen kimsin ve bütün bunlardaki rolün ne?"</p>

  <p class="calibre1">"Luke gibi, ben de göründüğüm gibi değilim," diye başladı.</p>

  <p class="calibre1">Yan odadan keskin bir zil sesi geldi.</p>

  <p class="calibre1">"Ah Tanrım!" dedi ve yataktan fırladı.</p>

  <p class="calibre1">Onu takip ederek antreye geldim. Küçük bir ızgaranın yanındaki düğmeye bastı. “Evet?"</p>

  <p class="calibre1">"Tatlım, benim," dedi yanıt olarak biri. “Bir gün erken geldim. Otomatiğe basar mısın? Bir sürü paket taşıyorum."</p>

  <p class="calibre1">Eyvah.</p>

  <p class="calibre1">Meg düğmeyi bıraktı, bir başkasına bastı ve bana döndü.</p>

  <p class="calibre1">"Kocam," dedi aniden nefes nefese. “Hemen gitmelisin. Lütfen! Merdivenleri kullan!"</p>

  <p class="calibre1">"Ama bana henüz hiçbir şey anlatmadın!"</p>

  <p class="calibre1">"Sana yeteri kadarını anlattım. Lütfen sorun çıkarma!"</p>

  <p class="calibre1">"Tamam," dedim. Yatak odasına seğirtip pantolonumu çektim, ayakkabılarımı ayaklarıma geçirdim.</p>

  <p class="calibre1">Çoraplarımı ve iç çamaşırlarımı arka ceplerime tıkıştırdım ve gömleğimi giydim.</p>

  <p class="calibre1">"Tatmin olmadım," dedim. “Sen daha çok şey biliyorsun ve ben de öğrenmek istiyorum."</p>

  <p class="calibre1">"Tek istediğin bu mu?"</p>

  <p class="calibre1">Yanağını çabucak öptüm.</p>

  <p class="calibre1">"Aslında değil. Döneceğim", dedim.</p>

  <p class="calibre1">"Dönme," dedi. “Aynı olmayacaktır. Zamanı geldiğinde yine görüşeceğiz."</p>

  <p class="calibre1">Kapıya yöneldim.</p>

  <p class="calibre1">"Bu yeterli değil," dedim açarken.</p>

  <p class="calibre1">"Olmak zorunda."</p>

  <p class="calibre1">"Göreceğiz."</p>

  <p class="calibre1">Koridora koştum ve ÇIKIŞ tabelasının altındaki kapıyı ittirdim. Merdivenleri inerken gömleğimin düğmelerini ilikledim ve pantolonuma soktum. En aşağıda durup çoraplarımı giydim. Sonra elimi saçlarımdan geçirdim ve lobinin kapısını açtım.</p>

  <p class="calibre1">Görünürde kimse yoktu. Güzel.</p>

  <p class="calibre1">Binadan çıkıp patikaya yöneldiğimde siyah bir sedan önüme çıktı. Pencerenin otomatik olarak açılırken çıkardığı mırıltıyı duydum ve bir kırmızı çakması gördüm.</p>

  <p class="calibre1">"İçeri gir, Merlin," dedi tanıdık bir ses.</p>

  <p class="calibre1">"Fiona!"</p>

  <p class="calibre1">Kapıyı açıp içeri kaydım. Hemen hareket ettik.</p>

  <p class="calibre1">"Eh, o muymuş?" diye sordu bana.</p>

  <p class="calibre1">"Ne miymiş?" dedim.</p>

  <p class="calibre1">"Görüşmek için kulübe gittiğin kişi."</p>

  <p class="calibre1">O söyleyene kadar bu şekilde düşünmemiştim.</p>

  <p class="calibre1">"Biliyor musun," dedim biraz sonra. “Sanırım oydu."</p>

  <p class="calibre1">Yola döndü ve geldiğimiz yöne sürdü.</p>

  <p class="calibre1">"Ne tür bir oyun oynuyordu?" diye sordu Fiona.</p>

  <p class="calibre1">"Bilmek için çok şey verirdim," diye yanıt verdim.</p>

  <p class="calibre1">"Anlat," dedi, “bazı kısımlarını sansürlemekte özgürsün."</p>

  <p class="calibre1">"Eh, tamam," dedim ve anlattım.</p>

  <p class="calibre1">Bitirdiğim zaman kır kulübünün park yerine gelmiştik.</p>

  <p class="calibre1">"Neden yine buraya geldik?" diye sordum.</p>

  <p class="calibre1">"Arabayı buradan aldım. Bill’in dostlarından birine ait olabilir. Uslu bir kız olup geri getirmeye karar verdim."</p>

  <p class="calibre1">"Oradaki bara ulaşmak için benim yaptığım Koz Kartını mı kullandın?" diye sordum işaret ederek.</p>

  <p class="calibre1">"Evet, sen dans etmeye gittikten hemen sonra. Sizi terastan yaklaşık bir saat boyunca izledim. Sana dikkatli olmanı söylemiştim."</p>

  <p class="calibre1">"Üzgünüm, kendimi fena kaptırmışım."</p>

  <p class="calibre1">"Burada absent vermediklerini unutmuşum. Buzlu margarita ile idare etmek zorunda kaldım."</p>

  <p class="calibre1">"Bu konuda da üzgünüm. Sonra bir arabaya düz kontak yaptın ve bizi takip ettin, öyle mi?"</p>

  <p class="calibre1">"Evet. Park yerinde bekledim ve Koz Kartınla uzak iletişim kurdum. Tehlike hissetseydim peşinden gelecektim."</p>

  <p class="calibre1">"Teşekkürler. Ne kadar uzak?"</p>

  <p class="calibre1">"Kastettiğin buysa röntgenci değilim. Pekala, her şeyi anlattım."</p>

  <p class="calibre1">"Hikayede bu son kısımdan çok daha fazlası var."</p>

  <p class="calibre1">"Şimdilik sende kalsın," dedi. “Şu anda merak ettiğim tek şey var. Bu Luke Raynard’ın bir resmi var mı yanında?"</p>

  <p class="calibre1">"Belki," dedim, cüzdanıma uzanarak. “Evet, sanırım var."</p>

  <p class="calibre1">Arka cebimden boxer donumu çıkardım ve biraz daha araştırdım.</p>

  <p class="calibre1">"En azından slip giymiyorsun," diye yorum yaptı.</p>

  <p class="calibre1">Cüzdanımı çıkarıp tepe lambasına çevirdim. Cüzdanı açarken bana doğru eğildi, elini koluma koydu. Sonunda kumsalda Luke, ben, Julia ve Luke’un çıktığı Gail isimli bir kızı gösteren net bir fotoğraf buldum.</p>

  <p class="calibre1">Kısa, keskin bir nefes çekerken eli kolumu sıktı.</p>

  <p class="calibre1">"Ne oldu?" diye sordum. “Onu tanıyor musun?"</p>

  <p class="calibre1">Başını çabucak iki yana salladı.</p>

  <p class="calibre1">"Hayır. Hayır," dedi. “Daha önce hiç görmedim."</p>

  <p class="calibre1">"Kötü bir yalancısın, halacığım. Kim bu?"</p>

  <p class="calibre1"> </p>

  <p class="calibre1">"Bilmiyorum," dedi.</p>

  <p class="calibre1">"Hadi ama! Onu gördüğünde neredeyse kolumu kırıyordun."</p>

  <p class="calibre1">"Beni zorlama," dedi.</p>

  <p class="calibre1">"Hayatımı ilgilendiriyor."</p>

  <p class="calibre1">"Senin hayatından daha fazlasını ilgilendirdiğini düşünüyorum."</p>

  <p class="calibre1">"Ee?"</p>

  <p class="calibre1">"Şimdilik bırak gitsin."</p>

  <p class="calibre1">"Korkarım bunu yapamam. Israr etmek zorundayım."</p>

  <p class="calibre1">İyice döndü ve iki eli aramıza girdi. Manikürlü parmak uçlarından duman yükselmeye başladı. Frakir bileğimde zonkladı ve bu da iş buna varırsa, halamın bana yaslanacak kadar kızdığı anlamına geliyordu.</p>

  <p class="calibre1">Bir engelleme hareketi yaptım ve gerilemeye karar verdim.</p>

  <p class="calibre1">"Tamam, pes ediyorum. Eve gidelim."</p>

  <p class="calibre1">Parmaklarını esnetti ve duman uçup gitti. Frakir kıpırtısızlaştı. Çantasından bir deste Koz Kartı çıkardı ve Amber kartını çekti.</p>

  <p class="calibre1">"Ama eninde sonunda öğrenmem gerekecek," diye ekledim.</p>

  <p class="calibre1">"Sonra," dedi, Amber imgesi önümüzde büyürken.</p>

  <p class="calibre1">Fiona’da hoşlandığım bir şey vardır; duygularını saklamaya inanmaz.</p>

  <p class="calibre1">Uzandı ve Amber çevremizde maddeleşirken tepe ışığını söndürdü.</p>
</body>
</html>
