<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="calibre7"><span class="uline"><b class="calibre3">Bölüm 7</b></span></h3>

  <p class="calibre1">Kendimi bir kez daha Amber’in altındaki zindanlarda, eski hücremde, kör bir vaziyette gördüğüm rüyadan nice sefer uyanmışımdır, bazen tir tir titreyerek, ama her seferinde korkuyla. Bu, hapis şartlarına alışık olmadığımdan değil. Farklı sürelerde hapsedildiğim olmuştur. Ama tek başına kalmak, üstelik körlük ve iyileşme ihtimalinin küçüklüğü, zihin mağazasının duygu mahrumiyeti kısmına aşırı yük bindiriyordu. Üzerine, her şeyin sonunun geldiği duygusu da eklenince, geride izler kalmıştı. Uyanık olduğum saatlerde bu anıları genellikle kasada kilit altında tutarım, ama bazı geceler kurtulur, fikir kısmının koridorlarında dans eder, hoplayıp zıplarlar. Brand’i hücresinde görmek onları mevsimsiz bir ürpertiyle birlikte tekrar meydana çıkartmıştı ve bu son darbe onlara neredeyse kalıcı bir konut sağlamıştı. Şimdi, kalkanların asılı durduğu oda da akrabalarımın arasında otururken, aralarından birinin, Eric’in bana yapmış olduğunu Brand’e de yaptığı düşüncesini aklımdan çıkaramıyordum. Birimizin bunu yapabilecek kapasitede olduğunu keşfetmek beni şaşırtmadıysa da, onunla aynı odayı paylaşmak ve kim olduğunu bilmemek bir hayli rahatsızlık vericiydi. Tek tesellim, diğerlerinin de kendince rahatsız olduğunu bilmekti. Artık böyle birinin varlığına dair savım doğrulandığına göre, buna o suçlu şahıs da dahildi. O da başından beri tüm suçun yabancılara ait olmasını ümit ettiğimin farkına vardım. Oysa şimdi... Bir yandan söyleyeceklerim konusunda her zamankinden daha kısıtlı olduğumu hissediyordum. Öte yandan, herkesin anormal ruh halinde olduğu bu zaman, bilgi almak için baskı uygulamaya uygun görünüyordu. Tehditle mücadele için işbirliği yapma arzusu yararlı olabilirdi. Hatta suçlu kişi bile herkes gibi davranmak isteyecekti.</p>

  <p class="calibre1">Bu çaba sırasında açık vermeyeceğini kim bilebilirdi?</p>

  <p class="calibre1">"Evet, yapmak istediğin başka deney var mı?" diye sordu.</p>

  <p class="calibre1">Julian, ellerini başının arkasında kavuşturup, en sevdiğim iskemleye yaslanarak.</p>

  <p class="calibre1">"Şu anda hayır," dedim.</p>

  <p class="calibre1">"Ne yazık," dedi. “Babamızı da aynı şekilde bulmaya çalışmamızı önerirsin diye bekliyordum. O zaman, şansımız varsa onu bulurduk ve birisi onu daha kesin bir şekilde ortadan kaldırırdı. Ardından senin getirdiğin şu yeni silahlarla hep birlikte Rus ruleti oynayabilirdik... kazanan her şeyi alırdı."</p>

  <p class="calibre1">"Sözlerin düşüncesizce seçilmiş," dedim.</p>

  <p class="calibre1">"Bilakis. Her birini tartarak söyledim," diye yanıtladı. “Bir birimize yalan söylemek için o kadar vakit harcıyoruz ki, gerçekten hissettiklerimi dile getirmenin ilginç olabileceğini düşündüm. Birileri farkına varacak mı, diye."</p>

  <p class="calibre1">"Görüyorsun ki, hepimiz farkına vardık. Yeni halinin de eskisinden aşağı kalır bir yanı olmadığını fark ettik."</p>

  <p class="calibre1">"Canın hangisini isterse, ikimiz de şimdi ne yapacağımız ilişkin bir fikrin var mı, merak ediyoruz."</p>

  <p class="calibre1">"Var," dedim. “Şimdi bizi rahatsız edenlerle ilgili bir takım sorulara yanıt aramak niyetindeyim. Brand’le ve başına gelenlerle başlayabiliriz." Gözlerini ateşe dikmiş oturan Benedict’e döndüm, “Avalon’dayken, Benedict, kayboluşumdan sonra beni arayanlardan birinin Brand olduğunu söylemiştin."</p>

  <p class="calibre1">"Bu doğru," dedi Benedict.</p>

  <p class="calibre1">"Hepimiz seni aradık," dedi Julian.</p>

  <p class="calibre1">"Hemen değil," diye karşılık verdim. “İlk arayanlar Brand, Gerard ve sendin, Benedict. Bana söylediğin buydu, değil mi?"</p>

  <p class="calibre1">"Evet," dedi. “Gerçi sonradan diğerleri de katıldılar. Sana bunu da söylemiştim."</p>

  <p class="calibre1">Başımla tasdik ettim.</p>

  <p class="calibre1">"Brand o zaman garip bir şey bildirdi mi?" diye sordum.</p>

  <p class="calibre1">"Garip mi? Ne bakımdan?" diye sordu Benedict.</p>

  <p class="calibre1">"Bilmiyorum. Ona olanlarla bana olanlar arasında bir bağlantı arıyorum."</p>

  <p class="calibre1">"Öyleyse yanlış yere bakıyorsun," dedi Benedict. “Geri döndü ve bir şey elde edemediğini bildirdi. Ondan sonra da çağlar boyu rahat bir şekilde, buradaydı."</p>

  <p class="calibre1">"Ben de bu kadarını anladım," dedim. “Oysa Random’un anlattıklarından, onun son kayboluşunun, benim iyileşmem ve dönüşümden aşağı yukarı bir ay öncesine isabet ettiği sonucuna vardım. Eğer araştırmadan döndükten sonra özel bir şey bildirmediyse, bunu kayboluşundan hemen önce yapmış olabilir mi? Ya da arada? Herhangi birine? Herhangi bir şey? Bilen varsa çıksın ortaya!"</p>

  <p class="calibre1">Bunu karşılıklı bakışmalar takip etti. Gerçi bakışlar kuşkulu ya da sinirli olmaktan çok, meraklıydı.</p>

  <p class="calibre1">Sonunda, “Şey," dedi Llewella, “Bilemiyorum. Yani önemli mi bilmiyorum, ama..."</p>

  <p class="calibre1">Tüm gözler ona döndü. Konuşurken, belindeki kuşağın ucunu yavaşça bükmeye başladı.</p>

  <p class="calibre1">"Arada bir zamandaydı ve hiçbir önemi olmayabilir de," diye sözünü sürdürdü. “Sadece gözüme çarpan bir şeydi ve uzun süre önce Rebma’ya geldi..."</p>

  <p class="calibre1">"Ne kadar zaman önce?" diye sordum.</p>

  <p class="calibre1">Kaşlarını çattı.</p>

  <p class="calibre1">"Elli, altmış, belki de yetmiş yıl önce... Emin değilim."</p>

  <p class="calibre1">Uzun hapsim sırasında keşfettiğim dönüşüm faktörünü kullanmaya çalıştım. Öyle görünüyor ki, Amber’de geçen bir gün sürgün hayatı yaşadığım gölge Dünya’da geçen iki buçuk güne tekabül ediyordu. Amber’deki olayları mümkün olduğunca kendi zaman ölçeğime göre anlatmaya çalışıyorum, ola ki ileride garip benzerlikler çıkarsa diye. Demek ki Brand Rebma’ya benim zamanımla on dokuzuncu yüzyılda gitmişti.</p>

  <p class="calibre1">"Zamanı önemli değil," dedi, “geldi ve beni ziyaret etti. Birkaç hafta kaldı." Sonra Random’a baktı. “Martin’i soruyordu."</p>

  <p class="calibre1">Random gözlerini kıstı, başını bir yana eğdi.</p>

  <p class="calibre1">"Nedenini söyledi mi?" diye sordu.</p>

  <p class="calibre1">"Tam olarak değil," dedi. “Seyahatleri sırasında Martin'le karşılaştığını ima etti ve bende, onunla tekrar bağlantı kurmayı istediği izlenimi uyandırdı. Ancak o gittikten bir süre sonra farkına varabildim ki, Martin hakkında mümkün olan her şeyi öğrenmek belki de gelişinin tek sebebiydi. Onun ne kadar içten pazarlıklı olabileceğini bilirsiniz, bir şeylerin peşindedir, ama değilmiş gibi görünür. Ziyaret ettiği diğer kişilerle görüştükten sonra bunu anlamaya başladım. Ama sebebini asla öğrenemedim."</p>

  <p class="calibre1">"Bu... çok tuhaf," diye fikrini belirtti Random. “Çünkü aklıma, şu ana kadar hiç önemsemediğim bir şeyi getiriyor. Bir seferinde beni oğlum konusunda sorguya çekmişti... ve aynı zamana denk geliyor olabilir. Mamafih, ne onunla karşılaştığını nede böyle bir isteği olduğunu belli etti. Piçler konusunda bir şaka yüzünden açılmıştı konu. Ben içerleyince özür diledi ve oğlan hakkında daha normal sorular sordu, bunu sırf kibarlık olsun diye aramızı yumuşatmak için yaptığını sanmıştım. Senin de dediğin gibi, insanın ağzından laf almayı bilirdi. Bunu bana neden daha önce söylemedin?"</p>

  <p class="calibre1">Çok güzel bir şekilde gülümsedi Llewella.</p>

  <p class="calibre1">"Neden söyleyecekmişim ki?"</p>

  <p class="calibre1">Random yavaşça onayladı başıyla, yüzü ifadesizdi.</p>

  <p class="calibre1">"Peki ona ne söyledin?" dedi. “Ne öğrendi? Martin hakkında benim bilmediğim ne biliyorsun?"</p>

  <p class="calibre1">Llewella gülümsemesi solarken başını iki yana salladı.</p>

  <p class="calibre1">"Hiçbir şey. Aslını istersen," dedi, “bildiğim kadarıyla Martin Desen’i yürüyüp kaybolduktan sonra Rebma’dan hiç kimse ondan haber alamadı. Brand’in geldiği zamankinden daha fazla bilgiyle ayrıldığını hiç sanmıyorum."</p>

  <p class="calibre1">"Garip..." dedim. “Bu konuyu başka kimseye açtı mı?"</p>

  <p class="calibre1">"Hatırlamıyorum," dedi Julian.</p>

  <p class="calibre1">"Ben de," dedi Benedict.</p>

  <p class="calibre1">Öbürleri de başlarını iki yana salladılar.</p>

  <p class="calibre1">"Öyleyse bunu bir kenara yazıp, şimdilik öylece bırakalım," dedim. “Bilmem gereken başka şeyler de var. Julian, bir süre önce senin ve Gerard’ın kara yolda ilerlemeye çalıştığınızı ve Gerard’ın yolda yaralandığını biliyorum. Sanıyorum ki Gerard iyileşene kadar bir süre Benedict’le birlikte kaldınız. Bu keşif seferi hakkında bilgi istiyorum."</p>

  <p class="calibre1">"Görünen o ki, bilgin var zaten," diye yanıtladı Julian.</p>

  <p class="calibre1">"Olan biten her şeyi anlattın."</p>

  <p class="calibre1">"Bunu nereden öğrendin, Corwin?" diye sordu Benedict.</p>

  <p class="calibre1">"Avalon’dayken," dedim.</p>

  <p class="calibre1">"Kimden?"</p>

  <p class="calibre1">"Dara’dan," dedim.</p>

  <p class="calibre1">Ayağa kalktı, yaklaştı, önümde dikildi, alev alev gözlerini bana dikti.</p>

  <p class="calibre1">"Hâlâ o kız hakkındaki gülünç hikâyede ısrar ediyorsun."</p>

  <p class="calibre1">İçimi çektim.</p>

  <p class="calibre1">"Bu konuyu çok tartıştık," dedim. “Şu ana kadar, sana bu konuda bildiğim her şeyi anlattım. İster kabul et, ister etme. Ama bana söyleyen oydu."</p>

  <p class="calibre1">"Öyleyse bana söylemediğin bir şeyler olduğu ortada. Bu kısmından daha önce hiç bahsetmemiştin."</p>

  <p class="calibre1">"Doğru mu, değil mi? Julian ve Gerard’la ilgili olanlar."</p>

  <p class="calibre1">"Doğrudur." dedi.</p>

  <p class="calibre1">"O zaman şimdilik kaynağı unutalım ve olanlardan bahsedelim."</p>

  <p class="calibre1">"Anlaştık," dedi Benedict. “Artık sözümü sakınmadan konuşabilirim, çünkü gizlilik sebebi artık aramızda değil. Kastettiğim Eric, elbette. Diğerlerinin birçoğu gibi, o da yerimden habersizdi. Amber’deki asıl bilgi kaynağım Gerard’dı. Eric kara yol konusunda gitgide daha çok endişelenmiş, nihayet Gölge boyunca kaynağına kadar takip etmeleri için bir keşif ekibi göndermeye karar vermişti. Seçilenler Julian ve Gerard’dı. Avalon yakınlarında çok kuvvetli bir yaratık ordusunun saldırısına uğradılar. Gerard Koz Kartım sayesinde bana ulaşıp yardım istedi ve onların yardımına koştum. Düşmanın icabına bakılmıştı. Çarpışmada Gerard’ın bacağı kırıldığı, Julian da biraz hırpalandığı için ikisini birden beraberimde eve getirdim. Onların nerede olduklarını, başlarına ne geldiğini anlatmak için Eric'le aramdaki sessizliği bozdum. Eric, onlara yola devam etmemelerini ve iyileşir iyileşmez Amber’e geri dönmelerini söyledi. İyileşinceye kadar benimle kaldılar. Sonra döndüler."</p>

  <p class="calibre1">"Hepsi bu mu?"</p>

  <p class="calibre1">"Hepsi bu."</p>

  <p class="calibre1">Ama hepsi bu değildi. Dara bana başka bir şey daha söylemişti. Bir diğer ziyaretçiden daha bahsetmişti. Olanca netliğiyle anımsıyordum. O gün, ırmağın yanı başında, şelalenin üzerindeki siste küçük bir alkım oynaşırken, değirmenin çarkı rüyaları doğurarak ve onları ezerek dönerken; kılıç yarıştırdığımız, konuştuğumuz ve Gölge’de yürüdüğümüz, evrim öncesi bir ormanı aşıp tanrıların tahıl ambarına yaraşır bir değirmen taşının döndüğü muazzam bir akarsunun yanında bir yere geldiğimiz; piknik yaptığımız, flört ettiğimiz, dedikodu yaptığımız, bana hiç kuşkusuz bir kısmı yalan olan birçok şeyi anlattığı o gün. Ama Julian’la Gerard’ın yolculuğuyla ilgili yalan söylememişti ve onun, Brand’in Benedict’i Avalon’da ziyaret ettiği konusunda da doğruyu söylemiş olabileceğine inanıyordum. Bu nu betimlerken kullandığı sözcük “sık sık" idi.</p>

  <p class="calibre1">Benedict, bana güvenmediği gerçeğini gizlemek için artık hiçbir zahmete girmiyordu. Karışmamamı gerektirecek kadar hassas bulduğu meseleleri benden gizlemesi için bunun yeterli bir sebep olduğunu görüyordum. Hikâyesine inanmaya gelince, kahretsin, şayet yer değiştirseydik de ben, bana güvenmezdim. Ama bunu yalnızca bir aptal o anda söyleyebilirdi. Başka ihtimaller yüzünden.</p>

  <p class="calibre1">Brand’in ziyaretiyle ilgili ayrıntıları bana daha sonra, yalnız kaldığımızda anlatmayı düşünüyor olabilirdi. Herkesin, özellikle de Brand’in katil adayının önünde sözünü etmek istemeyeceği bir şeylere bulaşmış olabilirlerdi.</p>

  <p class="calibre1">Ya da... elbette hepsinin ardında Benedict’in bulunması olasılığı da mevcuttu. Bunun sonuçlarını düşünmek bile istemiyordum. Napolyon, Lee ve MacArthur’un emri altında çalıştığım için, stratejisti olduğu kadar, taktisyeni de takdir ederdim. Benedict her ikisiydi ve tanıdıklarımın en iyisiydi. Sol kolunu yakın zamanda kaybetmesi onu bu konuda zayıflatmamış aslında onun dövüş becerisini de etkilememişti. Son dövüşmemizde şansım yaver gitmeseydi, o yanlış anlamanın sonucunda beni zahmetsizce dilimlemiş olabilirdi. Hayır, her şeyin ardında ki kişinin Benedict olmasını istemiyordum ve şu anda gizlemeye münasip gördüğü şeyleri ortaya sermeye çalışmayacaktım Tüm ümidim bunu daha sonra anlatmak üzere saklıyor olmasıydı</p>

  <p class="calibre1">Bu yüzden onun “Hepsi bu," açıklamasıyla yetindim ve başka bir konuya geçmeye karar verdim.</p>

  <p class="calibre1">"Flora," dedim, “geçirdiğim kazanın ardından seni ilk ziyaret edişimde, bir şey söylemiştin ve hâlâ tümüyle anlayabilmiş değilim. Daha sonraları birçok şeyi gözden geçirmek için boş vaktim oldu ve hatıralarım arasında buna rastladım, aklıma takıldı. 'Gölgeler kimsenin düşünmediği kadar fazla dehşet barındırıyor,' derken neyi kastettiğini söyler misin lütfen?"</p>

  <p class="calibre1">"Şey, bunu söylediğimi tam olarak anımsamıyorum," dedi Flora. “Ama böyle bir izlenim bıraktığına göre, söylemiş olmalıyım. Hangi etkiden bahsettiğimi bilirsin: Amber, bitişik gölgeler üzerinde bir mıknatıs gibi davranır, onlardan bir şeyler çeker; Amber’e yaklaştıkça yol kolaylaşır, gölge yaratıkları için bile. Bitişik gölgeler arasında da bir şeylerin karşılıklı değişimi görülür, ama bu etki Ambere gelindiğinde çok daha güçlü ve tek yönlüdür. Kayıp gelen tuhaf şeylere karşı her zaman tetikte olmuşuzdur. Evet, senin iyileşmenden birkaç sene evvel, alışıldığın dışında şeyler Amber civarında görülmeye başlandı. Neredeyse her seferinde de tehlikeli şeyler. Yaratıkların birçoğu yakın diyarlardan gelen, tanınabilir varlıklardı. Ama bir süre sonra, uzaklardan, çok daha uzaklardan yaratıklar gelmeyi sürdürdü. En sonunda tümüyle bilinmedik yaratıklar göründüler. Onları bu yana sürebilecek karışıklıkların sebebini aramamıza karşın tehditlerin bu ani nakline gerçek bir açıklama getiremedik. Bir başka deyişle, Gölge’den akıl almayan gerçekleşiyordu.</p>

  <p class="calibre1">"Bu, babam hâlâ ortalıktayken mi başlamıştı."</p>

  <p class="calibre1">"Evet. Söylediğim gibi. Senin iyileşmenden birkaç yıl önceydi."</p>

  <p class="calibre1">"Anlıyorum. Babamızın ayrılışıyla olayların bu hali arasında bir bağlantı olması ihtimalini düşünen oldu mu?"</p>

  <p class="calibre1">"Kesinlikle," diye yanıt verdi Benedict. “Hala onun gidiş sebebinin bu olduğuna inanıyorum. Araştırmaya gitti, ya da bir çare bulmaya."</p>

  <p class="calibre1">"Ama bu yalnızca varsayımdan ibaret," dedi Julian. “O nasıldı, bilirsiniz. Hiçbir sebep belirtmezdi."</p>

  <p class="calibre1">Benedict omuz silkti.</p>

  <p class="calibre1">"Ama akla yatkın bir çıkarım," dedi. “Onun bu... canavar göçüne... dair endişelerini birçok kez dile getirdiğini anımsıyorum."</p>

  <p class="calibre1">Kartlarımı kutusundan çıkardım; son zamanlarda bir deste Koz Kartını yanımda bulundurmayı huy edinmiştim. Gerard’ın Koz Kartını çıkarıp gözlerimi diktim. Diğerleri sessizlerdi, beni izliyorlardı. Çok geçmeden bağlantı kuruldu.</p>

  <p class="calibre1">Gerard iskemlesinde oturmaya devam ediyordu, kılıcını kucağına yatırmıştı. Hâlâ yemek yiyordu. Mevcudiyetimi hissettiği zaman yutkundu ve konuştu. “Evet, Corwin? Ne istiyorsun?""</p>

  <p class="calibre1">"Brand nasıl?"</p>

  <p class="calibre1">"Uyuyor," dedi. “Nabzı biraz daha kuvvetli. Nefesi hâlâ aynı... düzenli. Hâlâ çok erken..."</p>

  <p class="calibre1">"Biliyorum," dedim. “Asıl amacım bir konuda hafızanı yoklamaktı: Buradaki son zamanlarında, söylediklerinden ya da yaptıklarından, babamın gidişinin, Amber’e sızan Gölge varlıklarının sayısındaki artışla bağlantılı olabileceği izlenimine hiç kapıldın mı?"</p>

  <p class="calibre1">"Bu," dedi Julian, “ipucu sorusu diye bilinen şeyin ta kendisi."</p>

  <p class="calibre1">Gerard ağzını sildi.</p>

  <p class="calibre1">"Evet, bir bağlantı olabilir," dedi. “Canı sıkkın, kafası meşgul görünüyordu. Yaratıklardan bahsediyordu gerçekten de. Ama bu onun asıl endişesi miydi, yoksa... büsbütün farklı bir şey miydi, bunu hiçbir zaman söylemedi."</p>

  <p class="calibre1">"Ne gibi?"</p>

  <p class="calibre1">Başını iki yana salladı.</p>

  <p class="calibre1">"Hiç. Ben... evet... evet, belki de bilmen gereken bir şey var, ne önemi varsa. Onun kayboluşundan bir süre sonra, bir şeyi bulmaya çalıştım. Yani gerçekten de ayrılışından önce onu gören son kişi olup olmadığımı. Öyle olduğumdan bir hayli eminim. Bütün akşam saraydaydım, amiral gemisine dönmeye hazırlanıyordum. Babam bir saat önce odasına çekilmişti ama ben nöbetçilerin odasında kalıp, Yüzbaşı Thoben’le dama oynamıştım. Ertesi sabah denize yelken açacağımızdan, yanıma bir kitap almaya karar verdim. Buraya, kütüphaneye geldim. Babam çalışma masasında oturuyordu." Başıyla işaret etti. “Bazı eski kitapları karıştırıyordu ve hâlâ üzerini değiştirmemişti. İçeri girdiğimde beni başıyla selamladı. Ona bir kitap almaya geldiğimi söyledim. 'Doğru yere gelmişsin,' dedi ve okumayı sürdürdü. Ben rafları incelerken uyuyamadığını belirten bir şeyler mırıldandı. Bir kitap buldum, ona iyi geceler diledim, bana 'Rastgele,' dedi ve oradan ayrıldım." Bakışlarını yine indirdi. “Onun Hüküm Mücevheri’ni takmakta olduğundan eminim, şu anda senin boynunda olduğunu nasıl görüyorsam, o zaman da olanca netliğiyle görmüştüm. O akşam daha erken saatlerde mücevherin üzerinde olmadığından da aynı derece de eminim. Olaydan sonra uzunca bir zaman, her nereye gittiyse mücevheri de yanında götürdüğünü düşündüm. Odasın da, daha sonra kıyafetlerini değiştirdiği yolunda hiçbir belirti yoktu. Sen ve Bleys, Amber’e yaptığınız saldırıda yenilgiye uğratılıncaya kadar taşı bir daha görmedim. Sonra Eric’in boynundaydı. Ona sorduğumda, mücevheri babamın odasında bulduğunu iddia etti. Aksini gösteren delil bulunmadığından, hikâyesini kabullenmeye mecbur oldum. Ama beni asla memnun etmedi. Sorduğun soru ve seni, mücevheri taşırken görmek tüm anılarımı yeniden canlandırdı. Bu yüzden bilmenin iyi olabileceğini düşündüm."</p>

  <p class="calibre1">"Sağ ol," dedim ve aklıma bir başka soru geldi, ama o an için sormaktan vazgeçtim. Diğerlerinin duyması için sözlerimi "Sence daha fazla battaniyeye ihtiyacı var mı? Ya da başka bir şeye?" diye sorarak bitirdim.</p>

  <p class="calibre1">Gerard kadehini bana doğru kaldırdı ve bir yudum aldı.</p>

  <p class="calibre1">"Çok iyi. Devam et," dedim ve elimi kartın üzerinden geçirdim.</p>

  <p class="calibre1">"Brand kardeşin durumu iyi görünüyor," dedim “ve Gerard babamızın, Gölge’deki kaymalarla, onun ayrılışını birbirine bağlayacak bir şey söylediğini anımsamıyor. Merak ediyorum, kendine geldiğinde acaba Brand neleri anımsayacak?"</p>

  <p class="calibre1">"Kendine gelirse eğer" dedi Julian.</p>

  <p class="calibre1">"Geleceğine inanıyorum," dedim. “Hepimizin kötü yaralandığımız olmuştur. Hayatta kalma gücümüz güvendiğimiz birkaç şeyden biridir. Tahminimce yarın sabah konuşuyor olacak."</p>

  <p class="calibre1">"Eğer Brand ismini verirse," diye sordu, “suçlu kişiye yapmamızı öneriyorsun?"</p>

  <p class="calibre1">"Onu sorgulamayı", dedim.</p>

  <p class="calibre1">"O takdirde sorguyu ben yapmak isterim. Bu sefer haklı olabileceğini düşünüyorum Corwin ve Brand’i bıçaklayan kişinin sürekli kuşatılmamızla, babamızın ortadan kayboluşuyla ve Caine’in ölümüyle ilgisi olabileceğini. Bu yüzden onu önce sorgulayalım, sonra gırtlağını keselim diyorum ve bu ikinci kısım için de gönüllüyüm."</p>

  <p class="calibre1">"Bunu aklımda bulunduracağım," dedim.</p>

  <p class="calibre1">"Sen de buna dahilsin, Corwin."</p>

  <p class="calibre1">"Bunun farkındaydım."</p>

  <p class="calibre1">"Söylemem gereken bir şey var," dedi Benedict, Julian’ın kaba bir yanıtını ağzına tıkayarak. “Düşmanımızın gücü ve bariz hedefi canımı sıkıyor. Onlarla farklı zamanlarda birkaç sefer karşılaştım ve kan dökmek üzere yola çıktıklarını söyleyebilirim. Senin Dara adlı kızla ilgili öyküne inanacak olursak, Corwin, kızın son sözleri onların yaklaşımını özetliyor: 'Amber yok olacak!' İşgal edilecek, boyun eğdirilecek, ya da haddi bildirilecek değil... Yok edilecek! Julian, burada hüküm sürmeyi isterdin, değil mi?</p>

  <p class="calibre1">Julian gülümsedi.</p>

  <p class="calibre1">"Belki seneye bu zamanlar," dedi, “ama sağ ol, bugün değil."</p>

  <p class="calibre1">"Söylemeye çalıştığım şey şu; sizlerin tahtı ele geçirmek için asker kiralamanızı ya da müttefikler edinmenizi anlayabilirim. Ama daha sonra ciddi bir sorun oluşturacak kadar büyük bir gücü kullanacağınızı aklım almıyor. Üstelik işgale değil, yıkıma eğilimli bir gücü. Corwin, seni, kendimi ve diğerlerini gerçekten Amber’i yok etmeye çalışırken, ya da bunu yapabilecek güçlerle pazarlık ederken düşünemiyorum. Corwin’in her şeyin arkasında bizden biri olduğu fikrinin beni rahatsız eden kısmı bu."</p>

  <p class="calibre1">Başımla onaylamak zorunda kaldım. Varsayım zincirimin bu halkasının böylesine zayıf olduğunun bilincinde değildim.</p>

  <p class="calibre1">Yine de bilinmeyen o kadar çok şey vardı ki... Daha önce Random’un yaptığı gibi birçok seçenek sunabilirdim, ama tahminler hiçbir şeyi ispatlamaz.</p>

  <p class="calibre1">"İçimizden biri anlaşmayı yapmış ama müttefiklerini küçümsemiş olabilir. Şu anda suçlu kişi de bu yüzden bizler kadar sıkıntı çekiyordur. Artık istese bile hiçbir şeyi durduramaz."</p>

  <p class="calibre1">"Ona, müttefiklerine ihanet etmesi için bir fırsat sunabiliriz," dedi Fiona. “Eğer Julian onun gırtlağını sağlam bırakmaya ve geri kalanlarımız da aynı şeyi yapmaya ikna edilebilirse, kendini açık edebilir... Random’ın tahmini doğruysa elbette. Suçlu kişi tahtta hak iddia edemeyecektir, ama belli ki zaten daha önce de bunu yapacak durumda değildi. Yaşamı bağışlanabilir ve Amber’i büyük bir beladan kurtarabilir. Aranızda böyle bir durumu kabulleneniniz var mı?"</p>

  <p class="calibre1">"Ben varım," dedim. “Eğer kendini gösterirse sürgünde devam ettirmesi şartıyla ona yaşamını bağışlayacağım."</p>

  <p class="calibre1">"Buna ben de varım," dedi Benedict.</p>

  <p class="calibre1">"Ben de," diye katıldı Random.</p>

  <p class="calibre1">"Tek bir şartla," dedi Julian. “Ancak ve ancak Caine’in ölümünden bizzat sorumlu değilse, ben de destekliyorum. Aksi takdirde yanıtım hayır. Ayrıca kanıt da istiyorum."</p>

  <p class="calibre1">"Sürgünde bir yaşam," dedi Deirdre. “Pekâlâ. Kabul ediyorum."</p>

  <p class="calibre1">"Ben de," dedi Flora.</p>

  <p class="calibre1">"Ben de," diye onu izledi Llewella.</p>

  <p class="calibre1">"Muhtemelen Gerard da onay verecektir," dedim. “Ama Brand de bizler gibi mi hissedecek, gerçekten merak ediyorum. Böyle olmayabileceğine dair bir his var içimde."</p>

  <p class="calibre1">"Gerard’ı kontrol edelim," dedi Benedict. “Brand yaşarsa ve tek tutanağımız o olursa, suçlular sakınmaları gereken tek bir düşmanları olacağını bilecekler... ve bu meseleyi halletmek için kendi yöntemlerine başvuracaklardır."</p>

  <p class="calibre1">"Tamam," dedim endişelerimi içime atarak ve Gerard’la bağlantı kurdum, o da onayladı.</p>

  <p class="calibre1">Böylece ayağa kalktık ve Amber’in Tekboynuz’u adına ant içtik -Julian’ın yemini fazladan bir cümle içeriyordu- aramızdan andını bozan olursa onu sürgünle cezalandırmak için de yemin ettik. İşin doğrusu elimize bir şey geçeceğine inanmıyordum, ama ailelerin beraberce bir şeyler yaptığını görmek her zaman güzeldir.</p>

  <p class="calibre1">Bunun ardından, belki de Brand’in sabah söyleyebileceklerinden korkmadıklarını göstermek için hepsi de geceyi saray da geçireceklerini açıkladılar... Bu şekilde, Brand gece ruhunu teslim etse bile, hiç kimsenin şehirden ayrılmayacağı öncelikle vurgulanmış oluyordu. Gruba yöneltecek başka sorum yoktu, hiç kimse de öne çıkıp yeminimizin kapsadığı suçları üstlenmemişti, ben de sırtımı yaslayıp bir süre dinledim. Sonunda her şey, bir dizi muhabbet ve atışmaya dönüştü. Ana konulardan biri kütüphanedeki tablonun yeniden canlandırılması olduğu için her birimizin yeri ve konuşan kişi haricinde neden herkesin sorumlu olabileceği tartışıldı. Sigaramı tüttürdüm; konuda hiçbir şey söylemedim. Ama Deirdre ilginç bir olasılığa dikkat çekmişti. Yani hepimiz Brand’in başına üşüştüğüm sırada onu bıçaklayanın Gerard olabileceği ve kahramanca tavırlarının Brand’in hayatını kurtarmaya değil de, çenesini kapatmaya hizmet edebileceğine... ki bu durumda Brand sabaha asla sağ çıkamayacaktı. Çok zekiceydi, ama inanasım gelmiyordu. Başka ciddiye alan da olmadı zaten. En azından, hiç kimse üst kata çıkıp Gerard’ı odadan kovmaya kalkışmadı.</p>

  <p class="calibre1">Bir süre sonra Fiona gelip yanıma oturdu.</p>

  <p class="calibre1">"Aklıma gelen tek şeyi denedim," dedi. “Umarım bir işe yarar."</p>

  <p class="calibre1">"Yarayabilir," dedim.</p>

  <p class="calibre1">Hüküm Mücevheri’ni iki parmağıyla tutup kaldırdı ve tetkik ederek “Görüyorum ki gardırobuna tuhaf bir ziynet eşyası eklemişsin," dedi.</p>

  <p class="calibre1">Sonra bakışlarını yukarı kaldırdı.</p>

  <p class="calibre1">"Senin için bir şeyler yapmasını sağlayabiliyor musun?" diye sordu.</p>

  <p class="calibre1">"Biraz," dedim.</p>

  <p class="calibre1">"Öyleyse onu nasıl ayarlaman gerektiğini biliyorsun. Desen işin içine dahil, değil mi?"</p>

  <p class="calibre1">"Evet. Nasıl yapılacağını bana Eric söyledi, ölmeden hemen önce."</p>

  <p class="calibre1">"Anlıyorum."</p>

  <p class="calibre1">Mücevheri bıraktı, koltuğuna sırtını verdi, alevleri seyre koyuldu.</p>

  <p class="calibre1">"Sana bununla ilgili uyarıda bulundu mu peki?" diye sordu</p>

  <p class="calibre1">"Hayır," dedim.</p>

  <p class="calibre1">"Acaba bu, koşulların gereği miydi, yoksa bir planın parçası mı?"</p>

  <p class="calibre1">"O sırada ölmekle bir hayli meşguldü. Bu, sohbetimizi hatırı sayılır derecede kısalttı."</p>

  <p class="calibre1">"Biliyorum. Sana duyduğu kin Amber için olan umutlarına ağır mı basmıştı, yoksa sadece mücevherle ilgili bazı kuralları bilmemesinden mi kaynaklanıyordu, merak ediyordum."</p>

  <p class="calibre1">"Bununla ilgili ne biliyorsun?"</p>

  <p class="calibre1">"Eric’in ölümünü tekrar düşün, Corwin. Bu olduğu sırada orada değildim, ama cenaze için erkenden geldim. Naaşı yıkandığı, traş edildiği, giydirildiği sırada oradaydım... ve onun yaralarını inceledim. Hiçbirinin de kendi başına ölümcül olduğuna inanmıyorum. Göğsünde üç yara vardı, ama sadece biri mediastinal bölgeye kadar uzanıyor gibiydi..."</p>

  <p class="calibre1">"Bir tanesi yeterli, eğer..."</p>

  <p class="calibre1">"Bekle," dedi. “Bu zordu, ama ince bir cam çubukla darbenin açısını ölçmeye çalıştım. Yarayı kesip bakmak istiyordum ama Caine izin vermedi. Yine de Eric’in ne kalbinin, ne de atardamarlarının zarar gördüğünü sanıyorum. Eğer bundan emin olmamı istersen bir otopsi emri vermek için hâlâ çok geç değil. Hiç kuşkusuz ölümünde yaraların payı vardır, ama farkı yaratanın bu mücevher olduğunu düşünüyorum."</p>

  <p class="calibre1">"Neden?"</p>

  <p class="calibre1">"Onunla çalıştığım sırada Dworkin’in söylediği ve bir de sonradan farkına vardığım bazı şeyler yüzünden. Dworkin, alışılmadık hünerleri olmasına karşın taşın sahibinin hayatını tükettiğini ima etmişti. Onu ne kadar fazla takarsan, senden o kadar çok şey götürüyor. Sonra dikkat ettim ve gördüm ki, babam mücevheri boynuna nadiren takıyor, hiçbir zaman da üzerinde uzun süre bulundurmuyordu."</p>

  <p class="calibre1">Düşüncelerim Eric’e, onun dört bir yanında savaş sürerken Kolvir’in yamaçlarında öldüğü o güne döndü. Ona ilk bakışı mı anımsadım: yüzü soluk, soluması düzensiz, göğsü kan içindeydi... ve Hüküm Mücevheri orada, zincirine asılı, elbisesinin nemli kıvrımları arasında bir kalp gibi atıyordu. Mücevherin bunu yaptığını o ana kadar hiç görmemiştim, sonra da görmedim. Bunun gitgide zayıfladığını, azaldığını hatırlıyordum. Eric ölüp de ellerini mücevherin üzerinde birleştirdiğimde ise bu olay sona ermişti.</p>

  <p class="calibre1">"Mücevherin işlevine dair ne biliyorsun?" diye sordum ona.</p>

  <p class="calibre1">Başını iki yana salladı.</p>

  <p class="calibre1">"Dworkin buna devlet sırrı gözüyle bakıyordu. Görünen gücünü -hava kontrolünü- biliyorum ve babamın bazı sözlerinden, algıyı güçlendirmek ya da yükseltmekle ilgisi olduğu nu çıkartıyorum. Aslında Dworkin ondan, bize güç veren her şeyin içinde bulunan Desen’in yaygınlığının bir örneği olarak bahsetmişti... eğer yakından ve yeterince uzun süre bakarsan, Koz Kartları’ının bile Desen’i içerdiğini görürsün. Korunum yasasına bir örnek oluşturduğunu söylemişti: tüm özel güçlerimizin bir bedeli var. Güç ne kadar fazlaysa, yaptığın yatırım da o kadar çok oluyor. Koz Kartları önemli olmayabilir, ama kullanımları yorgunluk yaratır. İçimizde var olan Desen imgesinin bir uygulaması olan Gölge’de yürümek, daha da yorucudur. Desen’in kendisini yürümek fiziksel olarak kişinin gücünü sonuna kadar tüketir. Ama Dworkin’in anlattığına göre, mücevher aynı şeyin daha da yüksek bir oktavını temsil ediyor ve kullanıcısından talep ettiği bedel katlanarak artıyor."</p>

  <p class="calibre1">Eğer doğruysa, bu, en az sevdiğim rahmetli kardeşimin karakterinin çelişkili bir yanını daha gözler önüne seriyordu.</p>

  <p class="calibre1">Eğer Eric bu olguyu bildiği halde mücevheri kuşanmış ve Amber’in savunmasında uzun süre takmışsa bu onu bir tür kahraman yapardı. Ama yine aynı ışık altında, mücevheri bana her hangi bir uyarıda bulunmaksızın vermesi, ölüm döşeğinde son bir intikam alma çabasıydı. Yine de beni lanetine dahil etmediğini söylemiş, onu savaş meydanındaki düşmanlarımıza saklamıştı. Elbette ki bunun anlamı düşmanlarından benden biraz fazla nefret ettiği ve son gücünü Amber için olabildiğince stratejik bir biçimde harcadığıydı. Sonra Dworkin’in onun işaret ettiği gizli yerden aldığım notlarının eksikliğini aklıma getirdim. Eric onları eksiksiz halde ele geçirmiş ve uyarının bulunduğu kısmı kasten, sırf halefini lanetlemek için mi yok etmişti? Bu fikir bana pek yeterli görünmüyordu, çünkü o anda döneceğimi, savaşın bu yönde cereyan edeceğini ve gerçekten de halefinin ben olacağımı bilmesine imkân yoktu. Tahta geçecek kişi, pekâlâ onun sevdiklerinden biri de olabilirdi ki bu durumda o kişinin bir bubi tuzağı devralmasını istemezdi. Hayır. Bana kalırsa Eric ya kullanım talimatlarının bir kısmına sahip olduğu için taşın bu özelliğinden habersizdi, ya da birisi kağıtlara benden önce ulaşmış ve bir kısmını ortadan kaldırıp, geride beni ölümcül bir sorumlulukla başbaşa bırakacak kadarını bırakmıştı. Bu da gerçek düşmanın bir marifeti olabilirdi.</p>

  <p class="calibre1">"Güvenlik faktörünü biliyor musun?" diye sordum.</p>

  <p class="calibre1">"Hayır," dedi. “Ne kadar anlamlı bilemiyorum, ama sana yalnızca iki ölçüt sunabilirim. İlki şu; babamın mücevheri uzun süreli taktığını hiç anımsamıyorum. İkincisi, söylediği şeylerden yola çıkarak, 'insanlar, heykele dönüştüğü zaman ya yanlış yerdesindir, ya da başın beladadır,' yorumuyla kastettiği hakkında bazı sonuçlara vardım. Bunun ne olduğunu öğrenmek için ağzını aradım ve nihayet şu kanıya vardım ki, mücevheri uzun süre kullanmanın ilk etkisi zaman kavramının çarpılması oluyor. Taşın metabolizmayı -ve her şeyi- hızlandırdığı ortada ve bunun net sonucu da dünyanın senin için yavaşlıyormuş gibi görünmesi. Bunun insan üzerinde epey bir yükü olmalı. Tüm bildiklerim bundan ibaret ve son söylediklerimin büyük kısmının tahmine dayalı olduğunu da itiraf ediyorum. Mücevheri ne kadar zamandır takıyorsun?"</p>

  <p class="calibre1">"Bir süredir," dedim, zihnimin nabzını ölçüp, yavaşlama var mı diye etrafıma bakınarak.</p>

  <p class="calibre1">Bilemiyordum, gerçi kendimi çok da iyi hissetmiyordum. Bunun tamamen Gerard’ın işi olduğunu düşünmüştüm. Bununla beraber, sırf aile bireylerinden biri önerdi diye kolyeyi boynumdan koparıp atacak değildim, bu kişi, dostane tavırlarını takınmış zeki Fiona olsa bile. İnatçılık, sabit fikirlilik... Hayır, bağımsızlık! Buydu işte. Bu ve sadece resmi güvensizlik.</p>

  <p class="calibre1">Mücevheri zaten birkaç saat önce, bu akşam için takmıştım zaten. Bekleyecektim.</p>

  <p class="calibre1">"Evet, onu takmakla mesajını verdin," diyordu Fiona. “Sadece onun hakkında bir şeyler daha öğreninceye kadar uzun süreli kullanmana karşı seni uyarmak istedim."</p>

  <p class="calibre1">"Sağ ol, Fi. Az sonra çıkartacağım, bana söylemiş olmanı da memnuniyetle karşılıyorum. Sırası gelmişken, Dworkin’e ne oldu?"</p>

  <p class="calibre1">Parmağını şakağına hafifçe vurdu.</p>

  <p class="calibre1">"Sonunda keçileri kaçırdı, zavallı adam. Babamızın onu inzivaya çekilmesi için Gölge’ye yolladığını düşünmeyi tercih ediyorum."</p>

  <p class="calibre1">"Ne demek istediğini anlıyorum," dedim. “Evet, öyle düşünelim. Zavallı."</p>

  <p class="calibre1">Julian Llewella’yla konuşmasını sona erdirip ayağa kalktı.</p>

  <p class="calibre1">Gerindi, Llewella’yı başıyla selamladı ve dolanıp yanıma geldi.</p>

  <p class="calibre1">"Corwin, bize soracak başka sorun var mı?"</p>

  <p class="calibre1">"Şu anda sormayı isteyebileceğim şeyler değil."</p>

  <p class="calibre1">Gülümsedi.</p>

  <p class="calibre1">"Anlatmak istediğin başka bir şey var mı?"</p>

  <p class="calibre1">"Şu anda yok."</p>

  <p class="calibre1">"Başka deneyler, gösteriler, zırvalar?"</p>

  <p class="calibre1">"Hayır."</p>

  <p class="calibre1">"Güzel. Öyleyse ben gidip yatıyorum. İyi geceler."</p>

  <p class="calibre1">"İyi geceler."</p>

  <p class="calibre1">Eğilerek Fiona’ya selam verdi, Benedict’e ve Random’a el salladı, kapıya doğru giderken de Flora’ya ve Deirdre’ye hafifçe başını eğdi. Kapının ağzında durakladı, geriye döndü ve</p>

  <p class="calibre1">"Artık hepiniz beni çekiştirebilirsiniz," deyip dışarı çıktı.</p>

  <p class="calibre1">"Pekâlâ," dedi Fiona. “Haydi çekiştirelim. Bence sorumlu o."</p>

  <p class="calibre1">"Neden?" diye sordum.</p>

  <p class="calibre1">"Her ne kadar öznel, sezgisel ve önyargılı da olsa, listemdekileri bir bir sayacağım. Benim gözümde Benedict şüphelerin ötesinde. Tahtı isteseydi, şimdiye dek doğrudan, askeri yöntemlerle alırdı. O kadar vakti varken, başarılı olacak bir saldırı gerçekleştirebilirdi, babamıza karşı bile. Bunu yapabilecek kadar iyi, hepimiz biliyoruz. Oysa sen, eğer tüm yetilerine sahip olsaydın asla düşmeyeceğin bir dizi hata yaptın. Bu yüzden öyküne, bellek kaybına ve diğerlerine inanıyorum. Gerard da kendi masumiyetini ispatlamak üzere. Yukarıda Brand’in yanında oturmasının asıl sebebinin onu korumak olduğuna neredeyse inanacağım. Şöyle ya da böyle, çok geçmeden öğreneceğiz... ya da yeni şüpheler edineceğiz. Random geçtiğimiz yıllarda olanların hepsini birden tezgâhlayamayacağı kadar sıkı gözetim altında tutuldu. Bu yüzden onu da listeden çıkarıyorum. Biz latif cinse gelince, Flora’nın beyni, Deirdre’nin cesareti, Llewella’nınsa motivasyonu yok. Llewella burası dışında her yerde olmaktan mutluluk duyar ve elbette ben de kötü niyetli olmak haricinde her konuda masumum. Geriye Julian kalıyor. Bunu yapabilecek kapasitede mi? Evet. Tahtı istiyor mu? Tabii ki. Vakti ve fırsatı var mıydı? Yanıt bir kez daha evet. Aradığın kişi odur."</p>

  <p class="calibre1">"Caine’i o öldürmüş olabilir mi?" diye sordum. “Dostlukları çok iyiydi."</p>

  <p class="calibre1">Dudağını büktü.</p>

  <p class="calibre1">"Julian’ın dostu yoktur," dedi. “Onun buz gibi kişiliği, yalnızca kendisini düşündükçe çözülür. Ah, geçtiğimiz yıllarda herkesten çok Caine’e yakın gözüktü. Ama bu bile... bu bile işin bir parçası olabilir. Şu anda şüpheli konumda olmamak için sahte bir dostluğu uzun süre devam ettirmek... Julian’ın bunu yapabileceğini sanıyorum, çünkü onun güçlü duygusal bağlar kurabileceğine inanmıyorum."</p>

  <p class="calibre1">Başımı iki yana salladım.</p>

  <p class="calibre1">"Bilmiyorum," dedim. “Caine’le yakınlığı benim yokluğum da gelişen bir şey, o yüzden bu konuda bildiğim her şey ikinci el. Yine de Julian dostluğu kendi kişiliğine yakın birinde aradıysa bunu anlayabilirim. Birbirlerine çok benziyorlardı. Bu dostluğun gerçekliği aklıma yatıyor, çünkü hiç kimsenin bir diğerini yıllarca aldatabileceğim sanmıyorum. Eğer aldatılan kişi son derecede aptal değilse ki Caine değildi. Evet, uslamlamanın öznel, sezgisel ve önyargılı olduğunu söylüyorsun, benim ki de öyle ve şu sonuca gidiyor: Hiç kimsenin sahip olduğu tek dostu bu şekilde harcayacak kadar acınası bir zavallı olabileceğini düşünmek istemiyorum. Bu yüzden listende bir yanlışlık olduğu fikrindeyim."</p>

  <p class="calibre1">Göğüs geçirdi.</p>

  <p class="calibre1">"Senin kadar uzun yaşamış birisi için gülünç şeyler söylüyorsun, Corwin. O küçük, komik yerde uzun süre kalmak değiştirdi mi seni? Yıllar önce, malum olanı benim gibi sen de görürdün."</p>

  <p class="calibre1">"Belki değişmişimdir, çünkü böyle şeyler bana malum değil artık. Yoksa değişen sen misin, Fiona? Bir zamanlar tanıdığım küçücük kıza kıyasla biraz fazla şüphecisin. Yıllar önce senin için de bu kadar malum olmayabilirdi."</p>

  <p class="calibre1">Tatlılıkla gülümsedi.</p>

  <p class="calibre1">"Bir kadına değiştiği asla söylenmez, Corwin, şayet değişim iyiye doğru değilse. Eskiden bunu da bilirdin. Sakın buraya Corwin’in yerine gözdağı vermek ve acı çekmek üzere gönderilmiş bir gölge olmayasın? Asıl Corwin başka bir yerlerden hepimize kahkahalarla gülüyor mu yoksa?"</p>

  <p class="calibre1">"Buradayım ve gülmüyorum," dedim.</p>

  <p class="calibre1">Gülümsedi.</p>

  <p class="calibre1">"Evet, işte bu!" dedi. “Senin, kendin olmadığına karar verdim!"</p>

  <p class="calibre1">"Duyduk duymadık demeyin!" diye bağırdı ayağa fırlayarak. “Az önce bunun gerçek Corwin olmadığını fark ettim! Gölgelerinden biri olmalı! Dostluğa, saygınlığa, asalete ve popüler aşk romanlarında boy gösteren diğer şeylere inandığını demin itiraf etti! Hiç şüphesiz bir şey yakaladım!"</p>

  <p class="calibre1">Diğerleri ona dik dik baktılar. Bir kahkaha attı ve ansızın oturdu.</p>

  <p class="calibre1">Flora’nın “sarhoş" dediğini ve Deirdre’yle konuşmasına geri döndüğünü gördüm. Random, “Şu gölgelerden bahsediyorduk," dedi, Benedict ve Llewella’yla tartışmasına geri döndü.</p>

  <p class="calibre1">"Gördün mü?" dedi Fiona.</p>

  <p class="calibre1">"Neyi?"</p>

  <p class="calibre1">"Güçsüzsün," dedi, bacağıma elini hafifçe vurarak. “Ben de öyleyim, şimdi bunu düşün. Kötü bir gündü bu, Corwin."</p>

  <p class="calibre1">"Biliyorum. Ben de kendimi çok kötü hissediyorum. Brand’i geri getirmek için harika bir fikrim olduğunu sanmıştım. Sadece o kadar da değil, işe yaradı da. Brand için ne kadar iyi oldu, baksana."</p>

  <p class="calibre1">"Kazanmış olduğun erdem kırıntılarını hafife alma," dedi.</p>

  <p class="calibre1">"Olayların gidişatından sen sorumlu değilsin."</p>

  <p class="calibre1">"Sağ ol."</p>

  <p class="calibre1">"Julian’ın doğru fikri yakalamış olabileceğine inanıyorum," dedi. “Daha fazla uyanık kalabileceğimi sanmıyorum."</p>

  <p class="calibre1">Onunla birlikte kalktım ve kapıya kadar götürdüm.</p>

  <p class="calibre1">"Ben iyiyim," dedi. “Gerçekten."</p>

  <p class="calibre1">"Emin misin?"</p>

  <p class="calibre1">Başıyla sertçe doğruladı.</p>

  <p class="calibre1">"Öyleyse sabahleyin görüşürüz."</p>

  <p class="calibre1">"Umarım," dedi. “Artık beni çekiştirebilirsiniz."</p>

  <p class="calibre1">Göz kırptı ve dışarı çıktı.</p>

  <p class="calibre1">Geri döndüm, Benedict ile Llewella’nın yaklaştığını gördüm.</p>

  <p class="calibre1">"Yatıyor musunuz?" diye sordum.</p>

  <p class="calibre1">Benedict onayladı.</p>

  <p class="calibre1">"Ben de yatsam iyi olur," dedi Llewella ve yanağımdan öptü.</p>

  <p class="calibre1">"Bu ne içindi?"</p>

  <p class="calibre1">"Bazı şeyler için," dedi. “İyi geceler."</p>

  <p class="calibre1">"İyi geceler."</p>

  <p class="calibre1">Random şöminenin önüne çömelmiş, maşayla ateşi karıştırıyordu. Deirdre ona döndü ve “Bizim için ateşe odun atmana gerek yok," dedi. “Flora ve ben kalkıyoruz."</p>

  <p class="calibre1">"Peki," dedi. Şömine demirini yana bırakıp doğruldu. “İyi uykular," diye seslendi arkalarından.</p>

  <p class="calibre1">Deirdre bana uykulu, Flora’ya da gergin bir tebessüm yolladı. Ben de iyi geceler dileklerimi sundum, gidişlerini izledim.</p>

  <p class="calibre1">"Yeni ve yararlı bir şey öğrendin mi?" diye sordu Random</p>

  <p class="calibre1">Omuz silktim.</p>

  <p class="calibre1">"Ya sen?"</p>

  <p class="calibre1">"Fikirler, varsayımlar. Yeni bir gerçek yok," dedi. “Sırada şimdi kimin olabileceğini kestirmeye çalışıyorduk."</p>

  <p class="calibre1">"Ve...?"</p>

  <p class="calibre1">"Benedict işin yazı turaya kaldığını söylüyor. Ya sen, ya o. Elbette her şeyin ardındaki sen değilsen. Dostun Ganelon’un da ayağını denk alması gerektiğini düşünüyor."</p>

  <p class="calibre1">"Ganelon... Evet, bu yerinde bir düşünce... ve bunu düşünen ben olmalıydım. Sanırım yazı tura meselesinde de hakkı var. Biraz ondan yana ağır basıyor bile olabilir, çünkü suç atma olayının ardından tetikte olduğumu biliyorlar."</p>

  <p class="calibre1">"Hepimizin Benedict’in de tetikte olduğunu bildiğimizi söyleyebilirim. Düşüncesini herkese açmayı becerdi. Bir girişime karşı hazır olsa gerek."</p>

  <p class="calibre1">Kıkır kıkır güldüm.</p>

  <p class="calibre1">"Bu, parayı tekrar dengeliyor. Sanırım iş yazı turaya kaldı."</p>

  <p class="calibre1">"O da böyle dedi. Elbette sana söyleyeceğimi biliyordu."</p>

  <p class="calibre1">"Elbette. Keşke benimle tekrar konuşmaya başlasaydı. Neyse... şu anda elimden pek bir şey gelmez," dedim. “Her şeyin canı cehenneme. Ben yatıyorum."</p>

  <p class="calibre1">Başıyla onayladı.</p>

  <p class="calibre1">"Yatmadan önce yatağın altına bak."</p>

  <p class="calibre1">Odadan çıkıp koridora yöneldik.</p>

  <p class="calibre1">"Corwin, keşke silahların yanında biraz olsun kahve getirme öngörüsünü gösterseydin," dedi. “Bir fincan iyi giderdi şimdi."</p>

  <p class="calibre1">"Uykunu kaçırmaz mı?"</p>

  <p class="calibre1">"Hayır. Akşamları bir iki fincan içmeyi severim."</p>

  <p class="calibre1">"Ben sabahları içmeyi özlüyorum. Bu hengame yatışınca bir miktar kahve ithal etmemiz gerekecek."</p>

  <p class="calibre1">"Küçük bir teselli, ama iyi fikir. Fi ne diyor peki?"</p>

  <p class="calibre1">"Aradığımız adamın Julian olduğunu düşünüyor."</p>

  <p class="calibre1">"Haklı olabilir."</p>

  <p class="calibre1">"Ya Caine konusu?"</p>

  <p class="calibre1">"Farz edelim ki tek kişi değildi," dedi merdiveni çıktığımız sırada. “Diyelim ki iki kişiydiler, Julian ve Caine gibi. Sonunda anlaşmazlığa düştüler, Caine kaybetti, Julian onun icabına baktı ve ölümü senin konumunu da zayıflatmak için kullandı. En tehlikeli düşmanlar eski dostlardan çıkar."</p>

  <p class="calibre1">"Faydasız," dedim. “İhtimalleri sıralamaya başlayınca başını dönüyor. Ya bir şeylerin daha olmasını bekleyeceğiz, ya da bir şeyler yapacağız. Muhtemelen ikincisi. Ama bu gece değil..."</p>

  <p class="calibre1">"Dur! Bekle!"</p>

  <p class="calibre1">"Kusura bakma." Sahanlıkta durakladım. “Neyim var bilmiyorum. Sanırım son bir gayret geldi."</p>

  <p class="calibre1">"Asabi enerji," dedi, bir kez daha yanıma gelerek. Yola devam ettik ve içimdeki acele etme arzusunu bastırarak ona ayak uydurmaya çalıştım.</p>

  <p class="calibre1">"İyi uykular," dedi sonunda.</p>

  <p class="calibre1">"İyi geceler, Random."</p>

  <p class="calibre1">Merdiveni çıkmaya devam etti, ben de odama giden koridoru izledim. Kendimi baskı altında hissediyordum, anahtarı da o yüzden düşürmüş olmalıyım.</p>

  <p class="calibre1">Uzandım ve anahtarı fazla yol kat etmeden, daha havadayken yakaladım. Aynı anda anahtarın hareketinin olması gerekenden biraz daha yavaş olduğu izlenimine kapıldım. Kilide sokup çevirdim.</p>

  <p class="calibre1">Oda karanlıktı ama mum ya da gaz lambası yakmaktan vazgeçtim. Karanlığa uzun bir süre önce alışmıştım. Kapımı kilitleyip sürgüledim. Loş koridor sayesinde gözlerim karanlığa yarı yarıya uyum sağlamıştı bile. Döndüm. Perdelerin arasından biraz yıldız ışığı sızıyordu. Yakalığımı çözüp odanın öbür ucuna yürüdüm.</p>

  <p class="calibre1">Beni yatak odamda, girişin solunda bekliyordu. Kusursuz bir pozisyon almıştı ve kendini ele verecek hiçbir şey yapmadı. Tuzağın dosdoğru içine yürümüştüm. İdeal konumdaydı hançerini hazırlamıştı ve şaşırtma avantajı da ondaydı. Haklı olarak ölmem gerekirdi... Yatağımda değil, oracıkta, yatağımın dibinde.</p>

  <p class="calibre1">Eşiğe adımımı attığım anda hareketi göz ucuyla gördüm, mevcudiyetin farkına vardım ve ne anlama geldiğini kavradım.</p>

  <p class="calibre1">Engellemek için kolumu kaldırırken bile çok geç olduğunu biliyordum. Ama bıçağın kendisinden önce, bir tuhaflık olduğu kafama dank etti: suikastçım çok yavaş hareket ediyor gibiydi. Oysa bekleyişinin tüm gerginliğiyle, hareketinin çabuk olması gerekirdi. Hareket gerçekleşinceye kadar farkına varamamış olmam gerekirdi. Kısmen dönmüş ve kolumu bu kadar uzağa savurmuş olmamalıydım. Görüşümü kırmızı bir pus kapladı ve çelik karnıma değip, deldiği anda kolumun ön kısmının savrulmuş bir kolun kenarına vurduğunu hissettim. Kırmızılığın içinde, Desen’in o gün daha erken saatlerde izlemiş olduğum kozmik versiyonunun belli belirsiz bir izi vardı sanki, iki büklüm halde ve düşünmekten aciz, ama yine de bilincim yerinde devrilirken şekil yaklaştı ve netleşti. Kaçmaya kalkıştım ama at tökezlemişti bir kere. Yere yıkıldım.</p>
</body>
</html>
