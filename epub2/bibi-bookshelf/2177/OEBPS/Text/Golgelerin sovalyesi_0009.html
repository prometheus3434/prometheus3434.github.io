<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm</b></span> 9</h2>

  <p class="calibre1">Yavaş yavaş kendime geldim. O tanıdık mavilik, içinde süzüldüğüm varoluş öncesi göldü. Ah, evet, buradaydım çünkü... buradaydım, şarkının dediği gibi. Uyku tulumumun içinde diğer yana döndüm, dizlerimi göğsüme çektim ve yeniden uykuya daldım.</p>

  <p class="calibre1">Bir daha kendime geldiğimde dünyanın hâlâ mavi bir yer olup olmadığını görmek için hızla çevreme bakındım. Güzel.</p>

  <p class="calibre1">Denenmiş ve doğru olan şeyler için söylenecek çok şey var.</p>

  <p class="calibre1">Sonra Luke’un her an beni öldürmek için gelebileceğini hatırladım ve parmaklarım yanımdaki silahın kabzasında kapandı.</p>

  <p class="calibre1">Birinin yaklaşıp yaklaşmadığını duyabilmek için kendimi zorladım.</p>

  <p class="calibre1">Günü kristal mağaramın duvarını yontarak mı geçireceğim? diye merak ettim. Yoksa Jasra gelip yine beni öldürmeye mi çalışacak?</p>

  <p class="calibre1">Yine mi?</p>

  <p class="calibre1">Yanlış olan bir şey vardı. Jurt, Coral, Luke, Mandor, hatta Julia’yla ilgili bir sürü iş vardı. Hepsi bir rüya mıydı?</p>

  <p class="calibre1">Panik anı geldi ve geçti, sonra gezinen ruhum, anılarımın geri kalan kısmını yanında getirerek geri döndü. Esnedim ve her şey yine yoluna girdi.</p>

  <p class="calibre1">Gerindim. Doğrulup oturdum. Gözlerimi ovaladım.</p>

  <p class="calibre1">Evet, kristal mağaraya geri dönmüştüm. Hayır, Luke’un beni buraya kapatmasından beri olan şeyler rüya değildi. Buraya kendi isteğimle gelmiştim, a) çünkü bu zaman hattında iyi bir uyku Amber’de oldukça kısa bir süre olacaktı, b) çünkü burada kimse beni Koz Kartı iletişimiyle rahatsız edemeyecekti, c) çünkü Desen’in ya da Logrus’un bile beni burada bulması imkansızdı.</p>

  <p class="calibre1">Saçlarımı gözlerimden çektim, kalktım ve tuvalete gittim.</p>

  <p class="calibre1">Dworkin ile sohbetimden sonra Hayalet’in beni buraya nakletmesi iyi bir fikirdi. On iki saat kadar uyuduğumdan emindim. Derin, kesintisiz, en iyi türden uyku. Bir litrelik bir su şişesi boşalttım. Sonra daha fazlasıyla yüzümü yıkadım.</p>

  <p class="calibre1">Daha sonra, giyinip çarşaflarımı depoya kaldırdıktan sonra, giriş odasına yürüdüm ve tepedeki yatay geçidin ışığında durdum. Gökyüzünün gördüğüm kısmı açıktı. Beni buraya kapattığı ve akraba olduğumuzu öğrendiğim gün Luke’un söyledikleri hâlâ kulaklarımdaydı.</p>

  <p class="calibre1">Hüküm Mücevheri’ni gömleğimin altından çekip çıkardım, arkasından parlayacak şekilde ışığın önüne tuttum ve derinliklerine baktım. Bu sefer mesaj yoktu.</p>

  <p class="calibre1">Çok iyi. İki yönlü trafik havasında değildim.</p>

  <p class="calibre1">Taşa bakmaya devam ederek bağdaş kurup oturdum. Bu işi halletme zamanı gelmişti. Şimdi kendimi dinlenmiş ve bir bakıma tetikte hissediyordum. Dworkin’in önerdiği gibi bu kırmızı havuzda Desen’i aradım.</p>

  <p class="calibre1">Bir süre sonra şekillenmeye başladı. Onu gözümde canlandırıyormuş gibi değildim, ama zaten bu bir görselleştirme egzersizi değildi. Yapının berraklaşmasını izledim. Ancak aniden var olmuş gibi değil de, sanki daha çok hep oradaymış ve gözlerim ancak şimdi onu algılayacak uyumu sağlayabilmiş gibiydi. Muhtemelen bu doğruydu da.</p>

  <p class="calibre1">Derin bir nefes aldım ve bıraktım. Bunu tekrarladım. Sonra dikkatle deseni incelemeye başladım. Babamın mücevherle uyum sağlamak hakkında söylediği şeyleri hatırlayamıyordum.</p>

  <p class="calibre1">Dworkin’e bundan bahsettiğim zaman, endişelenmememi, tek ihtiyacım olan şeyin taşın içindeki üç boyutlu Desen uyarlamasını bulmak, giriş noktasını saptamak ve aşmak olduğunu söylemişti. Ayrıntılar için ısrar ettiğimde yalnızca gülmüş ve kaygılanmamamı söylemişti.</p>

  <p class="calibre1">Tamam.</p>

  <p class="calibre1">Taşı ağır ağır çevirerek yaklaştırdım. Sağda, yüksekte küçük bir aralık belirdi. Ona odaklandığımda hızla bana doğru yükselir gibi oldu.</p>

  <p class="calibre1">O yere gittim, içine girdim. Tuhaf bir yuvarlanan tren deneyimiydi. Bir mücevherin içindeki Desensi çizgilerde ilerlemek. Bazen bağırsaklarımı boşaltmaya yakın bir yükseklik korkusuyla, bazen irademi yakut sınırlara dayayıp o teslim olana dek iterek ve sonra kendi kendime tırmanarak, düşerek, kayarak ya da ilerleyerek beni çektiği yere gittim. Bedenimi ve zinciri tutan elimi unuttum, yalnızca fena halde terlediğimi ve terimin devamlı gözlerime dolarak canımı acıttığını biliyordum.</p>

  <p class="calibre1">Hüküm Mücevheri’ne, Desen’in bir üst oktavına uyum sağlarken ne kadar zaman geçti, hiçbir fikrim yok. Dworkin garip arayışımı tamamlayıp en yakın Kırık Desen’i onardıktan sonra, Desen’in ölmemi istemesi için onu kızdırmamdan daha farklı sebepler olduğunu düşünüyordu. Ama ayrıntılara girmeyi reddetti, sebebi bilmemin, olası bir gelecek seçenekte, serbestçe verilmesi gereken kararımı etkileyeceğinden korkuyordu.</p>

  <p class="calibre1">Bunların hepsi bana saçmalık gibi geliyordu, ama efsane ve söylentilerden tanıdığım Dworkin’in aksine, bütün söyledikleri bana son derece akıllıca gelmişti.</p>

  <p class="calibre1">Zilinim mücevherin içi olan kan gölüne atladı ve içinde yükseldi. Yürüdüğüm ve daha yürümek zorunda olduğum Desen parçaları çevremde hareket ediyor, şimşek gibi çakıyordu.</p>

  <p class="calibre1">Zihnimin görünmez bir Perde’ye çarpacağını ve parçalanacağını hissediyordum. Artık hareketim kontrol dışına çıkmıştı ve ivmeleniyordu. Sonuna varıncaya kadar bu şeyden çekilmemin yolu yoktu, biliyordum.</p>

  <p class="calibre1">Dworkin, gördüğüm kişiyi kontrol etmek üzere döndüğüm zaman, Desen ile yüzleştiğimde ona karşı korunmuş olduğumu hissediyordu, çünkü mücevheri takmıştım. Ama uzun süre takamazdım, çünkü bu da ölümcül olabilirdi. Dworkin, onu geri vermeden önce -babam ve Random gibi— mücevherle uyum sağlamam gerektiğine karar vermişti. Böylece içimde daha üstün bir imge taşıyor olacaktım ve bu imge aynı zamanda, tıpkı mücevher gibi, beni Desen’e karşı koruyacaktı. Mücevheri kullanarak Desen’i yaratan adama itiraz edemezdim.</p>

  <p class="calibre1">Bu yüzden kabul ettim. Ama önerdiği şeyi yapamayacak kadar yorgundum. İşte bu yüzden 'Hayalet’in beni kristal mağaraya, sığınağıma getirmesini sağlamış, ilk önce dinlenmiştim.</p>

  <p class="calibre1">Şimdi, şimdi... aktım. Döndüm. Zaman zaman durdum.</p>

  <p class="calibre1">Mücevherin Perde’ye denk olan kısımları daha az zorlu gelmiyordu, çünkü bedenimi geride bırakmıştım. Her geçiş, Olimpiyatlarda bir buçuk kilometre koşmuşum gibi bitkin bırakıyordu beni. Ama bir düzeyde, içinde aktığım mücevheri elimde tuttuğumu biliyor, bir başka düzeyde kalbimin attığını hissediyor, yine bir başkasında yıllar önce, bir antropoloji dersinde konuk hoca Joan Halifax’ın verdiği dersten parçalar hatırlıyordum. Ortam, bir kadehteki Gayzer Tepesi Merlot 1985 gibi dönüyordu. O gece masanın karşısında kime bakıyordum?</p>

  <p class="calibre1">Fark etmez. İleri, aşağı ve dolan. Kanla aydınlanmış dalga gevşemişti. Ruhuma bir mesaj yazılmıştı. Başlangıçta telaffuz edemediğim bir sözcüktü... Parlak, daha parlak. Hızlı, daha hızlı.</p>

  <p class="calibre1">Bir yakut duvarla çarpışma, ben, üzerinde bir leke. Şimdi gel,</p>

  <p class="calibre1">Schopenhauer, nihai irade oyununa. Bir iki çağ gelip geçti; sonra, aniden, yol açıldı. Patlayan bir yıldız ışığına döküldüm.</p>

  <p class="calibre1">Kırmızı, kırmızı, kırmızı, beni ileri taşıyan, uzağa, küçük teknem Yıldız patlaması gibi, sürüklenerek, genişleyerek, eve gelerek...</p>

  <p class="calibre1">Yığıldım. Bilincimi kaybetmedim, ama zihnimin durumu normal de değildi. Dilediğim zaman, dilediğim yöne geçebileceğim bir uyku öncesi sersemliği içindeydim. Ama neden? Nadiren bu kadar dinç hissederim. Onu kazandığımı fark ediyordum, bu yüzden oracıkta, uzun, çok uzun zaman süzüldüm.</p>

  <p class="calibre1">Sonunda durum keyif çatmayı keyifli kılan düzeyin altına düştü, ayağa kalktım, sallandım, duvara yaslandım, su içmek için depoya gittim. Kurt gibi açtım, ama konserve ya da kurutulmuş yiyeceklerin hiçbiri beni cezbetmedi. Özellikle de kolayca tazelerini bulabileceğimi biliyorken.</p>

  <p class="calibre1">O tanıdık odalarda yürüdüm. Dworkin’in tavsiyesini yerine getirmiştim. Yazık ki, sormak istediğim uzun soru listesini hazırlamadan önce ona sırtımı dönmüştüm. Döndüğümde gitmişti.</p>

  <p class="calibre1">Tırmandım. Mağaramdan çıkınca bildiğim tek girişi barındıran mavi çıkıntının üzerinde durdum. Esintili, yumuşak, bahar gibi bir sabahtı ve doğuda birkaç bulut kümesi vardı.</p>

  <p class="calibre1">Zevkle derin bir nefes alıp bıraktım. Sonra eğildim, mavi kayayı alıp girişi tıkadım. Sığınağa ihtiyacım olursa, bir daha geldiğimde vahşi bir hayvanın bana sürpriz yapması hiç hoşuma gitmezdi.</p>

  <p class="calibre1">Hüküm Mücevheri’ni boynumdan çıkardım ve kayadaki bir çıkıntıya astım. Sonra on adım kadar uzaklaştım.</p>

  <p class="calibre1">"Selam, Baba."</p>

  <p class="calibre1">Hayalet altın bir frizbi olmuş, batıdan süzülerek gelmişti.</p>

  <p class="calibre1">"Günaydın, hayalet."</p>

  <p class="calibre1">“Neden o aleti bırakıyorsun? Gördüğüm en güçlü araçlardan biri."</p>

  <p class="calibre1">“Onu bırakmıyorum, Logrus İmgesi’ni çağırmak üzereyim ve pek anlaştıklarını sanmıyorum. Üzerimde ahenk kazandığım bu yüksek düzeyli Desen varken Logrus’un bana nasıl davranacağı konusunda biraz endişeliyim."</p>

  <p class="calibre1">“Belki ben gitmeli, seni kontrol etmek için daha sonra geri dönmeliyim."</p>

  <p class="calibre1">"Burada kal," dedim. “Sorun çıkarsa beni kaçırabilirsin."</p>

  <p class="calibre1">Sonra Logrus İmgesi’ni çağırdım, geldi, önümde süzüldü ve hiçbir şey olmadı. Çevremi algılamamın bir kısmını kayanın üzerindeki mücevhere kaydırdım ve onun aracılığıyla Logrus’u bir başka açıdan algıladım. Tekinsiz. Aynı zamanda acısız.</p>

  <p class="calibre1">Bir kez daha kendi kafatasıma yerleştim, kollarımı Logrus uzantılarına soktum, uzandım,..</p>

  <p class="calibre1">Bir dakikadan az zamanda bir tabak tereyağlı gözleme, sosis, bir fincan kahve ve bir bardak portakal suyu geldi.</p>

  <p class="calibre1">"Sana bunları daha hızlı getirebilirdim," dedi Hayalet.</p>

  <p class="calibre1">“Eminim getirirdin," dedim. “Yalnızca sistemleri sınıyordum."</p>

  <p class="calibre1">Yerken önceliklerimi belirledim. Bitirdiğim zaman tabakları geldikleri yere gönderdim, mücevheri aldım, boynuma astım ve ayağa kalktım.</p>

  <p class="calibre1">"Tamam, Hayalet. Amber’e dönme vakti," dedim.</p>

  <p class="calibre1">Genişledi, açıldı, alçaldı ve altın bir kemerin önünde duruyordum. Öne adım attım ve dairemdeydim.</p>

  <p class="calibre1">"Teşekkürler," dedim.</p>

  <p class="calibre1">“Bir şey değil, Baba. Dinle, bir sorum var: Kahvaltı çağırdığın zaman Logrus İmgesi’nin tavırlarında sıra dışı bir şey fark ettin mi?"</p>

  <p class="calibre1">"Ne gibi?" diye sordum, ellerimi yıkamaya giderken.</p>

  <p class="calibre1">"Fiziksel duygularla başlayalım. Sana... yapışkan geldi mi?"</p>

  <p class="calibre1">“Bu tuhaf bir anlatım tarzı," dedim. “Ama aslında bağlantının kopması biraz daha uzun sürdü. Neden soruyorsun?"</p>

  <p class="calibre1">“Aklıma garip bir fikir geldi. Desen büyüsü yapabilir misin?"</p>

  <p class="calibre1">"Evet, ama Logrus’ta daha iyiyim."</p>

  <p class="calibre1">“Fırsat bulursan ikisini denemek ve karşılaştırmak isteyebilirsin."</p>

  <p class="calibre1">"Neden?"</p>

  <p class="calibre1">"İçime bir şeyler doğuyor. Kontrol eder etmez söylerim."</p>

  <p class="calibre1">Hayaletçark gitti.</p>

  <p class="calibre1">"Lanet olsun," dedim ve yüzümü yıkadım.</p>

  <p class="calibre1">Pencereden dışarı baktım, bir avuç kar tanesi uçup geçti.</p>

  <p class="calibre1">Masamın çekmecesinden bir anahtar aldım. Hemen halletmek istediğim bir iki şey vardı.</p>

  <p class="calibre1">Koridora çıktım. Birkaç adım atmıştım ki bir ses duydum.</p>

  <p class="calibre1">Durup dinledim. Sonra devam ettim, merdiveni geçtim. Ben ilerlerken sesin şiddeti gittikçe arttı. Kütüphaneden geçen koridora vardığım zaman Random’ın döndüğünü anladım, çünkü buralarda öyle davul çalabilen başka kimseyi tanımıyordum. Çalabilse de Kral’ın davulunu kullanmaya cesaret edebilecek birini.</p>

  <p class="calibre1">Yarı açık kapının önünden köşeye doğru devam ettim ve sağa döndüm. İlk dürtüm içeri girmek, Hüküm Mücevheri’ni iade etmek ve olan biteni açıklamaya çalışmaktı. Sonra Flora’nın dürüst, dolaysız ve hilesiz şeylerin burada her zaman insanın başını nasıl belaya sokabileceği konusundaki öğütlerini hatırladım. Açıkladığı genel bir kuralın kanıtlandığını kabul etmekten nefret ediyordum, ama bu özel durumda, yapılacak başka işlerim varken beni bir sürü açıklama gereksinimiyle baş başa bırakacağını görebiliyordum ve bu arada aralarından bazılarını yapmamam emriyle de karşılaşabilirdim.</p>

  <p class="calibre1">Yemek odasının uzak girişine doğru yoluma devam ettim, çabucak kontrol ettim ve orasının boş olduğunu gördüm. Güzel. İçeride ve sağda, hatırladığım kadarıyla beni kütüphanenin yan tarafındaki boş bir kısma götürecek bir kayar panel vardı. Burada beni kütüphanenin balkonuna açılan gizli girişe götürecek çivi basamaklar veya bir merdiven bulunuyordu.</p>

  <p class="calibre1">Aynı zamanda, doğru hatırlıyorsam, beni döner merdivenin ekseninden aşağıdaki mağaralara da götürebilirdi. Bu bölmeyi kontrol etmek için hiç sebebim olmamasını umuyordum, ama bugünlerde biraz casusluk yapacak kadar aile geleneklerine dalmıştım ve açık kapının önünden geçerken Random’ın orada yalnız olmadığını anlamama yetecek kadar mırıltı duymuştum. Bilgi gerçekten güçse, o zaman olabildiğince çoğuna ihtiyacım vardı, çünkü bir süredir kendimi özellikle incinebilir hissediyordum.</p>

  <p class="calibre1">Evet, panel kaydı ve ruh-ışığımı önden göndererek bir anda içeri kaydım. Hızla tepeye tırmandım ve oradaki paneli yavaşça, sessizce, bu kısmı geniş bir sandalyeyle saklamayı akıl eden kişiye minnet duyarak açtım. Sandalyenin sağ kolunun yanından, fark edilmeden -odanın kuzey kısmının iyi bir görüntüsünü- görebiliyordum.</p>

  <p class="calibre1">Random orada, davul çalıyordu. Zincirler ve deriler içindeki Martin önüne oturmuş, dinliyordu. Random daha önce yaptığını hiç görmediğim bir şey yapıyordu. Beş baget ile çalıyordu. Ellerinde birer tane, koltuklarının altında da birer tane vardı ve sonuncusu dişlerinin arasındaydı. Çalarken onları çeviriyor, ağzındakini çıkarıp sağ kolunun altına sıkıştırıyordu, sonra sağ kolunun altındakini sağ eline, sağ eldekini sol ele, sol eldekini sol koltuğunun altına, sol koltuğunun altındakini ağzına. Ve tek bir vuruş kaçırmıyordu. Büyüleyiciydi. Random yaptığı numaradan sıkılıncaya kadar izledim. Eski davul seti, bir fusion davulcusunun hayallerindeki, savaş kalkanı büyüklüğündeki zilleri bir tamtam yığını ve iki bası olan Coral’ın ateş çemberi gibi aydınlatılmış, yarı saydam plastik birtakım değildi. Random’ın seti, trampetlerin inceldiği ve sinirlileştiği, basların küçüldüğü, zillerin büyüklük kompleksine kapıldığı ve hımlamaya başladığı zamanların öncesine gidiyordu.</p>

  <p class="calibre1">Martin’in, “Daha önce böyle bir şey yapıldığını hiç görmedim," dediğini duydum.</p>

  <p class="calibre1">Random omuzlarını silkti.</p>

  <p class="calibre1">“Biraz araştırma," dedi. “Otuzlarda Freddie Moore’dan öğrendim, ya Victoria’da, ya da Village Vanguard’da. Art Hodes ve Max Kaminsky ile birlikte çalıyordu Yerini unuttum. Mikrofonların olmadığı ve aydınlatmanın kötü olduğu Vodviller zamanına gidiyor. Dinleyicilerin dikkati dağılmasın diye ya böyle şeyler yapması, ya da komik giyinmesi gerekiyormuş, öyle demişti."</p>

  <p class="calibre1">"O şekilde kalabalığa hizmet vermeleri yazık."</p>

  <p class="calibre1">"Evet, sizler hiç komik giysiler giymeyi ve aletlerinizi oraya buraya atmayı düşünmezsiniz."</p>

  <p class="calibre1">Bir sessizlik oldu, Martin’in yüzündeki ifadeyi görmem imkansızdı. Sonra, “Farklı bir şey kastetmiştim," dedi Martin.</p>

  <p class="calibre1">“Evet, ben de," diye yanıt verdi Random. Sonra üç bageti yere atıp yine çalmaya başladı.</p>

  <p class="calibre1">Arkama yaslanıp dinledim. Bir süre sonra bir alto saksafonun araya girmesiyle irkildim. Baktığım zaman Martin’in ayağa kalktığını gördüm. Sırtı bana dönük, çalıyordu. Sandalyenin diğer yanında, yerde olmalıydı. İçinde hoşuma giden bir Richie Cole tadı vardı ve biraz şaşırdım. Ne kadar zevk alsam da, şu anda bu odaya ait olmadığımı hissediyordum, geriledim, paneli açtım, içinden geçtim ve kapattım. Aşağıya inip bölmeden çıktıktan sonra, bir kez daha kütüphane girişinden geçmektense yemek odasını kullanarak kestirmeden gitmeye karar verdim. Müzik bir süre beni takip etti ve Hüküm Mücevheri’nin “Vahşi Adam Blues"u nasıl kabul edeceğinden emin olmasam da, sesleri kıymetli taşlara hapsetmeyi bilen Mandor’un büyülerinden birini öğrenmiş olmayı diledim.</p>

  <p class="calibre1">Dairemin bulunduğu kuzey koridorunu kesen doğu koridorunda yürümeyi, sola dönmeyi, kraliyet süitine giden merdiveni tırmanmayı, kapıyı çalmayı, beni soru yağmuruna tutmayacağını umduğum Vialle'nin mücevheri, geri vermeyi planlıyordum. Tutsa da, zaten Random yerine ona anlatmayı tercih ederdim. Sormayı akıl edemeyeceği bir sürü şeyi sansürlerdim.</p>

  <p class="calibre1">Elbette, Random zaman içinde sorularıyla beni bulurdu. Ama ne kadar geç olursa, o kadar iyiydi.</p>

  <p class="calibre1">Ama sonra babamın odalarının önünden geçtim. Açık olduğunu düşündüğüm bazı sebeplerden, daha sonra uğrayabilmek için anahtarı yanımda getirmiştim. Ama zaten orada olduğuma göre, şimdi girmek zaman açısından avantaj sağlayacaktı. Kapının kilidini çevirdim, açıp içeriye girdim.</p>

  <p class="calibre1">Şifonyerin üzerindeki vazoda gümüş gül yoktu. Tuhaf. Bir adım attım. Diğer odadan sesler geldi, ayırt edemeyeceğim kadar alçak sözcükler. Yerimde dondum. Orada olabilirdi. Ama birinin yatak odasına dalıveremezsiniz, özellikle de yanında birisinin olması olasılığı varsa hele babanızın odasıysa ve oraya girmek için dış kapının kilidini açmak zorunda kalmışsanız.</p>

  <p class="calibre1">Birden fena halde utandım. Buradan hemen çıkıp gitmek istiyordum. Grayswandir’in o kadar da iyi uymadığı kınında asılı durduğu kılıç kemerimi çözdüm. Daha içeriye taşımaya cesaret edemedim, duvarın yakınında, daha önce fark etmediğim kısa bir trençkotun asılı olduğu giysi kancalarından birine astım. Sonra dışarıya süzüldüm ve kapıyı elimden geldiğince sessiz bir biçimde kilitledim.</p>

  <p class="calibre1">Utanç verici. Gerçekten de, bir şekilde fark edilmemeyi başararak düzenli olarak gelip gidiyor muydu? Yoksa odasında tamamen farklı türden bir şeyler mi oluyordu? Zaman zaman eski odaların, görünüş altı alan kapıları olduğu söylentilerini işitmiştim. Onları nasıl çalıştıracağınızı öğrenirseniz hem fazladan dolap yeri, hem de özel bir giriş çıkış yönteminiz oluyordu. Dworkin’e sormuş olmam gereken başka bir şey. Belki benim yatağımın altında da bir cep evreni vardı. Hiç bakmamıştım.</p>

  <p class="calibre1">Döndüm ve hızla uzaklaştım. Köşeye yaklaşırken yavaşladım. Dworkin Hüküm Mücevheri’ni taşıyor olmamın, eğer gerçekten bana zarar vermeyi düşünmüşse, Desen’e karşı beni koruduğunu düşünüyordu. Diğer yandan, mücevher fazla uzun bir süre takılırsa, takana zarar verebiliyordu. Bu yüzden biraz dinlenmemi, sonra zihnimi taşın matrisinden geçirerek içimde Desen’den daha yüksek bir güce ait kayıt yaratmamı, böylece Desen’in saldırılarına karşı koruma elde etmemi öğütlemişti. İlginç bir varsayım. Ve elbette, hepsi buydu işte: varsayım.</p>

  <p class="calibre1">Sola saparsam, beni merdivenlere, sağa saparsam odama götürecek koridorun kavşağına ulaştığımda tereddüt ettim.</p>

  <p class="calibre1">Karşı çaprazımda bir oturma odası onun solunda da Benedict’in nadiren kullandığı dairesine ait bir oturma odası vardı.</p>

  <p class="calibre1">O tarafa yöneldim, içeri girdim, köşedeki ağır koltuğa çöktüm.</p>

  <p class="calibre1">Tek istediğim düşmanlarımın icabına bakmak, dostlarıma yardım etmek, yazılı olabileceği boktan listelerden ismimi çıkarmak, babamı bulmak ve uyku halindeki <i class="calibre6">ty’iga</i> ile bir tür anlaşma yapmaktı. Sonra kesintiye uğramış <i class="calibre6">Wanderjahra</i> devam edebilirdim. Ve bütün bunların, aslında yanıtını beklemediğim sorumu artık kendime tekrar sormamamı gerektirdiğini fark ettim. Random’ın işlerimden ne kadarını bilmesini istiyordum?</p>

  <p class="calibre1">Onu kütüphanede, neredeyse yabancılaşmış oğluyla düet yaparken düşündüm. Bir zamanlar onun da oldukça vahşi, başıboş ve edepsiz olduğunu, bu model dünyaya hükmetme işini aslında istemediğini hatırladım. Ama babalık, evlilik ve Tekboynuz’un seçimi, üzerine çok şey yığmış. Karakterini derinleştirmişti, sanırım, hayatındaki eğlenceli şeylerin pek çoğunu kaybetme pahasına. Şu anda bu Kashfa-Begma meselesiyle ilgili bir sürü sorunu var gibiydi, muhtemelen bir suikasta başvurmuş, Altın Halka’nın karmaşık siyasi güçlerini denk kılabilmek için pek iyi olmayan bir anlaşma yapmayı kabul etmişti.</p>

  <p class="calibre1">Ve başka yerlerde, sorunlarına sorun katacak başka şeyler olup bitmediğini kim bilebilirdi? Gerçekten de bu adamı, o bilmeden, hatta bilmesine gerek olmadan kendi kendime halledebileceğim bazı şeylere çekmek istiyor muydum? Tam tersine, onu kendi işlerime çekersem, hayatımın gündelik zorunlulukları gibi görünen şeylere karşılık verme yetimi engelleyebilecek sınırlamalar koyabilirdi bana. Aynı zamanda, seneler önce bir kenara bırakılmış olan bir başka konuyu gündeme getirebilirdi.</p>

  <p class="calibre1">Ben Amber’e sadakat yemini etmemiştim. Kimse etmemi istememişti. Hem ben Corwin’in oğluydum ve kendi isteğimle Amber’e gelmiş, Amberlilerin pek çoğunun okula devam ettiği gölge Yeryüzü’ne gitmeden önce bir süreliğine orayı evim kabul etmiştim. Sık sık geri dönmüştüm ve herkesle iyi anlaşıyor gibiydim. Çifte vatandaşlılık kavramının neden geçerli olmadığını arılamıyordum.</p>

  <p class="calibre1">Ama konunun hiç açılmamasını tercih ederdim. Amber ile Saraylar arasında seçim yapmaya zorlanma düşüncesinden hoşlanmıyordum. Bunu Tekboynuz ya da Yılan, Desen ya da Logrus için yapmamıştım ve iki sarayın kraliyet aileleri için de yapmazdım.</p>

  <p class="calibre1">Bunların hepsi, Vialle’nin hikayemin yarım yamalak halini bile işitmemesi gerektiği anlamına geliyordu. Herhangi bir uyarlaması bile daha sonra hesap vermemi gerektirirdi. Ancak eğer, mücevher herhangi bir açıklama yapılmadan ait olduğu yere iade edilirse, kimse bu konuda peşime düşmesi gerektiğini bilmezdi ve her şey yolunda olurdu. Soru sorulmazsa nasıl yalan söyleyebilirdim ki?</p>

  <p class="calibre1">Bunu biraz daha düşündüm. Yapacağım şey aslında yorgun, dertli bir adamı ek sorunların yükünden kurtarmak olacaktı. İşlerimin çoğu hakkında onun yapabileceği ya da yapması gereken hiçbir şey yoktu. Desen ile Logrus’un arasında geçenler daha çok metafizik bir olay olarak önemliymiş gibi görünüyordu. Pratik düzeyde bundan iyi ya da kötü bir şey çıkacağını sanmıyordum. Ve bir şeyin geldiğini görürsem, Random’a o zaman söyleyebilirdim.</p>

  <p class="calibre1">Tamam. Mantık yürütme yeteneğinin iyi yanı budur. Onları, örneğin, kendinizi suçlu yerine erdemli hissetmenizi sağlamak için kullanabilirsiniz. Gerindim ve parmaklarımı çıtırdattım.</p>

  <p class="calibre1">"Hayalet?" dedim yumuşak sesle.</p>

  <p class="calibre1">Yanıt gelmedi.</p>

  <p class="calibre1">Koz Kartlarıma uzandım, ama onlara dokunduğum sırada odada bir ışık çemberi parıldadı.</p>

  <p class="calibre1">"Beni duydun," dedim.</p>

  <p class="calibre1">"İhtiyacını hissettim," diye yanıt verdi.</p>

  <p class="calibre1">“Her neyse," dedim, mücevherin zincirini başımın üzerinden geçirip taşı önümde anarak. “Bunu kimse fark etmeden kraliyet süitinde, şöminenin yanındaki gizli bölmeye koyabilir misin?" diye sordum.</p>

  <p class="calibre1">“O şeye dokunmaya çekiniyorum," diye karşılık verdi Hayalet. “Yapısı yapıma ne türde bir etkide bulunur, bilmiyorum."</p>

  <p class="calibre1">“Tamam," dedim. “O zaman kendim yapmak için bir yol bulacağım. Ama bir hipotezi sınamanın zamanı geldi. Desen bana saldırırsa, beni hızla güvenli bir yere aktarmaya çalış lütfen."</p>

  <p class="calibre1">"Pekala."</p>

  <p class="calibre1">Mücevheri yakındaki masaya koydum. Yarım dakika sonra, Kendimi Desen’in ölüm darbesine karşı germiş olduğumu fark ettim. Omuzlarımı gevşettim. Derin bir nefes aldım. Hayatta kaldım. Desen’in beni rahat bırakmış olduğu konusunda Dworkin haklı olabilirdi. Aynı zamanda, bana söylediği gibi, artık Logrus işaretini çağırır gibi mücevherin içindeki Desen’i çağırabiliyor olmalıydım. Ancak bu şekilde örülebilecek Desen büyüleri vardı, ama Dworkin nasıl kullanılacaklarını anlatmak için zaman ayırmamıştı. Bir büyücünün sistemi çözebileceğini söylemişti. Bunun bekleyebileceğine karar verdim. Şu anda Desen ve onun yeniden hayata döndürdükleriyle, yeniden herhangi türden bir ilişki deneme havasında değildim.</p>

  <p class="calibre1">"Hey, Desen," dedim. “Eşitiz, diyelim mi?"</p>

  <p class="calibre1">Yanıt gelmedi.</p>

  <p class="calibre1">“Sanırım senin ne yaptığının farkında," dedi Hayalet "Varlığını hissediyorum. Oltadan kurtulmuş olabilirsin."</p>

  <p class="calibre1">“Olabilir," diye karşılık verdim, Koz Kartlarımı çıkarıp karıştırırken.</p>

  <p class="calibre1">"Kiminle iletişime geçmek istiyorsun?" diye sordu Hayalet.</p>

  <p class="calibre1">“Luke’u merak ediyorum," dedim. “İyi olup olmadığını görmek istiyorum. Ve Mandor’u merak ediyorum. Onu güvenli bir yere gönderdiğini varsayıyorum."</p>

  <p class="calibre1">“Ah, yalnızca en iyisi," diye yanıt verdi Hayalet. “Kraliçe Jasra için de. Onu da istiyor muydun?"</p>

  <p class="calibre1">“Hayır. Aslında, hiçbirini istemiyorum. Yalnızca görmek istemiştim."</p>

  <p class="calibre1">Ben konuşurken Hayalet söndü. Memnun etme istekliliği, daha önceki tartışmacı halinden sonra bir gelişme miydi, emin değildim.</p>

  <p class="calibre1">Luke’un kartını çektim ve içine girdim.</p>

  <p class="calibre1">Koridorda birinin geçtiğini duydum. Adımlar yoluna devam etti.</p>

  <p class="calibre1">Luke’un varlığını hissettim, ama içinde bulunduğu koşullara ait imge belirmedi.</p>

  <p class="calibre1">"Luke, beni duyuyor musun?" diye sordum.</p>

  <p class="calibre1">"Evet," diye yanıt verdi. “Sen iyi misin, Merle?"</p>

  <p class="calibre1">"İyiyim," dedim. “Ya sen? Oldukça sıkı bir dövüştü."</p>

  <p class="calibre1">"İyiyim."</p>

  <p class="calibre1">"Sesini duyuyorum, ama hiçbir şey görmüyorum."</p>

  <p class="calibre1">“Koz Kartlarını kararttım. Nasıl yapılacağını bilmiyor musun?"</p>

  <p class="calibre1">“Hiç merak etmedim. Bir gün bana öğretmelisin. Ah, neden karartıldılar ki?"</p>

  <p class="calibre1">“Biri iletişime geçip neyin peşinde olduğumu anlayabilirdi."</p>

  <p class="calibre1">“Amber’e bir komando harekatı düzenlemek üzereysen çok kızarım."</p>

  <p class="calibre1">“Hadi ama! Yemin ettiğimi biliyorsun! Bu tamamen farklı bir şey."</p>

  <p class="calibre1">"Dalt’ın tutsağı olduğunu sanıyordum."</p>

  <p class="calibre1">"Statüm değişmedi."</p>

  <p class="calibre1">“Eh, seni bir kez neredeyse öldürüyordu ve geçen eşek sudan gelene kadar dövdü."</p>

  <p class="calibre1">“İlkinde Sharu’nun arkada bıraktığı ihtiyar çılgın tuzak büyüsüne takılmıştı; ikincisi işti. Ben iyiyim. Ama şu an o tuzaklarım gizli ve artık gitmeliyim. Hoşça kal."</p>

  <p class="calibre1">Luke’un varlığı gitti.</p>

  <p class="calibre1">Adımlar durdu ve yakında bir kapının çalındığını duydum.</p>

  <p class="calibre1">Bir süre sonra bir kapının açıldığını, sonra kapandığını duydum. Sözcük alışverişi yakalayamamıştım. Kapı yakında olduğundan ve en yakın iki daire Benedict ve benimki olduğundan, merak etmeye başladım. Benedict’in odasında olmadığından oldukça emindim ve dışarı çıkarken kendi kapımı kilitlemediğimi hatırladım. Bu yüzden...</p>

  <p class="calibre1">Hüküm Mücevheri’ni alarak odayı aştım ve koridora çıktım. Benedict’in kapısını kontrol ettim. Kilitliydi. Kuzey-güney koridoruna baktım ve merdivene yürüyerek o bölgeyi kontrol ettim. Görünürde kimse yoktu. Sonra kendi daireme yürüdüm ve iki kapımın da önünde durup bir süre dinledim. İçeriden ses gelmiyordu. Düşünebildiğim tek alternatif, koridorun arka tarafındaki Gerard’ın dairesi ve benimkinin yanında olan Brand’in dairesiydi. Random’ın son zamanlarda giriştiği yeniden modelleme ve yeniden dekore etme ruhuna uygun bir şekilde bir duvarı yıkıp, Brand’in odalarını kendiminkine katmayı ve geniş bir daire elde etmeyi düşünmüştüm. Ama dairenin tekinsiz olduğu söylentisi vardı ve zaman zaman, gecenin geç saatlerinde duvarların arkasında işittiğim feryatlar beni bundan vazgeçilmişti.</p>

  <p class="calibre1">Sonra hızla yürüdüm, Brand’in ve Gerard’ın kapılarını çaldım. Yanıt gelmedi ve ikisi de kilitliydi. Durum gittikçe tuhaflaşıyordu.</p>

  <p class="calibre1">Brand’in kapısına dokunduğumda Frakir hızla bileğimi sıktı ve birkaç dakika tetikte beklesem de, uygunsuz bir şey yaklaşmadı. Olayı zaman zaman bu çevrede süzüldüğünü gördüğüm eski büyülerin kalıntılarına karşı rahatsız edici bir tepki olarak kabul edip unutacaktım ki, Hüküm Mücevheri’nin atmakta olduğunu fark ettim.</p>

  <p class="calibre1">Zinciri kaldırıp mücevhere baktım. Evet, bir imge şekillenmişti. Köşeyi dönen koridoru, iki kapımı ve aradaki resmi açıkça gördüm. Soldaki kapı -yatak odama açılan- kırmızı renkle çerçevelenmiş, atıyor gibi görünüyordu. Bu oradan kaçınmam gerektiğini mi, yoksa hızla içeri dalmam gerektiğini mi anlatıyordu? Gizemli öğütlerin sorunu budur.</p>

  <p class="calibre1">Geriye dönüp tekrar köşeyi döndüm. Bu sefer mücevher belki sorumu hissetmiş ve biraz açıklama gerektiğine karar vermişti- benim yaklaşıp işaretli kapıyı açtığımı gösterdi. Elbette, iki kapıdan işaretli olan kilitlenmişti...</p>

  <p class="calibre1">Grayswandir’i bırakmış olduğumdan, kılıcımı çekip içeri dalamayacağımı düşünerek anahtarımı aradım. Ama bir iki asılı büyüm vardı. Belki içlerinden biri, olay sertleşirse bana yardımcı olabilirdi. Belki de olamazdı.</p>

  <p class="calibre1">Anahtarı çevirdim ve kapıyı hızla açtım.</p>

  <p class="calibre1">“Merle!" diye haykırdı ve onun Coral olduğunu gördüm.</p>

  <p class="calibre1">Sözde ablası <i class="calibre6">ty’iga</i>’nın uzanmış olduğu yatağın yanında duruyordu. Hızla bir elini arkasına sakladı. “Sen, ah, beni şaşırttın."</p>

  <p class="calibre1">"Sen de öyle," diye yanıt verdim. “Ne oldu, hanımefendi?"</p>

  <p class="calibre1">“Babamı bulduğumu ve senin bahsettiğin Aynalar Koridoru hakkında yatıştırıcı bir hikaye anlattığımı söylemek için geldim. Burada gerçekten öyle bir yer var mı?"</p>

  <p class="calibre1">“Evet. Ama rehberlerde bulamazsın. Gelir ve gider. Ee, yatıştı mı?"</p>

  <p class="calibre1">“Hı-hı. Ama şimdi Nayda’nın nerede olduğunu merak ediyor."</p>

  <p class="calibre1">"Bu iş zorlaşıyor."</p>

  <p class="calibre1">"Evet."</p>

  <p class="calibre1">Kızarmıştı ve gözlerime bakamıyordu. Onun rahatsızlığını fark ettiğimin de farkında gibi görünüyordu.</p>

  <p class="calibre1">“Ona belki Nayda’nın benim yaptığım gibi keşfe çıktığını ve onu arayacağımı söyledim."</p>

  <p class="calibre1">"Hımm."</p>

  <p class="calibre1">Bakışlarımı Nayda’ya çevirdim. Coral hemen ilerledi ve bana sürtündü. Bir elini omzuma koyup beni kendine çekti.</p>

  <p class="calibre1">"Uyuyacağını sanıyordum," dedi.</p>

  <p class="calibre1">“Evet, uyuyacaktım. Uyudum da. Şimdi bazı işlerimi hallediyordum."</p>

  <p class="calibre1">"Anlamıyorum," dedi.</p>

  <p class="calibre1">“Zaman hatları," diye açıkladım. “Ekonomi yaptım. Dinlendim."</p>

  <p class="calibre1">“Büyüleyici," dedi, dudaklarını benimkilere dokundurarak.</p>

  <p class="calibre1">"Dinlendiğine memnun oldum."</p>

  <p class="calibre1">“Coral," dedim, ona hafifçe sarılarak, “beni kandırmaya çalışmana gerek yok. Sen yanımdan ayrılmadan önce ölü gibi yorgun olduğumu biliyordun. Bu kadar kısa sürede dönersen adeta komada olacağımı düşünmemen için sebep yoktu."</p>

  <p class="calibre1">Arkasında tuttuğu sol bileğini yakaladım ve elini öne çekip kaldırdım. Şaşılacak kadar güçlüydü. Ve elini açmak için çaba harcamadım, çünkü parmaklarının arasından elinde tuttuğu şeyi görebiliyordum. Mandor’un doğaçlama büyü yapmak için kullandığı metal toplardan biriydi. Elini bıraktım. Benden uzaklaşmadı, “Açıklayabilirim," dedi, sonunda gözlerime bakıp, bakışlarını oraya dikerek.</p>

  <p class="calibre1">“Keşke açıklayabilsen," dedim. “Aslında, keşke daha önce açıklasaydın."</p>

  <p class="calibre1">“Belki onun ölmüş olduğu ve bedeninin bir iblise ev sahipliği yaptığı hikayesi doğru," dedi. “Ama son zamanlarda bana karşı iyi davranmıştı. Sonunda hep olmasını dilediğim ablam olmuştu. Sonra beni buraya geri getirdin ve ona gerçekte ne yapmayı planladığını bilmeden onu bu şekilde gördüm..."</p>

  <p class="calibre1">“Bilmeni isterim ki, onu incitmem, Coral," diye sözünü kestim. “Ona, geçmişteki iyiliklerinden dolayı borcum var. Gölge Yeryüzü’nde genç ve toyken, muhtemelen defalarca hayatımı kurtardı. Onun için korkmana sebep yok."</p>

  <p class="calibre1">Başını sağa eğdi ve bana kıstığı tek gözüyle baktı.</p>

  <p class="calibre1">“Bana anlattıklarına bakarak bunu bilemezdim," dedi. “İçeriye girebilmeyi ve seni derin uykuda bulmayı ve büyüyü kaldırıp onunla konuşabilmeyi umarak geri döndüm. Gerçekte ablam mı, yoksa başka bir şey mi, kendim öğrenmek istiyordum."</p>

  <p class="calibre1">İçimi çektim. Omzunu kavramak için elimi uzattım ve Hüküm Mücevheri’nin hâlâ sol elimde olduğunu gördüm. Bunu yerine sağ elimle kolunu sıktım ve “Bak," dedim, “anlıyorum. Ablanı o şekilde yatarken göstermek ve biraz daha açıklama yapmamak benim kabalığımdı. Ancak çok yorgun olduğumu söyleyerek özür dileyebilirim. Acı içinde değil, yemin ederim. Ama şu anda bu büyüyü kurcalamak istemiyorum, çünkü bana ait değil..."</p>

  <p class="calibre1">O sırada Nayda hafifçe inledi. Onu birkaç dakika inceledim, ama başka bir şey olmadı.</p>

  <p class="calibre1">“O metal topu havadan mı aldın?" diye sordum. “Son büyüde top gördüğümü hatırlamıyorum."</p>

  <p class="calibre1">Coral başını salladı.</p>

  <p class="calibre1">“Göğsünde duruyordu. Ellerinden biri topun üzerindeydi," dedi.</p>

  <p class="calibre1">"Orasını kontrol etmene sebep olan ne?"</p>

  <p class="calibre1">"Pozisyonu doğal değilmiş gibi görünüyordu, o kadar. Al."</p>

  <p class="calibre1">Topu bana uzattı. Aldım ve sağ avcumda tarttım. Bu şeylerin nasıl işlediği konusunda hiçbir fikrim yoktu. Frakir benim için neyse, Mandor için de metal toplar odur. Logrus’un yüreğinde, onun bilinçsizliğinden dövülmüş, bir parça kişisel özellik taşıyan büyü.</p>

  <p class="calibre1">"Onu eski yerine mi koyacaksın?" diye sordu.</p>

  <p class="calibre1">“Hayır," dedim ona. “Dediğim gibi, benim büyülerimden biri değildi. Nasıl işlediğini bilmiyorum ve onunla oyun oynamak istemiyorum."</p>

  <p class="calibre1">"Merlin...?" Nayda, gözleri hâlâ kapalı, fısıldadı.</p>

  <p class="calibre1">“Yan odada konuşsak daha iyi olacak," dedim Coral’a.</p>

  <p class="calibre1">"Ama ilk önce ona bir büyü yapacağım. Yalnızca basit bir uyutucu."</p>

  <p class="calibre1">Coral’ın çevresinde hava kıvılcımlandı ve dönmeye başladı. Bakışlarımdan bir şey olduğunu tahmin etmiş olmalıydı, çünkü döndü.</p>

  <p class="calibre1">Altın bir kemer oluşurken Coral bana doğru gerileyerek,</p>

  <p class="calibre1">"Merle nedir bu?" diye sordu.</p>

  <p class="calibre1">"Hayalet?" dedim.</p>

  <p class="calibre1">“Doğru," diye yanıt geldi. “Jasra onu bıraktığım yerde değildi. Ama ağabeyini getirdim."</p>

  <p class="calibre1">Hâlâ siyahlara bürünmüş, saçları gümüş-beyaz bir yığın halindeki, Mandor aniden belirdi, Coral ve Nayda’ya bir göz attı, bana odaklandı, gülümseyerek bir adım attı. Sonra bakışları kaydı ve durdu. Bakakaldı. Yüzündeki o korku dolu ifadeyi daha önce hiç görmemiştim.</p>

  <p class="calibre1">“Kaosun Kanlı Gözü!" diye bağırdı, bir hareketle koruyucu bir perde çağırarak. “Onu nereden buldun?"</p>

  <p class="calibre1">Bir adım geriledi. Kemer hemen altın varaklı bir kaligrafik O harfine dönüştü ve Hayalet odada kayıp sağımda durdu.</p>

  <p class="calibre1">Nayda aniden yatağımda doğrulup oturdu, vahşi bakışlarını odada gezdirdi.</p>

  <p class="calibre1">"Merlin!" diye haykırdı. “Sen iyi misin?"</p>

  <p class="calibre1">“Şimdilik iyiyim," diye yanıt verdim. “Endişelenme. Sakin ol. Her şey yolunda."</p>

  <p class="calibre1">“Büyümü kim kurcaladı?" diye sordu Mandor, Nayda bacaklarını yatağın kenarından indirir ve Coral irkilirken.</p>

  <p class="calibre1">"Bir tür kaza," dedim.</p>

  <p class="calibre1">Sağ elimi açtım. Metal top hemen havalandı ve ona doğru fırladı, ellerini bir dövüş savunması pozisyonu ile uzatmış olan Coral’a çarpmaktan son anda kurtuldu. Kız kime ya da neye karşı kendini savunacağından emin değilmiş gibi görünüyordu. Bu yüzden dönmeyi sürdürdü. Mandor, Nayda, Hayalet, tekrar...</p>

  <p class="calibre1">"Sakin ol, Coral," dedim. “Tehlikede değilsin."</p>

  <p class="calibre1">“Yılan’ın sol gözü!" diye haykırdı Nayda. “Beni kurtar, ey, Şekilsiz Varlık, sana şeklimi adayayım!"</p>

  <p class="calibre1">Bu arada Frakir, fark etmemiş olmam ihtimaline karşılık, her şeyin yolunda olmadığı konusunda beni uyarıyordu.</p>

  <p class="calibre1">"Ne haltlar dönüyor?" diye bağırdım.</p>

  <p class="calibre1">Nayda ayağa fırladı, öne atıldı ve o doğal olmayan iblis gücüyle Hüküm Mücevheri’ni elimden kaptı, beni bir kenara itti ve koridora kaçtı.</p>

  <p class="calibre1">Sendeledim, dengemi buldum.</p>

  <p class="calibre1">“O <i class="calibre6">ty’iga</i>’yı yakala!" diye haykırdım ve Hayaletçark, peşinde Mandor’un topları, yanımdan fırlayıp geçti.</p>
</body>
</html>
