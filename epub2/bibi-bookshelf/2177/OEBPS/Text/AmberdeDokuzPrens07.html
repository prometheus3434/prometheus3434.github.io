<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="calibre7"><span class="uline"><b class="calibre3">Bölüm 5</b></span></h3>

  <p class="calibre1">Büyük denizin pembe ve samur kumlarına ulaşmak için iki akşam geçirdik. Güneş batmadan önce küçük bir grubu başarılı şekilde atlatarak üçüncü günün sabahında kumsala vardık.</p>

  <p class="calibre1">Faiella-bionin'i, diğer tarafına çabucak geçebileceğimiz Rebma Merdiveni'ni tam bulmadan açıklığa çıkmakta gönülsüzdük.</p>

  <p class="calibre1">Yükselen güneş milyarlarca parlak kıymık düşürüyordu suların köpüklü kabarışına ve gözlerimiz onların dansıyla öylesine kamaşmıştı ki su yüzeyinin altını göremiyorduk. İki gündür su ve meyveyle yaşıyorduk, kurt gibi acıkmıştım ama beklenmedik kıvrımları ve mercan rengi, turuncu, pembe ve kırmızı yükseltileriyle, geniş, eğimli, kaplan kumsala, onun aniden ortaya çıkan deniz kabuğu, sürüklenmiş tahta ve cilalı küçük taş zulalarına, ve ötesinde bir yükselip bir alçalan, hafifçe şapırdayan, baştan aşağı altın rengi ve mavi ve koyu mor renkli, şafağın menekşe rengi göğünün altında yaşam şarkısı meltemlerini birer kutsama misali üfüren denize bakarken, açlığım aklımdan çıktı gitti.</p>

  <p class="calibre1">Yüzü şafağı gören dağ, Amber'i tüm zaman boyunca yavrusunu tutan ana gibi koruyan Kolvir, belki yirmi mil solumuzda, kuzeydeydi ve güneş onu altına boyuyor, şehrin üzerindeki yaşmağı gökkuşağına çeviriyordu. Random başını kaldırıp baktı, dişlerini gıcırdattı ve gözlerini kaçırdı. Belki ben de öyle yaptım.</p>

  <p class="calibre1">Deirdre elime dokundu, başıyla işaret etti ve sahile paralel, kuzeye doğru yürümeye başladı. Random ve ben takip ettik.</p>

  <p class="calibre1">Belli ki bir nirengi noktası yakalamıştı. Hemen hemen çeyrek mil böyle ilerledik, derken yer hafifçe sarsılır gibi oldu.</p>

  <p class="calibre1">"Toynak sesleri!" dedi Random dişlerinin arasından.</p>

  <p class="calibre1">"Bak!" dedi Deirdre, başını geriye atmış, göğü işaret ediyordu.</p>

  <p class="calibre1">Bakışım elini takip etti.</p>

  <p class="calibre1">Üzerimizde bir şahin dönmekteydi.</p>

  <p class="calibre1">"Daha ne kadar yolumuz var?" diye sordum.</p>

  <p class="calibre1">"Şu taş yığını," dedi ve aşağı yukarı yüz metre ileride, neredeyse iki buçuk metre yükseklikte, rüzgâr, kum ve suyla aşınmış, insan başı büyüklüğünde gri taşlardan oluşan tepesi kesik bir piramit gördüm.</p>

  <p class="calibre1">Toynak sesleri kuvvetlendi ve bir borunun notaları duyuldu, ama Julian'ınki değildi.</p>

  <p class="calibre1">"Koşun!" dedi Random ve öyle yaptık.</p>

  <p class="calibre1">Ancak yirmi beş adım atmıştık ki şahin alçaldı. Random'a doğru daldı, ama o kılıcını çekmişti ve hayvanı yaraladı. Şahin sonra dikkatini Deirdre'ye yöneltti.</p>

  <p class="calibre1">Kılıcımı kınından çekip vurmayı denedim. Tüyler uçuştu.</p>

  <p class="calibre1">Hayvan yükseldi, tekrar daldı ve kılıcım bu sefer sert bir şeye vurdu. Sanıyorum hayvan düştü ama emin olamıyordum, çünkü durup arkaya bakacak değildim. Toynak sesleri şimdi daha sürekli ve gürültülüydü, boru sesiyse yanı başımızdaydı.</p>

  <p class="calibre1">Taş yığınına ulaştık, Deirdre ona göre doğru açıya döndü ve dosdoğru denizin yolunu tuttu. Ne yaptığını biliyormuşa benzeyen biriyle tartışacak değildim.</p>

  <p class="calibre1">İzledim ve gözucuyla atlıları gördüm.</p>

  <p class="calibre1">Hâlâ uzaktaydılar, ama sahil boyunca gökgürültüsü gibi yaklaşıyorlar, köpekler havlıyor, borular ötüyordu ve Random'la ben deli gibi koşup kız kardeşimizin ardından dalgalara atıldık.</p>

  <p class="calibre1">Random "Gitsem de ölüm, kalsam da," dediğinde belimize kadar sudaydık.</p>

  <p class="calibre1">"Birisi yakın," dedim, "diğeriyse pazarlığa açık olabilir. Gidelim!"</p>

  <p class="calibre1">Gittik. Denizin içindeki bir tür taş yüzeydeydik. Yürürken nasıl nefes alacağımızı bilmiyordum, ama Deirdre bu konuda kaygılanmışa benzemiyordu, ben de kaygılanmamaya çalıştım.</p>

  <p class="calibre1">Ama kaygılıydım.</p>

  <p class="calibre1">Su başlarımızın üzerinde girdaplanıp hışırdadığında çok kaygılıydım. Buna rağmen Deirdre dümdüz yürüyüp aşağı iniyordu ve ben onu izledim ve Random onu izledi.</p>

  <p class="calibre1">Her birkaç metrede bir basamaklar vardı. Muazzam bir merdivenden aşağı iniyorduk ve adı Faiella-bionin idi, biliyordum.</p>

  <p class="calibre1">Bir adım daha atmakla su seviyesinin altına inecektim, ama Deirdre daha şimdiden inmişti bile.</p>

  <p class="calibre1">Ben de derin bir nefes alıp ileri fırladım.</p>

  <p class="calibre1">Basamaklar devam ediyordu ve ben de takip etmeyi sürdürdüm. Neden gövdemin doğal olarak suda asılı kalmadığına şaşıyordum, çünkü hâlâ dik duruyordum ve her bir adımım sanki doğal bir merdivendeymişçesine beni aşağı indiriyordu,</p>

  <p class="calibre1">Gerçi hareketlerim şöyle böyle ağırlaşmıştı. Nefesimi daha faza tutamaz hale geldiğimde ne yapacağımı düşünmeye koyuldum.</p>

  <p class="calibre1">Random'un ve Deirdre'nin başları çevresinde hava kabarcıkları vardı. Ne yaptıklarını gözlemlemeye çalıştım ama anlayamıyordum. Göğüsleri normal biçimde inip kalkıyor gibiydi.</p>

  <p class="calibre1">Yüzeyin üç metre kadar altına indiğimizde Random bana baktı, soluma geldi ve sesini duydum. Sanki kulağımı küvetin dibine dayamıştım ve her bir sözcüğü birinin küvete yandan indirdiği tekmeler gibiydi.</p>

  <p class="calibre1">Bununla beraber anlaşılıyorlardı:</p>

  <p class="calibre1">"Köpekleri iz sürmeye ikna edebileceklerini sanmıyorum, atlar izleseler bile," dedi.</p>

  <p class="calibre1">"Nasıl nefes alıyorsun," demeye çalıştım ve ağzımdan çıkanları açık seçik işittim.</p>

  <p class="calibre1">"Rahatla," dedi hemen. "Eğer nefesini tutuyorsan salıver ve endişelenme. Merdivenden ayrılmadığın sürece nefes alabileceksin."</p>

  <p class="calibre1">"Bu nasıl olabilir?" dedim.</p>

  <p class="calibre1">"Eğer başarırsak anlayacaksın," dedi ve sesinde soğuğun ve yeşilliğin içinden gelen çınlamalı bir tını vardı.</p>

  <p class="calibre1">O ana kadar altı metre derinliğe inmiştik ve az bir miktar nefes verip belki bir saniye nefes almayı denedim.</p>

  <p class="calibre1">Bu histe rahatsız edici bir şey yoktu, ben de süreyi uzattım. Daha fazla kabarcık çıkıyordu ama bunun ötesinde rahatsız edici hiçbir şey hissetmemiştim.</p>

  <p class="calibre1">Önümüzdeki üç metre boyunca basınçta artış hissi olmadı ve inmekte olduğumuz merdiveni sanki yeşilimsi bir sisin ardından görüyordum. Aşağı, aşağı, daha da aşağı iniyordu.</p>

  <p class="calibre1">Dümdüz. Dosdoğru. Aşağımızdan bir tür ışık geliyordu.</p>

  <p class="calibre1">"Eğer kemerli kapıyı geçebilirsek, güvende olacağız," dedi kız kardeşim.</p>

  <p class="calibre1">"Siz güvende olacaksınız," diye düzeltti Random ve onun Rebma denen yerde hor görülmek için ne yaptığını merak ettim.</p>

  <p class="calibre1">"Eğer bu yolculuğu daha önce yapmamış atlara biniyorlarsa bizi yayan takip etmek zorunda kalacaklar," dedi Random.</p>

  <p class="calibre1">"O durumda başarabiliriz."</p>

  <p class="calibre1">"Öyleyse bizi izlemeyebilirler... durum buysa şayet," dedi Deirdre.</p>

  <p class="calibre1">Acele ettik.</p>

  <p class="calibre1">O sırada yüzeyin belki on beş metre aşağısına inmiştik, su soğumuş ve epey kararmıştı, ama önümüzde ve aşağımızdaki ışıltı güçlenmişti ve on basamak sonra kaynağı seçebildim:</p>

  <p class="calibre1">Sağda yükselen bir sütun ve tepesinde küremsi, parlayan bir şey vardı. Yaklaşık on beş adım sonra solda benzer bir oluşum göründü. Onun ötesinde, sağda bir tane daha vardı ve böylece gidiyordu.</p>

  <p class="calibre1">Bu şeyin yakınına geldiğimizde sular ışıdı ve merdivenin kendisi netleşti: yer yer yeşil ve pembe çizgileri olan bir beyazdı. Mermeri andırıyordu ama suya rağmen kaygan değildi.</p>

  <p class="calibre1">Genişliği neredeyse beş metreyi buluyordu ve iki yanında da aynı maddeden tırabzanlar vardı.</p>

  <p class="calibre1">Yürürken yanımızdan balıklar geçti. Omzumun üzerinden baktığımda bir takip izine rastlayamadım.</p>

  <p class="calibre1">Etraf daha da aydınlandı. İlk ışığın yanına geldik ve sütunun üzerinde duran bir küre değildi. Olguyu biraz daha mantıklı kılabilmek için bu ayrıntıyı zihnim eklemiş olmalıydı. Bir ateşti görünüşe bakılırsa, yüksekliği yarım metre civarında, sanki koskoca bir meşalenin ucundaymışcasına dans ediyordu. Bu konuda daha sonra soru sormayı aklıma koydum ve -ifademi mazur görün- nefesimi yapmakta olduğumuz hızlı inişe sakladım.</p>

  <p class="calibre1">Aydınlatılmş caddeye girip meşalelerin altısını daha geride bıraktığımıza Random "Peşimizdeler," dedi ve tekrar geriye baktığımda dördü ata binmiş uzak figürlerin inmekte olduklarını gördüm. Suyun altında kahkaha savurup da kendini duymak tuhaf bir his.</p>

  <p class="calibre1">"Bırak gelsinler," dedim ve kılıcımın kabzasına dokundum, "çünkü buraya kadar geldiğimiz için, üzerimde bir güç hissediyorum!"</p>

  <p class="calibre1">Yine de acele ettik. Sağımızda ve solumuzdaki sular mürekkep gibi kapkaraydı. Yalnızca çılgınca inmekte olduğumuz merdiven aydınlatılmıştı ve uzakta heybetli bir kemer gördüm.</p>

  <p class="calibre1">Deirdre şimdi basamakları ikişer ikişer atlıyordu ve arkamızdaki atların toynaklarının staccato vuruşları yeri titretiyordu.</p>

  <p class="calibre1">Silahlı adamlar -merdiveni bir tırabzandan diğerine dolduran- çok geride ve yukarıdaydılar. Ama dört atlı aradaki mesafeyi kapatmıştı. İleriye atılan Deirdre'yi takip ettik ve elimi kılıcımdan ayırmadım.</p>

  <p class="calibre1">Üç, dört, beş. Tekrar geri dönüp atlıların hemen hemen on beş metre gerimizde olduğunu görmeden önce bu kadar sayıda ışık geçtik. Kemer önümüzde heyula gibi belirmişti, belki altmış metre uzaktaydı. Büyüktü, su mermeri gibi parlıyordu ve üzerine Tritonlar, su perileri, deniz kızları ve yunus kabartmaları oyulmuştu. Görünen o ki diğer tarafında da bekleyenler vardı.</p>

  <p class="calibre1">"Neden buraya geldiğimize şaşıyor olmalılar," dedi Random.</p>

  <p class="calibre1">"Eğer başaramazsak tartışma bu akademik noktada kalacak " diye yanıtladım aceleyle, fırlattığım bir diğer bakış, atlıların arayı üç metre daha kapadıklarını ortaya sermişti.</p>

  <p class="calibre1">O vakit çektim kılıcımı ve meşalenin ışığında parladı. Random da aynısını yineledi.</p>

  <p class="calibre1">Yirmi adım kadar sonra yeşilin içinde nalların titreşimleri korkunçtu ve kaçarken biçilmemek için döndük.</p>

  <p class="calibre1">Neredeyse üzerimizdeydiler. Kapılar otuz metre arkamızdaydı ve dört atlının hakkından gelemezsek bu mesafe yüz mil de olabilirdi.</p>

  <p class="calibre1">Bana yönelen adam kılıcını sallarken çömeldim. Sağında, az gerisinde bir başka binici daha vardı, ben de doğal olarak soluna, trabzanın yakınına gittim. Adam kılıcı sağ elinde tuttuğu için çaprazlamasına vurması gerekiyordu.</p>

  <p class="calibre1">Vurduğunda <i class="calibre6">quarte</i> ile savuşturdum ve çabucak karşı hamle yaptım.</p>

  <p class="calibre1">Adam eyerinden öne sarkmıştı ve kılıcımın ucu boynunun sağ tarafına girdi.</p>

  <p class="calibre1">Kızıl duman gibi bir kan dalgası göründü ve yeşil ışıkta girdaplandı. Çılgınca, keşke Van Gogh burada bulunsaydı da görseydi, diye düşündüm.</p>

  <p class="calibre1">At yoluna devam ederek geçip gitti ve ikinci binicinin arkasından saldırdım.</p>

  <p class="calibre1">Darbeyi karşılamak için geri döndü, muvaffak oldu. Ama sudaki hızı ve vuruşumun gücü onu eyerinden alaşağı etmişti. Onu düşerken tekmeledim ve sürüklendi. Orada, üzerimde asılı dururken ona vurdum, yine savuşturdu, ama bu hareket onu tırabzanın ötesine sürükledi. Suyun basıncı onu ezerken haykırdığını işittim. Sonra sessiz kaldı.</p>

  <p class="calibre1">Dikkatimi bir at ve bir adamı öldürmüş, bir ikincisiyle yalın kılıç çarpışmakta olan Random'a verdim. Yanlarına gidene kadar adamı öldürmüş, kahkahalarla gülüyordu. Üzerlerinde kan dalgaları kabarmıştı ve aniden farkına vardım ki çılgın, üzgün ve kötü Vincent Van Gogh'u tanımıştım ve bunu resmedememiş olması gerçekten çok kötüydü.</p>

  <p class="calibre1">Yaya askerler otuz metre kadar gerimizdeydiler, biz de dönüp kemerlere doğru yöneldik. Deirdre şimdiden kemerin altından geçmişti.</p>

  <p class="calibre1">Koştuk ve başardık. Yanımızda bir sürü kılıçlı kişi vardı ve askerler geri döndüler. Sonra kılıçlarımızı kınlarına soktuk ve Random "Hapı yuttum," dedi, bizi savunmak için bekleyen gruba katılmak üzere hareket ettik.</p>

  <p class="calibre1">Random'a derhal kılıcını teslim etmesi buyruldu, o da omuz silkip silahını verdi. Sonra iki adam gelip iki yanına, bir üçüncüsü de arkasına geçti ve merdivenden inmeye devam ettik.</p>

  <p class="calibre1">O sulak yerde tüm zaman kavramımı yitirmiştim, ama bir saat on beş dakikayla bir buçuk saat arasında bir süre yürüdük hedefimize varmadan önce.</p>

  <p class="calibre1">Rebma'nın altın kapıları önümüze dikilmişti. Onların arasından geçtik. Şehre girdik.</p>

  <p class="calibre1">Her şey yeşilimsi bir pusun ardından görülüyordu. Desenler oluşturacak şekilde kümelenmiş, gözlerimi delip zihnimi yırtan ve anımsanmaya isteyen tümü de kırılgan ve birçoğu yüksek binalar vardı. Başarısız oldular, bazılarının tek meyvesi o artık alışılmış, yarı anımsanan ya da hiç anımsanmayana eşlik eden başağrısı oldu. Bu sokakları daha önce yürüdüğümü biliyordum oysa ya da buna çok benzeyenleri.</p>

  <p class="calibre1">Gözetim altına alındığından beri Random tek laf etmemişti. Deirdre'nin tek konuşması kız kardeşimiz Llewella'ya ilişkin bilgi almak için olmuştu. Onun Rebma'da olduğu bildirilmişti.</p>

  <p class="calibre1">Eşlikçilerimizi inceledim. Yeşil, mor ya da siyah saçlı, hepsinin gözleri, kestane renkli bir istisna dışında yeşil renkli adamlardı. Hepsi de sadece pullu mayolar ve pelerin giymişlerdi Göğüslerinin üzerinden geçen çapraz kuşakları ve deniz kabuğu kemerlerinden sarkan kısa kılıçları vardı. Hepsinin de vücutları kılsızdı.</p>

  <p class="calibre1">Hiçbiri benimle konuşmadılar, gerçi bazısı uzun uzun süzdü, bazısı da ters ters baktılar. Silahımı muhafaza etmeme göz yumulmuştu</p>

  <p class="calibre1">Şehirde, Faiella-bionin'dekinden daha sık aralıklarla dikilmiş sütun meşalelerinin aydınlattığı geniş bir caddeden geçirildik ve sekizgen, koyu renk camlı pencerelerin ardından insanlar bizleri izlediler ve parlak karınlı balıklar yüzdüler. Bir köşeyi döndüğümüzde, meltemi andıran soğuk bir akıntı geldi birkaç adım sonra da, rüzgâr gibi sıcak bir akıntı.</p>

  <p class="calibre1">Şehrin merkezindeki saraya getirilmiştik ve elim belimdeki eldiveni nasıl biliyorsa, öylece biliyordum bunu. Amber'deki sarayın bir eşiydi, yalnızca yeşille örtülmüş, duvarlara tuhaf biçimde yerleştirilmiş aynalarla karmakarışık olmuş, içi dışına çıkmıştı. Neredeyse anımsadığım camsı odadaki tahtta bir kadın oturuyordu. Saçı yeşildi ama gümüş çizgiler düşmüştü ve gözleri yeşim taşından aylar gibi koskoca ve yuvarlaktı, kaşları zeytuni martıların kanatları gibi yükseliyordu. Ağzı, çenesi ufacık; yanakları yüksek, geniş ve yuvarlaktı. Alnına beyaz altından ince bir taç takmıştı ve boynunda billur bir gerdanlık vardı. Gerdanlığın ucunda, uçları da soluk yeşil olan tatlı, çıplak göğüslerinin arasında bir safir ışıldıyordu. Gümüş bir kemer ve pullu mavi bir mayo giymişti, sağ elinde pembe mercandan bir asa ve elinin her bir parmağında bir yüzük, yüzüklerin her birinde de farklı mavi taşlar vardı. Konuşurken gülümsemedi:</p>

  <p class="calibre1">"Burada ne arıyorsunuz, Amber'in dışlanmışları?" diye sordu ve sesi peltek, yumuşak, akışkan bir şeydi.</p>

  <p class="calibre1">Deirdre yanıtladı: "Asıl şehirde oturan prensin... Eric'in gazabından kaçıyoruz! Doğruyu söylemek gerekirse, onun düşüşünü tezgâhlamak niyetindeyiz. Kendisi burada seviliyorsa şayet mahvolduk ve kendimizi düşmanımızın ellerine teslim ettik. Ama onun burada sevilmediğini hissediyorum. O yüzden senden yardım dilemeye geldik, nazik Moire..."</p>

  <p class="calibre1">"Size Amber'e saldırmanız için asker vermeyeceğim," diye karşılık verdi. "Bildiğiniz gibi, kargaşa benim diyarıma da yansıyacaktır."</p>

  <p class="calibre1">"Senden isteyeceğimiz bu değildi, sevgili Moire," diye konuşmasını sürdürdü Deirdre, "yalnızca küçük bir şey, sana ya da tebaana zarar vermeden veya bedel ödetmeden ifa edilecek bir şey."</p>

  <p class="calibre1">"Söyle! Çünkü bildiğiniz gibi, Eric burada en az solunda dikilen hain kadar az sevilir" ve ona içten ve arsızca bir bakış ile gözlerini dikmiş, dudaklarının köşesinde küçük bir gülücük oynaşan kardeşim Random'u işaret etti.</p>

  <p class="calibre1">Eğer Random yaptığı şeyin bedelini, ne olursa olsun ödeyecekse, bunu Amber'in gerçek bir prensi gibi yapacağını görebiliyordum, tıpkı yıllar önce ölmüş üç ağabeyimizin yapmış oldukları gibi. Tam bu sırada onlarla alay ederek, ağzı kendi bedeninin kanıyla dolu da olsa kahkahalar atarak ödeyecek ve ölürken geriye döndürülemez bir lanet okuyacaktı. Birdenbire fark etmiştim ki, ben de bu güce sahiptim ve şartlar gerektirirse, kullanacaktım.</p>

  <p class="calibre1">"Ricada bulunacağım şey," dedi Deirdre, "sizinle burada ikamet eden Leydi Llewella'nın da kardeşi olan, ağabeyim Corwin için. Onun sizlere karşı kusur işlediğini sanmıyorum.</p>

  <p class="calibre1">"Bu doğru. Ama neden kendi adına konuşmuyor?"</p>

  <p class="calibre1">"Sorunun bir kısmı da bu, Leydim. Konuşamıyor, çünkü ne söyleyeceğini bilmiyor. Gölgelerin arasında yaşadığı sırada vuku olan bir kazada hafızasının çoğu kaybolup gitti. Buraya gelişinin nedeni hafızasını yeniden kazandırmak, Amber'de Eric'e meydan okuyabilsin diye eski günlerin anılarını geri getirtmek için."</p>

  <p class="calibre1">Kirpiklerinin gölgesinden beni süzmekte olan tahttaki kadın, "Devam et," dedi.</p>

  <p class="calibre1">"Bu binanın bir yerinde," dedi kız kardeşim, "pek az ziyaret edilen bir oda vardır. Bu odadaysa," diye söze devam etti, "zeminde, adına Desen dediğimiz şeyin ateşli hatlarla çizilmiş bir eşi. Sadece Amber'in son hükümdarının bir oğlu ya da kızı bu Desen'i yürüyüp de sağ kalabilir ve bu, söz konusu şahsa Gölgeler'e hükmetme gücü kazandırır." Burada Moire gözlerini birkaç kez kırpıştırdı ve onun, bu gücün bir kısmını Rebma adına kazanmak için halkından kaç kişiyi o yola gönderdiğini tahmine çalıştım. Elbette başarısız olmuştu. "Desen'i yürümek," dedi Deirdre, "sanıyoruz ki Corwin'e bir Amber prensi olarak hafızasını kazandıracaktır. Bunu yapmak için Amber'e gidemiyor ve bildiğim kadarıyla burası, Tir-na Nog'th haricinde Desen'in bir eşinin bulunduğu tek yer ki elbette oraya bu zamanda gidemeyiz."</p>

  <p class="calibre1">Moire bakışını kız kardeşime çevirdi, Random'un üzerinde dolaştırdı, tekrar bana döndürdü.</p>

  <p class="calibre1">"Corwin bu şeyi denemeye gönüllü mü?" diye sordu.</p>

  <p class="calibre1">Eğildim.</p>

  <p class="calibre1">"İstekliyim, leydim," dedim ve o zaman gülümsedi.</p>

  <p class="calibre1">"Pekâlâ, size izin veriyorum. Ama ülkemin ötesinde güvenliğinizi garanti edemem."</p>

  <p class="calibre1">"Bu konuya gelince, majesteleri," dedi Deirdre, "sizden lütuf beklemiyoruz ve ayrıldığımızda kendi başımızın çaresine bakacağız."</p>

  <p class="calibre1">"Random hariç," dedi Moire, "kendisi oldukça güvende olacak."</p>

  <p class="calibre1">"Ne demek istiyorsunuz?" diye sordu Deirdre, çünkü Random elbette bu koşullar altında kendi adına konuşamazdı.</p>

  <p class="calibre1">"Kesinlikle hatırlıyorsunuz ki," dedi, "Prens Random bir seferinde ülkeme dost olarak geldi ve sonra kızım Morganthe'yle birlikte apar topar ayrıldı."</p>

  <p class="calibre1">"Bunu işitmiştim, Leydi Moire ama öykünün doğruluğundan ya da ne derece alçakça olduğundan haberdar değilim."</p>

  <p class="calibre1">"Doğrudur," dedi Moire "ve kızım bir ay sonra bana geri döndü. İntiharı, oğlu Martin'i doğurmasından birkaç ay sonra gerçekleşti. Bu konuda ne diyeceksiniz, Prens Random?"</p>

  <p class="calibre1">"Hiçbir şey," dedi Random.</p>

  <p class="calibre1">"Yaşı kemale erdiğinde," dedi Moire, "Amber kanından olduğu için, Martin, Desen'i yürümeye karar verdi. Halkımdan bunu başaran tek kişidir o. Ardından Gölgeler'de yürüdü ve kendisini o günden beri görmedim. Bu konuda ne diyeceksiniz, Lord Random?"</p>

  <p class="calibre1">"Hiçbir şey," diye yanıtladı Random.</p>

  <p class="calibre1">"O nedenle seni cezalandıracağım," diye devam etti Moire.</p>

  <p class="calibre1">"Seçtiğim kadınla evlenecek ve diyarımda bir sene müddetince kalacak, ya da yaşamından olacaksın. Buna ne diyeceksin, Random?"</p>

  <p class="calibre1">Random hiçbir şey demedi, ama başıyla sertçe onayladı.</p>

  <p class="calibre1">"Çok güzel," dedi Moire. "Öyle olsun."</p>

  <p class="calibre1">Öyle oldu.</p>

  <p class="calibre1">Gücümüzü toplamak için, onun bize tahsis ettiği odalara çekildik. Sonradan odamın kapısında belirdi.</p>

  <p class="calibre1">"Selam, Moire," dedim.</p>

  <p class="calibre1">"Amber'li Lord Corwin," dedi bana, "sizinle tanışmayı hep istemişimdir."</p>

  <p class="calibre1">"Ben de sizinle," diye palavra sıktım.</p>

  <p class="calibre1">"Kahramanlıklarınız dillerde efsanedir."</p>

  <p class="calibre1">"Teşekkür ederim, ama parlak noktaları güçlükle anımsıyorum"</p>

  <p class="calibre1">"Girebilir miyim?"</p>

  <p class="calibre1">"Kesinlikle," dedim ve yana çekildim.</p>

  <p class="calibre1">Bana sunmuş olduğu, güzelce döşenmiş süite girdi. Turuncu divanın ucuna ilişti.</p>

  <p class="calibre1">"Desen'i ne zaman tecrübe etmek istersin?"</p>

  <p class="calibre1">"Olabildiğince çabuk," dedim ona.</p>

  <p class="calibre1">Bunu kafasında tarttı, sonra konuştu, "Nerelerde bulundunuz, Gölgeler arasında?"</p>

  <p class="calibre1">"Buradan çok uzaklarda," dedim, "sevmeyi öğrendiğim bir yerde."</p>

  <p class="calibre1">"Bir Amber lordunun bu kapasiteye sahip olabilmesi garip."</p>

  <p class="calibre1">"Ne kapasitesi?"</p>

  <p class="calibre1">"Sevebilmek," diye yanıtladı.</p>

  <p class="calibre1">"Belki de yanlış sözcük seçtim."</p>

  <p class="calibre1">"Bundan şüphe ederim," dedi, "çünkü Corwin'in baladları gerçekten de yüreğin tellerine dokunur."</p>

  <p class="calibre1">"Leydim çok kibar."</p>

  <p class="calibre1">"Ama yanılmıyor," diye yanıtladı.</p>

  <p class="calibre1">"Birgün size bir balad sunacağım."</p>

  <p class="calibre1">"Gölgeler'de ikamet ederken ne yaptınız?"</p>

  <p class="calibre1">"Sanıyorum ki profesyonel bir askerdim, hanımım. Ücretimi ödeyenin tarafında çarpıştım. Bir yandan da birçok sevilen şarkıya söz ve beste yazdım."</p>

  <p class="calibre1">"Her ikisi de bana doğal ve mantıklı geliyor."</p>

  <p class="calibre1">"Rica ederim söyleyin, kardeşim Random'a ne olacak?"</p>

  <p class="calibre1">"Tebaamdan Vialle adında bir kızla evlenecek. Vialle kördür ve türümüz arasında talibi yoktur."</p>

  <p class="calibre1">"Bunun," dedim, "kız için en iyisi olduğundan emin misiniz?"</p>

  <p class="calibre1">"Böylece kendine iyi bir mevki kazanacak," dedi Moire,</p>

  <p class="calibre1">"Random bir yıl sonra ayrılıp tekrar geri dönmeyecek olsa da. Çünkü hakkında ne söylenirse söylensin, o bir Amber prensi."</p>

  <p class="calibre1">"Ya kız onu sevecek olursa?"</p>

  <p class="calibre1">"Birisinin bunu yapabilmesi mümkün mü?"</p>

  <p class="calibre1">"Kendimce onu severim, kardeşi olarak."</p>

  <p class="calibre1">"Bu, Amber'in bir oğlunun böyle bir şeyi ilk kez telaffuz edişi ve bunu şairane mizacınıza yoruyorum."</p>

  <p class="calibre1">"Her neyse," dedim, "bunun kız için en iyi şey olduğunda emin olun."</p>

  <p class="calibre1">"Bunu düşünüp taşındım," dedi bana "ve eminim, Random'un çektireceği acı ne olursa olsun kendine gelecek ve onun ayrılışından sonra sarayımda önde gelen leydilerden olacaktır."</p>

  <p class="calibre1">"Öyle olabilir," dedim ve bakışlarımı kaçırdım, içime bi hüznün çöktüğünü hissettim... kız için elbette.</p>

  <p class="calibre1">"Size ne diyebilirim?" dedim. "Belki de hayırlı bir şey yapıyorsunuz. Öyle olmasını umarım." Elini avcuma alıp öptüm.</p>

  <p class="calibre1">"Sen, Lord Corwin, destekleyebileceğim tek Amber prensisin," dedi bana, "belki Benedict dışında. O son on iki yıldır kayıp ve kemiklerinin nerede olduğunu Lir bilir. Yazık."</p>

  <p class="calibre1">"Bunu bilmiyordum," dedim. "Hafızam öyle karışık ki. Lütfen tahammül gösterin. Benedict'i özleyeceğim, şayet öldüyse. O benim silah ustamdı ve tüm silahları öğretmişti bana. Ama nazikti."</p>

  <p class="calibre1">"Sen de öylesin, Corwin," dedi, elimi tutup beni kendine doğru çekerek.</p>

  <p class="calibre1">"Hayır, aslında değil," diye yanıtladım, divana, yanına otururken. Sonra bana, "Yemeğe kadar çok vaktimiz var," dedi.</p>

  <p class="calibre1">Sonra yumuşacık omzuyla bana yaslandı.</p>

  <p class="calibre1">"Ne zaman yemek yiyeceğiz?" diye sordum.</p>

  <p class="calibre1">"Ben ne zaman buyurursam," dedi ve yüzünü bana tamamen döndü.</p>

  <p class="calibre1">Ben de onu kendime çektim ve karnının yumuşaklığını gizleyen tokanın kilidini buldum. Aşağısında daha fazla yumuşaklıklar vardı ve kılları yeşildi.</p>

  <p class="calibre1">Divanın üzerinde ona balladını sundum. Dudakları, sözler olmaksızın karşılık verdi.</p>

  <p class="calibre1">Yemeğimizi yedikten sonra, suyun altında yemenin püf noktasını öğrenmiştim, eğer şartlar gerektirirse bilahare ayrıntısıyla açıklarını kahverengi ve kırmızı ağlar ve iplerle süslenmiş yüksek mermer salondaki yerlerimizden kalktık, dar bir koridor boyunca ilerledik, sonra mutlak karanlık boyunca kıvrılan ve ışıldayan bir sarmal merdivenden aşağı, ta deniz tabanına kadar indik. Yirmi adım kadar sonra Random "Kahretsin!" dedi ve adımını dışarı atıp, merdiven boyunca yüzmeye başladı.</p>

  <p class="calibre1">"Öylesi daha hızlıdır," dedi Moire.</p>

  <p class="calibre1">"Aşağıya kadar çok yol var," dedi Amber'dekinin uzaklığını bilen Deirdre.</p>

  <p class="calibre1">Böylece hepimiz merdiveni bırakıp karanlığın içinde ışıldayarak kıvrılan şeyin yanından aşağı yüzdük.</p>

  <p class="calibre1">Dibe varmamız belki on dakika sürmüştür, ama ayaklarımız tabana değdiğinde sürüklenme eğilimi olmaksızın durduk. Etrafımızda, duvardaki oyuklara yerleştirilmiş birkaç zayıf ateşten gelen bir aydınlık vardı.</p>

  <p class="calibre1">"Amber'in ikizinin içindeki okyanusun bu kısmı, başka yerlerdeki sulardan neden böylesine farklı?" diye sordum.</p>

  <p class="calibre1">"Çünkü öyle," dedi Deirdre ve bu keyfimi kaçırdı.</p>

  <p class="calibre1">Muazzam bir mağaradaydık ve her yöne tüneller uzanıyordu. Birine doğru yürüdük.</p>

  <p class="calibre1">Tünel boyunca çok uzun bir süre yürüdükten sonra kiminde kapı ya da parmaklık bulunan, kimindeyse bulunmayan ara geçitlere rastlamaya başladık. Bunların yedincisinde durduk. Arduvaz gibi bir maddeden yapılmış, metal perçinli, benden iki misli yükseklikte koskoca bir kapıydı. O kapıya bakarken Tritonların boyuna dair bir şeyler hatırladım. Sonra Moire gülümsedi. Yalnızca bana, ve kemerindeki halkadan büyük bir anahtar çıkarıp kilide soktu.</p>

  <p class="calibre1">Gerçi anahtarı çeviremedi. Belki de çok uzun süredir kullanılmamıştı bu şey.</p>

  <p class="calibre1">Random homurdandı, eli ileri uzandı, kadınınkini yana itti.</p>

  <p class="calibre1">Anahtarı sağ eliyle tutup çevirdi.</p>

  <p class="calibre1">Bir tıkırtı duyuldu.</p>

  <p class="calibre1">Sonra kapıyı ayağıyla açtı ve içeri baktık.</p>

  <p class="calibre1">Balo salonu büyüklüğünde bir odadaydı Desen. Zemin siyahtı ve cam gibi pürüzsüz görünüyordu. Desen, zemindeydi.</p>

  <p class="calibre1">Soğuk bir ateş gibi zayıfça titriyor, odayı her nasılsa hayal gibi gösteriyordu. Kudretin girift bir mimari çalışmasıydı, özünde eğrilerden oluşmuştu ama ortasına doğru birkaç düz hat da vardı. Bana şu kurşun kalemle (tükenmez kalem de olabilir) çözdüğünüz, bir yere girmeye ya da bir yerden çıkmaya çalıştığınız labirent oyunlarının fantastik karmaşıklıkta, gerçek boyutlarda bir versiyonunu çağrıştırıyordu. Neredeyse herhangi bir yerde "Buradan başlayınız" sözcüklerini görecektim. Eni otuz, boyu kırk beş metre kadardı.</p>

  <p class="calibre1">Kafamda ziller çaldı ve derken zonklama başladı. Zihnim dokunuşu karşısında bir köşeye sinmişti. Ama eğer Amber'in bir prensi idiysem, o zaman kanımda, sinir sistemimde, enlerimde bir yerlerde bu desen bir şekilde kayıtlıydı ki doğru tepkiyi gösterebileyim, kahrolasıca şeyi yürüyebileyim.</p>

  <p class="calibre1">"Gerçekten de bir sigara olsa çok makbule geçerdi," dedim ve kızlar kıkırdadılar, gerçi gereğinden fazla hızlıca ve tiz.</p>

  <p class="calibre1">Random koluma girdi ve konuştu, "Bu bir deneme, ama imkânsız değil, öyle olsa biz burada olmazdık. Çok yavaş hareket et ve dikkatinin dağılmasına izin verme. Her adımınla yükselecek olan kıvılcım yağmuru seni telaşlandırmasın. Sana zarar vermez. Tüm süre boyunca hafif bir cereyan duyacaksın ve bir süre sonra kendini sarhoş hissedeceksin. Ama konsantrasyonunu sürdür ve unutma: yürümeye devam et! Ne yaparsan yap durayım deme ve yoldan sapma, yoksa seni öldürebilir." Konuşurken bir yandan da yürüdük. Sağdaki duvara yakın durup Desen'in etrafında dolaştık, uzaktaki ucuna doğru.</p>

  <p class="calibre1">Kızlar peşimizden geliyorlardı.</p>

  <p class="calibre1">Random'un kulağına fısıldadım.</p>

  <p class="calibre1">"Onu senin için planladığı şeyden caydırmaya çalıştım. Şansım yaver gitmedi."</p>

  <p class="calibre1">"Böyle yapacağını düşünmüştüm," dedi. "Canını sıkma. Bir yılı kafamın üzerinde durarak bile geçirebilirim, hem belki erken gitmeme izin verirler... yeterince tiksindirici davranırsam."</p>

  <p class="calibre1">"Senin için düşündüğü kızın adı Vialle. O kör."</p>

  <p class="calibre1">"Muhteşem," dedi. "Muhteşem bir şaka. Konuştuğumuz naipliği hatırlıyor musun?"</p>

  <p class="calibre1">"Evet."</p>

  <p class="calibre1">"O zaman kıza kibar davranıp, yılı tamamlarsan cömert davranacağım."</p>

  <p class="calibre1">Hiçbir şey demedi.</p>

  <p class="calibre1">Sonra kolumu sıktı.</p>

  <p class="calibre1">"Moire senin dostun, ha?" diye kıkır kıkır güldü. "Nasıldı bari?"</p>

  <p class="calibre1">"Anlaştık mı?" dedim, ağır ağır.</p>

  <p class="calibre1">"Anlaştık."</p>

  <p class="calibre1">Sonra odanın köşesine yakın, Desen'in başladığı yerde durduk. İleri doğru yürüdüm ve sağ ayağımı koymuş olduğum noktanın yakınından başlayan işlemeli alevlerin çizgisine baktım. Desen, odadaki tek ışık kaynağıydı. Çevremdeki su soğuktu.</p>

  <p class="calibre1">İleri uzun bir adım attım, sol ayağımı yolun üzerine koydum. Ayağımın dış hatları mavi beyaz kıvılcımlarla çizilmişti.</p>

  <p class="calibre1">Sonra sağ ayağımı koydum ve Random'un sözünü ettiği cereyanı hissettim. Bir adım daha attım.</p>

  <p class="calibre1">Bir çatırtı oldu ve saçlarımın dikeldiğini hissettim. Bir adım daha attım.</p>

  <p class="calibre1">Desen beklenmedik şekilde kendi üzerine kıvırılmaya başladı. On adım daha attım ve belli bir direnç yükselir gibi oldu.</p>

  <p class="calibre1">Sanki önümde, beni geçmek için gösterdiğim tüm çabayla geri iten maddesel ve kara bir engel vardı.</p>

  <p class="calibre1">Onunla savaştım. Aniden anımsadım ki, İlk Örtü'ydü bu.</p>

  <p class="calibre1">Ötesine geçmek bir başarı olacaktı, gerçekten de Desen'in bir parçası olduğumu gösteren, iyi bir işaret. Ayağımı her kaldırış indirişim birdenbire müthiş bir çaba gerektirmeye başladı ve saçlarımdan kıvılcım fışkırdı.</p>

  <p class="calibre1">Ateşli hatta konsantre oldum. Ağır ağır nefes alarak yürüdüm üzerinde.</p>

  <p class="calibre1">Basınç ansızın hafifledi. Örtü, belirdiği kadar ani bir şekillanmıştı önümde. Ötesine geçmiş ve bir şey elde etmiştim.</p>

  <p class="calibre1">Kendimden bir parça kazanmıştım.</p>

  <p class="calibre1">Kâğıda dönmüş derilerini ve yumrulu, sopa gibi kemiklerii gördüm Auschwitz ölülerinin. Nuremberg'de bulunmuş olduğumu anladım. Stephen Spender'in sesinin "Vienna,"yı okuduğunu duydum ve bir Brecht gala gecesinde Cesaret Ana'nın sahneyi katedişini gördüm. Peenemunde, Vandenberg, Kennedy, Kazakistan'daki Kızıl Kum'dan roketlerin fırladıklarını gördüm ve ellerimle Çin Seddi'ne dokundum. Şarap ve bira içiyorduk, Shaxpur sarhoş olduğunu söylemiş ve kusmaya gitmişti. Uzak Batı Rezervasyonu'nun yeşil ormanlarına girdim ve bir günde üç kafaderisi yüzdüm. Uygun adım yürürken bir şarkı mırıldandım ve herkesin diline düştü, "Aupres de ma Blonde" haline geldi. Hatırlıyordum, hatırlıyordum... sakinlerinin adına Dünya dedikleri Gölge mekândaki yaşamımı. Üç adım daha ve elimde kanlı bir kılıç vardı, üç ölü adam ve sırtında Fransa'daki ihtilalden kaçtığım atı gördüm. Fazlasını, çok daha fazlasını, geriye...</p>

  <p class="calibre1">Bir adım daha attım.</p>

  <p class="calibre1">Geriye...</p>

  <p class="calibre1">Ölülere. Dört bir yanımdaydılar. Berbat bir koku vardı çürüyen etin kokusu ve dövülerek öldürülen bir köpeğin ulumalarını duydum. Koskoca kara duman dalgaları göğü kapladı ve etrafımda buz gibi bir rüzgâr esip küçücük birkaç yağmur damlası getirdi. Boğazım kupkuruydu, ellerim titriyordu ve başım ateşler içindeydi. Her şeyi beni kavuran o ateşin arkasından görerek, bir başıma sendeledim. Sokaklar çöple, ölü kedilerle, oturaklardan boşaltılmış pisliklerle doluydu. Bir çıngırağın tıngırdayıp çınlamasıyla ölüleri taşıyan araba yanımdan gökgürültüsü gibi geçti, üzerime çamur ve soğuk su sıçrattı.</p>

  <p class="calibre1">Ne kadar dolaştım bilmiyorum, sonra bir kadın kolumu yakaladı ve parmağında bir kafatası yüzüğü gördüm. Beni odasına götürdü, ama orada parasız ve aklımın başımdan gitmiş olduğumu keşfetti. Parlak dudaklarındaki gülücüğü silerek korku dolu bir bakış geçti boyalı yüzünden ve kadın kaçıp gitti, ben de yatağa yığıldım.</p>

  <p class="calibre1">Daha sonra -ne kadar sonra olduğunu bilmiyorum- iri bir adam, kızın pezosu geldi, yüzümü tokatladı ve beni çekerek ayağa kaldırdı. Sağ pazusunu yakaladım ve sıkıca tutundum.</p>

  <p class="calibre1">Beni kapıya doğru yarı taşıdı, yarı çekeledi.</p>

  <p class="calibre1">Beni dışarı, soğuğa atacağını anlayınca itiraz etmek için kavrayışımı sıkılaştırdım. Yarı tutarsız ricalar mırıldanarak, kalan tüm gücümle sıktım.</p>

  <p class="calibre1">Sonra ter ve gözyaşlarımın arasından adamın ağzının ardına kadar açıldığını ve lekeli dişlerinin arasından bir feryat koy verdiğini gördüm.</p>

  <p class="calibre1">Kolundaki kemik sıktığım yerden kırılmıştı.</p>

  <p class="calibre1">Sol eliyle beni itip uzaklaştırdı ve dizlerinin üstüne düşüp ağladı. Yere oturdum ve kafam bir anlığına toparlandı.</p>

  <p class="calibre1">"Ben... burada... kalıyorum," dedim, "kendimi daha iyi hissedene kadar. Defol. Geri gelirsen... seni öldürürüm."</p>

  <p class="calibre1">"Vebalısın sen!" diye haykırdı. "Yarın kemiklerini almaya gelecekler!" sonra tükürdü, ayağa kalktı ve sendeleyerek çıktı.</p>

  <p class="calibre1">Kapıya ulaşıp sürgüledim. Sonra yatağa kadar süründüm ve uyudum.</p>

  <p class="calibre1">Ertesi gün kemiklerimi almaya geldilerse, hayal kırıklığına uğramışlardır. Çünkü belki on saat sonra, gecenin ortasında buz gibi bir terle uyandım ve ateşimin düştüğünü fark ettim, Zayıftım, ama bir kez daha aklım basımdaydı.</p>

  <p class="calibre1">Vebadan sağ kurtulduğumu fark ettim.</p>

  <p class="calibre1">Dolapta bulduğum bir erkek pelerinini ve bir çekmeceden çıkan parayı aldım.</p>

  <p class="calibre1">Sonra veba yılında Londra'nın ve gecenin içine yürüdüm, bir şey arayarak...</p>

  <p class="calibre1">Kim olduğumu ya da orada ne yaptığımı bilmiyordum.</p>

  <p class="calibre1">İşte böyle başlamıştı.</p>

  <p class="calibre1">Şimdi Desen'in iyice içindeydim ve kıvılcımlar ayaklarımın etrafında sürekli diz boyu sıçrıyorlardı. Yüzümün ne yöne dönük olduğunu, ya da Random, Deirdre ve Moire'nin hangi tarafta durduğunu artık bilmiyordum. Akımlar üzerimden geçtiler ve sanki göz kürelerim titredi. Sonra yanaklarım iğnelendi, ensemde bir soğukluk baş gösterdi. Takırdamalarını engellemek için dişlerimi sımsıkı kenetledim.</p>

  <p class="calibre1">Hafıza kaybıma sebep olan şey araba kazası değildi. Birinci Elizabeth'in hükümdarlığından beri hafızama tam anlamıyla sahip değildim. Flora bu yeni kazanın beni kendime getirdiğini farz etmiş olmalıydı. Durumumdan haberdardı. Aniden onun Gölge Dünya'da aslen beni gözetmek için bulunduğu düşüncesi geldi aklıma.</p>

  <p class="calibre1">Onaltıncı yüzyıldan beri mi yani?</p>

  <p class="calibre1">Bunu bilemezdim. Ama bulacaktım.</p>

  <p class="calibre1">Hızlı hızlı altı adım daha attım, bir kavisin sonuna varıp düz bir hattın başlangıç noktasına geldim.</p>

  <p class="calibre1">Üzerine ayağımı bastım ve attığım her adımla bana karşı bir başka engel yükselmeye başladı. İkinci Örtü'ydü bu.</p>

  <p class="calibre1">Sağa bir dönüş vardı, sonra bir daha, bir daha.</p>

  <p class="calibre1">Ben Amber'in bir prensiydim. Bu doğruydu. On beş erkek kardeş vardı ve altısı ölmüştü. Sekiz kız kardeş vardı ve ikisi belki de dördü ölmüştü. Vaktimizin çoğunu Gölgelerde, ya da kendi evrenlerimizde gezinerek geçirmiştik. Gölge'ye hükmetme gücüne sahip birinin kendi evrenini yaratıp yaratamayacağı akademik, ama geçerli bir felsefi soruydu. Nihai yanıt ne olursa olsun, pratik bir açıdan bunu yapabiliyorduk.</p>

  <p class="calibre1">Bir başka kavis başladı ve boyunca yavaş yavaş ilerlerken sanki zamkta yürüyor gibiydim.</p>

  <p class="calibre1">Bir, iki, üç, dört... Ateşli çizmelerimi kaldırıp tekrar indirdim.</p>

  <p class="calibre1">Başım zonkluyor, kalbim sanki sarsılıp parçalarına ayrılıyordu.</p>

  <p class="calibre1">Amber!</p>

  <p class="calibre1">Ben Amber'i anımsarken gidiş bir kez daha ansızın kolaylaşmıştı.</p>

  <p class="calibre1">Amber var olmuş ya da var olacak şehirlerin en büyüğüydü.</p>

  <p class="calibre1">Ezelde vardı, ebediyette de olacaktı ve tüm diğer şehirler, yerleri nerede olursa olsun mevcut tüm şehirler Amber'in bir döneminin yansımasından ibaretti. Amber, Amber, Amber... Seni anımsıyorum. Seni bir daha asla unutmayacağım. Sanırım, içimde bir yerlerde asla unutmadım da, Gölge Dünya'da amaçsızca dolaştığım tüm o asırlar boyunca, çünkü geceleri rüyalarım sık sık senin yeşil ve altın kulelerinin, göz alabildiğine uzanan teraslarının görüntüleriyle bölündü. Geniş gezinti caddelerini hatırlıyorum, tarhlar dolusu çiçeklerini, altın rengi ve kırmızı. Havanın tatlılığı geliyor aklıma ve mabetlerin, sarayların ve geçmişte ve şimdi sahip olduğun ve her zaman olacağın hoşluklar. Amber, bütün diğer şehirlerin biçimlerini aldığı ölümsüz şehir, seni unutamam, şimdi bile. Açlıktan ölürken yediğim yemeğin ve Moire'yle sevişmemin hemen ardından duvarları içinde seni anımsadığım Rebma'nın Deseni'ndeki günü de unutmayacağım, ama hiçbir şey seni anımsamanın zevki ve aşkıyla kıyaslanamaz ve şimdi bile, Kaos Saraylarını düşünürken, bu öyküyü tekrarlanabilsin ben senin içinde öldükten sonra bile yaşasın diye dinlemek üzere mevcut tek kişiye anlatırken; şimdi bile seni sevgiyle anımsıyorum, ey hükmetmek üzere doğduğum şehir...</p>

  <p class="calibre1">On adım daha, derken helezon gibi dönen ateşten bir işlemeyle yüzyüze geldim. Onu yürümeye kalkıştım, terim çıkar çıkmaz sularda kayboluyordu.</p>

  <p class="calibre1">Çok hileliydi, şeytani bir ustalık gerektiriyordu ve odadaki sular aniden büyük akıntılar halinde gelip beni Desen'den sürükleyip götürmekle tehdit edermiş gibi oldu. Onlara karşı koyup mücadeleye devam ettim. İçgüdüsel olarak biliyordum ki Desen'i tamamlamadan terk etmek ölümüm olabilirdi. Ne kadar yol geldim, ne kadar yolum kaldı diye görmek için gözlerimi önümde duran ışıklı yerlerden ayırmaya cesaret edemiyordum.</p>

  <p class="calibre1">Akıntılar yatıştı ve hatıralarımın daha fazlası geri döndü,</p>

  <p class="calibre1">Amber'in bir prensi olarak yaşantımın anıları... Hayır, onları sormak size düşmez; benim onlar, kimi kötü ve acımasız, diğerleriyse belki soyluca... babam Oberon'un sancağı, yüzü sağa dönük şaha kalkmış beyaz tekboynuz, büyük Amber sarayında dalgalanırken geçirdiğim çocukluğuma uzanan anılar.</p>

  <p class="calibre1">Random Desen'i geçmeyi başarmıştı. Deirdre bile yapmıştı bunu. O yüzden ben, Corwin, direniş ne olursa olsun yapacaktım.</p>

  <p class="calibre1">Ateş helezonundan çıktım ve Büyük Kavis boyunca yürüdüm. Evreni şekillendiren güçler üzerime düştüler ve beni kendi şekillerine soktular.</p>

  <p class="calibre1">Bununla birlikte yürüyüşü denemeye kalkan diğer kişilere göre bir avantajım vardı. Bunu daha önce yapmış olduğumu dolayısıyla da başarabileceğimi biliyordum. Bu kara bulutlar gibi kabaran ve sadece güçlerini ikiye katlamak üzere kaybolan anormal korkulara karşı bana yardımcı oldu. Desen'i yürüdüm ve her şeyi hatırladım, Gölge Dünya'da geçirdiğim yüzyıllardan önceki günlerimin hepsini ve birçoğu benim için özel ve değerli olan ve Amber haricinde, hepsinden çok sevdiğim Gölge'deki diğer yerleri anımsadım.</p>

  <p class="calibre1">Üç kavisi daha yürüdüm, düz bir hat ve bir dizi keskin yay ve içimde bir kez daha aslında hiç kaybetmediğim o şeyin şuuruna sahip oldum: Gölgelere hükmetme gücü benimdi.</p>

  <p class="calibre1">Başımı döndüren on dönüş daha, kısa bir başka yay, düz bir hat ve Son Örtü.</p>

  <p class="calibre1">Kıpırdamak acı demekti. Her şey beni bir kenara atmaya çalışıyordu. Sular önce soğuktu, ardından kaynıyordu. Öyle görünüyor ki beni sürekli itiyorlardı. Bir ayağımı diğerinin önüne koyarak çabaladım. Kıvılcımlar bu noktada bel hizamdaydı, sonra göğsüme, sonra omuzlarıma geldiler. Gözlerime giriyorlardı. Her bir yanımı sarmışlardı. Desen'in kendisini güçlükle görebiliyordum.</p>

  <p class="calibre1">Sonra karanlıkla sonlanan kısa bir yay.</p>

  <p class="calibre1">Bir, iki... ve son adımı atmak bir beton duvarın içinden geçmeye çalışmak gibiydi.</p>

  <p class="calibre1">Başardım.</p>

  <p class="calibre1">Sonra yavaşça döndüm ve arkaya, gelmiş olduğum yola baktım. Dizlerimin üzerine düşme lüksünü kendime tanımayacaktım. Ben Amber'in bir prensiydim ve Tanrı Aşkına! Hiçbir şey beni akranlarımın huzurunda küçük düşüremezdi. Desen bile!</p>

  <p class="calibre1">Doğru olduğunu sandığım yöne tasasızca el salladım. Görülüp görülemediğimse ayrı bir konuydu, sonra orada bir an durdum ve düşündüm.</p>

  <p class="calibre1">Artık Desen'in gücünü biliyordum. Desen boyunca geri yürümenin hiçbir faydası olmazdı.</p>

  <p class="calibre1">Ama niye zahmete girecektim ki?</p>

  <p class="calibre1">Kendi kart destem eksikti, ama Desen'in gücü de işimi pekâlâ görürdü.</p>

  <p class="calibre1">Beni bekliyorlardı, erkek kardeşim, kız kardeşim ve bacakları mermer sütunlardan farksız Moire.</p>

  <p class="calibre1">Deirdre buradan sonra kendi başının çaresine bakabilirdi... hem zaten onun hayatını kurtarmıştık. Onu gün be gün kollama zorunluluğu hissetmiyordum. Random, şayet ileri atılıp Desen'i yürüme, gücün bu dingin merkezine varıp belki de kaçma cesaretine sahip değilse, bir yıllığına burada takılıp kalacaktı. Moire'ye gelince, onu tanımak hoştu ve onu da belki bir gün tekrar görürdüm, falan filan. Gözlerimi kapadım ve başımı eğdim.</p>

  <p class="calibre1">Gerçi bunu yapmadan önce, uçup giden bir gölge gördüm.</p>

  <p class="calibre1">Random mu? Deniyor muydu? Her neyse, nereye gidiyor olduğumu bilemezdi. Hiç kimse bilemezdi.</p>

  <p class="calibre1">Gözlerimi açtım ve aynı Desen'in ortasındaydım, ama tersti.</p>

  <p class="calibre1">Üşüyordum ve ölesiye yorulmuştum, ama Amber'deydim... asıl odada, yola çıktığım bunun sadece bir görüntüsüydü. Desen'den kendimi Amber'de canımın istediği noktaya nakledebilirdim.</p>

  <p class="calibre1">Bununla birlikte, geri dönmek bir sorun olacaktı.</p>

  <p class="calibre1">Bu yüzden öylece durdum, üzerimden sular süzülürken düşündüm.</p>

  <p class="calibre1">Eğer Eric kraliyet süitine geçtiyse, onu orada bulabilirdim</p>

  <p class="calibre1">Belki de taht odasında. Ama o zaman, kaçış noktasına ulaşmak için tekrar Desen'i yürümem gerekirdi.</p>

  <p class="calibre1">Kendimi sarayda bildiğim bir gizlenme yerine naklettim</p>

  <p class="calibre1">Tavana yakın gözetleme yarıklarından azıcık ışığın girdiği penceresiz bir odacıktı. Kapının sürgüsünü içeriden kapadım duvarın yanındaki tahta bir sıranın tozunu sildim, üzerine pelerinimi serip kestirmek üzere uzandım. Eğer yukarıdan birisi el yordamıyla aşağıya inecek olsa, bana ulaşmadan çok önce duyardım.</p>

  <p class="calibre1">Uyudum.</p>

  <p class="calibre1">Bir süre sonra uyandım. Doğruldum, pelerinimin tozunu silkeledim ve bir kez daha kuşandım. Sonra sarayın içine merdiven gibi yükselen tahta basamakları çıkmaya koyuldum.</p>

  <p class="calibre1">Duvardaki izler sayesinde nerede olduğunu biliyordum üçüncü katın.</p>

  <p class="calibre1">Kendimi küçük bir iskelenin üzerine attım ve gözetleme deliğini aradım. Buldum ve baktım. Hiçbir şey yoktu. Kütüphane boştu. Böylece bölmeyi yana kaydırıp içeri girdim.</p>

  <p class="calibre1">İçeride, kitapların bolluğu beni afallatmıştı. Bana hep böyle olur. Vitrinler dahil her şeyi gözden geçirdim, nihayet bir aile ziyafetine sebep veren her şeyi içeren kristal bir kutunun bulunduğu yere ilerledim... özel bir şaka. İçinde aile kartlarından dört deste vardı ve onları kullanmamın önüne geçebilecek alarmı çalıştırmadan bir tanesini almanın yollarını aramaya giriştim.</p>

  <p class="calibre1">Belki on dakika sonra doğru kutuyu açmayı becerdim. Çok maharet istiyordu. Sonra, deste elimde, düşünmek maksadıyla rahat bir koltuğa kuruldum.</p>

  <p class="calibre1">Kartlar tıpkı Flora'nınkiler gibiydi, hepimizi büyüteç altında tutuyordu ve dokunduğumda soğuktu. Bunun da sebebini biliyordum artık.</p>

  <p class="calibre1">Böylece kartları kardım ve uygun şekilde açtım önüme, sonra onları okudum ve tüm aile için kötü şeyler gördüm ve hepsini gene bir araya getirdim.</p>

  <p class="calibre1">Biri dışında.</p>

  <p class="calibre1">Kardeşim Bleys'i resmeden kart.</p>

  <p class="calibre1">Diğerlerini kutusuna koydum ve kemerime yerleştirdim.</p>

  <p class="calibre1">Sonra Bleys'i düşündüm.</p>

  <p class="calibre1">Tam o sırada kütüphanenin koca kapısının kilidinden bir tıkırtı geldi. Ne yapabilirdim? Kılıcımı kınında gevşetip bekledim. Ama masanın ardında eğildim.</p>

  <p class="calibre1">Baktığımda gelenin Dik adında bir adam olduğunu gördüm, temizliğe geldiği aşikârdı, çünkü kültablalarını ve çöp kutularını boşaltmaya, rafların tozunu almaya başlamıştı.</p>

  <p class="calibre1">Keşfedilmek alçaltıcı olacağından kendimi gösterdim.</p>

  <p class="calibre1">Doğruldum ve "Merhaba, Dik. Hatırladın mı beni?" dedim.</p>

  <p class="calibre1">Rengi üç ton beyazladı, kaçmak üzere fırlar gibi oldu ve "Elbette Lordum. Nasıl unutabilirim ki?" dedi.</p>

  <p class="calibre1">"Geçen bunca zamanın ardından bunun olabileceğini düşünmüştüm."</p>

  <p class="calibre1">"Asla, Lord Corwin," diye yanıt verdi.</p>

  <p class="calibre1">"Sanırım resmi onay olmaksızın burada bulunuyorum ve burnumu yasadışı araştırmalara sokmuş durumdayım," dedim, ama beni gördüğünü söylediğinde Eric bundan hoşlanmazsa. Ona lütfen sadece haklarımı uyguladığımı ve onunla bizzat görüşeceğimi söyle... hem de yakında."</p>

  <p class="calibre1">Yapacağım, lordum," dedi önümde eğilerek.</p>

  <p class="calibre1">"Gel yanıma ve benimle otur biraz, dostum Dik ve sana daha fazlasını anlatayım."</p>

  <p class="calibre1">O da oturdu, ben de.</p>

  <p class="calibre1">"Bir zamanlar," dedim bu yaşlı çehreye hitap ederek, "Tamamıyla gittiğim ve Amber'i ilelebet terk ettiğim düşünülmüştü. Ama hâlâ yaşadığım ve tüm akli melekelerime sahip olduğum için, korkarım Eric'in Amber tahtı üzerindeki iddiasına itiraz etmek mecburiyetindeyim. Bu basitçe halledilecek bir konu değil gerçi, çünkü o ilk doğan değil, eğer ortada bir başkası olsaydı Eric'in yaygın destek göreceğinden de kuşkuluyum. Bunlar ve birçoğu kişisel olan diğer sebepler yüzünden ona meydan okumak üzereyim. Bunu nasıl, ya da hangi gerekçeyle yapacağıma henüz karar vermedim, ama Tanrı Aşkına! Muhalefeti hak ediyor! Ona söyle bunu. Eğer beni bulmak isterse, ona Gölgeleri mesken tuttuğumu, ama bu sefer öncekilerden farklı Gölgeler olduğunu söyle. Bundan neyi kastettiğimi bilebilir. Kolayca yok edilmeyeceğim, çünkü kendimi en az onun burada yaptığı kadar iyi koruyacağım. Onun cehennemden ebediyete dek yakasını bırakmayacağım ve birimiz ölene dek pes etmeyeceğim. Buna ne diyorsun, eski uşak?"</p>

  <p class="calibre1">Elimi eline alıp öptü.</p>

  <p class="calibre1">"Sana selam olsun ey Corwin, Amber'in Lordu," dedi ve gözünde yaşlar vardı.</p>

  <p class="calibre1">Arkasındaki kapı gıcırdayarak aralandı ve ardına değin açıldı.</p>

  <p class="calibre1">Eric girdi.</p>

  <p class="calibre1">"Merhaba," dedim ayağa kalkıp, sesime en iğrencinden bir çınlama katarak. "Seni oyunun bu kadar başında görmeyi beklemiyordum. Amber'de her şey yolunda mı?"</p>

  <p class="calibre1">Gözleri şaşkınlıktan faltaşı gibi büyümüştü ve sesi adına iğneleyicilik denilen şeyle kalınlaşmıştı ve o şöyle derken, aklıma daha iyi bir sözcük gelmiyordu:</p>

  <p class="calibre1">"Şeyleri soruyorsan, iyidir Corwin. Ne var ki diğer meseleler kötü gidiyor."</p>

  <p class="calibre1">"Yazık," dedim, "peki nasıl düzelteceğiz?"</p>

  <p class="calibre1">"Bir yolunu biliyorum," dedi ve sonra Dik'e ters ters baktı, da derhal odayı terk edip kapıyı ardından kapadı. Kapının sımsıkı kapandığını duydum.</p>

  <p class="calibre1">Eric kılıcını kınında gevşetti.</p>

  <p class="calibre1">"Tahtı istiyorsun," dedi.</p>

  <p class="calibre1">"Hepimiz istemiyor muyuz?" dedim ona.</p>

  <p class="calibre1">"Sanırım öyle," dedi bir ah çekerek. "Bu doğru, başa geçenin başı ağrırmış biraz. Bu budalaca mevkii için niye böyle uğraşmaya güdülendiğimizi bilmiyorum. Ama unutmamalısın ki seni iki kez bozguna uğrattım ve son seferinde bir Gölge diyarında merhamet gösterip hayatını bağışladım."</p>

  <p class="calibre1">"O kadar merhametlice değildi," dedim. "Biliyorsun ki beni oraya, vebadan öleyim diye bıraktın. Hem hatırladığım kadarıyla ilk seferinde neredeyse berabere kalmıştık."</p>

  <p class="calibre1">"Öyleyse bu artık ikimiz arasında, Corwin," dedi. "Senin büyüğünüm ve senden iyiyim. Eğer beni silahlarda sınamak istiyorsan, kendimi münasip şekilde kuşanmış buluyorum. Dene. Ama başarabileceğini sanmıyorum. Hak talebinden şimdi kurtulmak istiyorum. O yüzden gel bana. Bakalım Gölge Dünya'da neler öğrenmişsin."</p>

  <p class="calibre1">Bir an sonra kılıçlarımız ellerimizdeydi.</p>

  <p class="calibre1">Masanın etrafını döndüm.</p>

  <p class="calibre1">"Ne kadar da kibirlisin böyle," dedim ona. "Seni diğerlerimizden iyi ve yönetmeye daha yaraşır kılan ne?"</p>

  <p class="calibre1">"Tahtı doldurabildiğim gerçeği," diye yanıtladı. "Dene ve al."</p>

  <p class="calibre1">Öyle yaptım.</p>

  <p class="calibre1">Kafasına doğru bir darbe denedim ve savuşturdu; ben de onun kalbimi nişanlayan <i class="calibre6">riposte</i> hamlesini çeldim ve bileğine kesme vurdum.</p>

  <p class="calibre1">Bunu bertaraf etti ve küçük bir tabureyi tekmeleyip aramıza düşürdü. Tabureyi suratına çarpmasını umarak sağ ayağımla fırlattım, ama ıskaladım ve yine bana saldırdı.</p>

  <p class="calibre1">Ben onun darbesini savuşturdum, o da benimkini. Sonra hamlettim ve savuşturuldum, bana hamletti ve tekrar savuşturdum.</p>

  <p class="calibre1">Fransa'da öğrendiğim, bir vuruş, yanıltmacalı bir <i class="calibre6">quarte</i>, yanıltmacalı bir <i class="calibre6">sixte</i> ve bileğine doğru sapan bir hamleyi içeren çok süslü bir saldırıyı denedim.</p>

  <p class="calibre1">Onu yaraladım ve kan aktı.</p>

  <p class="calibre1">"Ah, lanetli birader!" dedi gerileyerek. "Raporlara bakılırsa Random da sana eşlik ediyormuş."</p>

  <p class="calibre1">"Bu doğru," dedim. "Sana karşı birden fazla kardeş birleştik."</p>

  <p class="calibre1">Tekrar hamle edip beni geriletti ve birdenbire, tüm çabama karşın onun hâlâ benden daha usta olduğunu hissettim.</p>

  <p class="calibre1">Belki de şimdiye dek karşılaştığım en iyi kılıç ustasıydı. Ansızın onu yenemeyeceğim hissine kapılmış, çılgınca darbeleri savuşturuyor ve onun üzerime gelişi gibi, ağır ağır geri çekiliyordum. İkimiz de piyasadaki en büyük kılıç ustalarınca asırlar boyu eğitilmiştik. Ustalardan yaşayan en büyüğünün biraderimiz Benedict olduğunu biliyordum ve burada olmadığı için şu ya da bu şekilde yardım edemeyecekti. Bu yüzden çalışma masasından bir şeyler alıp sol elimle Eric'e savurdum.</p>

  <p class="calibre1">Ama fırlattığım her şeyden kurtulup tüm gücüyle üstüme geldi ve daire çizerek soluna geçtim, ama kılıcının ucunu gözümden uzak tutamıyordum. Korkuyordum. Adam muhteşemdi ve ondan, bu kadar nefret etmeseydim oturur alkışlardım.</p>

  <p class="calibre1">Gerilemeyi sürdürdüm ve korku üzerime çöktü. Onu yenemeyeceğimi biliyordum. İş kılıca geldiğinde benden daha iyiydi Buna lanet okudum, ama bir yolunu bulup atlatamıyordum. Üç karmaşık hücum daha denedim ve her seferinde bozguna uğratıldım.</p>

  <p class="calibre1">Şimdi sakın ola ki yanlış anlamayın. Ben acayip iyiyim. Sadece o daha iyi gözüküyordu.</p>

  <p class="calibre1">Sonra dışarıdaki koridordan koşuşma ve bağırış çağırış sesleri geldi. Eric'in adamları geliyorlardı ve işimi Eric bitirmezse, onların bitireceğine güvenim tamdı... belki de bir arbalet okuyla.</p>

  <p class="calibre1">Sağ bileğinden kan damlıyordu. Bileğinin gücü hâlâ yerindeydi ama başka şartlar altında, sırf savunma taktiği uygulayarak, o bilek yarasını onun aleyhine çevirecek kadar yorabileceğimi, belki de yavaşlamaya başladığında, o uygun anda gardım aşabileceğimi biliyordum.</p>

  <p class="calibre1">Sessizce bir küfür salladım ve bana güldü.</p>

  <p class="calibre1">"Buraya gelmekle aptallık ettin," dedi.</p>

  <p class="calibre1">Ne yapmakta olduğumu anladığında iş işten geçmişti artık. (Arkamdaki kapıya doğru geri geri gidiyordum. Tehlikeliydi. Kendime geri çekilecek yer bırakmıyordum, ama kesin ölümden daha iyiydi)</p>

  <p class="calibre1">Sol elimle sürgüyü indirmeyi başardım. Büyük, kapıydı ve artık içeri girebilmeleri için kırmaları gerekti. Bana birkaç dakika daha kazandırdı. Bir de kısmen çelebildiğim gelen bir darbeyle yaralanan sol omzumdu. Kılıç tutan kolum sağlamdı.</p>

  <p class="calibre1">İyi bir görünüm sergilemek için tebessüm ettim.</p>

  <p class="calibre1">"Belki de buraya gelmekle aptallık ettin," dedim. "Farkındasın, yavaşlıyorsun," ve sert, hızlı, acımasız bir saldırı denedim.</p>

  <p class="calibre1">Saldırıyı çeldi, ama bunu yaparken iki adım geriledi.</p>

  <p class="calibre1">"Yara seni etkiliyor," diye de ekledim. "Kolun zayıflıyor. Gücün akıp gittiğini hissedebiliyorsun..."</p>

  <p class="calibre1">"Kapa çeneni!" dedi ve damarına bastığımı hissettim. Bunun, şansımı yüzde birkaç arttırdığına hükmettim ve onu yapabildiğimce sert, geriye sürdüm.</p>

  <p class="calibre1">Ama Eric bunun fark etmemişti.</p>

  <p class="calibre1">Korkunun tohumlarını ekmiştim ve ani saldırımın önünde geriliyordu.</p>

  <p class="calibre1">Kapıda bir gümleme vardı ama nasılsa bir süre dert etmem gerekmeyecekti.</p>

  <p class="calibre1">"Senin işini bitireceğim, Eric," dedim. "Eskiye göre daha dayanıklıyım ve vaktin geldi, birader."</p>

  <p class="calibre1">Korkunun gözlerinde doğduğunu ve yüzüne yayıldığım gördüm, tarzı da buna ayak uydurdu. Hücumumdan kaçarak, büsbütün koruma ağırlıklı bir dövüşe başladı. Numara yapmadığından da eminim. Blöfümü yuttuğunu hissetmiştim, çünkü her zaman benden iyi olmuştu. Peki ya ben de kısmen psikolojik davranmışsam? Ya, Eric'in de büyüyüp kök salmasına katkıda bulunduğu bu tavır yüzünden neredeyse kaybettiysem?</p>

  <p class="calibre1">Ya başından beri blöf yapıyorduysam? Belki ben de o kadar iyiydim. Tuhaf bir güven duygusuyla daha önce kullanmış olduğum saldırıyı denedim ve başarıya ulaştım, kolunda bir diğer kırmızı çizgi daha bırakarak.</p>

  <p class="calibre1">"Çok aptalcaydı, Eric," dedim, "aynı oyuna iki kez gelmek, ve büyük bir koltuğun etrafından dönerek geriledi. Bir süre koltuğun üzerinden kılıç salladık.</p>

  <p class="calibre1">Kapının dövülmesi sona ermiş ve sağa sola emir yağdıran sesler kesilmişti.</p>

  <p class="calibre1">"Balta getirmeye gittiler," diye soludu Eric. "Göz açıp kapayana dek burada olurlar."</p>

  <p class="calibre1">Gülücüğümü yüzümden düşürmemeye kararlıydım. Hiç istifimi bozmadan "Birkaç dakika daha sürer," dedim, "bu işi nihayete erdirmek için yeter de artar bile. Gardım bile güç bela alıyorsun ve kanın akıp duruyor... bir baksana!"</p>

  <p class="calibre1">"Kapa çeneni!"</p>

  <p class="calibre1">"Onlar kapıyı kırıp da içeri girene kadar, Amber'de yalnızca bir prens kalmış olacak ve o da sen olmayacaksın."</p>

  <p class="calibre1">Derken sol koluyla bir raftaki kitapları savurdu, kitaplar bana çarpıp etrafıma düştüler.</p>

  <p class="calibre1">Bununla beraber, fırsatı saldırmak için kullanmadı. Sol eline küçük bir tabure alıp odanın diğer ucuna koşturdu.</p>

  <p class="calibre1">Sırtını bir köşeye verip kılıcını ve tabureyi önüne doğru tuttu.</p>

  <p class="calibre1">Dışarıdaki koridordan telaşlı ayak sesleri duyuldu ve baltalar kapıda çınlamaya başladı.</p>

  <p class="calibre1">"Ne duruyorsun, gelsene!" dedi. "Dene de bitir işimi şimdi!"</p>

  <p class="calibre1">"Korkuyorsun," dedim.</p>

  <p class="calibre1">Kahkahayla güldü.</p>

  <p class="calibre1">"Konu akademik," diye yanıtladı. "Beni kapı kırılmadan önce öldüremezsin ve o zaman da senin için her şey olur."</p>

  <p class="calibre1">Hak vermek zorundaydım. O düzenekle her hamleyi savuşturabilirdi, en azından birkaç dakika</p>

  <p class="calibre1">Odayı hızla katedip karşı duvara vardım.</p>

  <p class="calibre1">Odaya girerken kullandığım bölmeyi açtım.</p>

  <p class="calibre1">"Pekâlâ," dedim, "öyle görünüyor ki yaşayacaksın... bir süre daha. Şansın varmış. Bir dahaki sefere yardımına koşan olmayacak."</p>

  <p class="calibre1">Tükürdü ve bana birkaç geleneksel ve kötü lakapla hitap etti, hatta ben bölmenin içine eğilip arkamdan kapatırken, tabureyi yere bırakıp müstehcen bir harekette bile bulundu.</p>

  <p class="calibre1">Bir çatırtı sesi geldi ve kapatmakta olduğum bölmenin bana bakan tarafında yirmi santimlik bir çelik ışıldadı. Kılıcını fırlatmıştı. Eğer geri dönmeyi seçersem onun için riskli olacaktı.</p>

  <p class="calibre1">Ama bunu yapmayacağımı biliyordu, çünkü seslere bakılırsa kapının düşmesi yakındı.</p>

  <p class="calibre1">Daha önce uyumuş olduğum yere doğru tahta basamakları elimden geldiğince çabuk, indim. Bir yandan da kılıç kullanmadaki artan becerimi düşünüp duruyordum. Dövüşün ilk başında, beni daha önce yenmiş bu adamın karşısında huşu içinde kalmıştım. Ama şimdi, merak ediyordum. Belki de Gölge Dünya'da geçen onca asır boşuna değildi. Belki de bu süre boyunca gerçekten iyiye gitmiştim. Şimdi silahlarda Eric'e denk olabileceğimi hissediyordum. Bu bana kendimi iyi hissettirdi. Tekrar karşılaşacak olursak ki karşılaşacağımızdan zerre kadar şüphe duymuyordum. Dışarıdan müdahale olmayacaktı... kim bilir? Bu ihtimalin üzerinde duracaktım yine de.</p>

  <p class="calibre1">Bugünkü karşılaşma onu korkutmuştu. Bundan emindim. Bir dahaki sefere elinin yavaşlamasına, o gerekli duraklamayı sağlamaya sebep olabilirdi.</p>

  <p class="calibre1">Son dört buçuk metrede kendimi bırakıp aşağı atladım, yere değerken dizlerimi büktüm. İmdada yetişenlerin o meşhur beş dakika önündeydim, ama bu avantajı değerlendirip kaçabilirdim.</p>

  <p class="calibre1">Çünkü kartlarım belimdeydi.</p>

  <p class="calibre1">Bleys'in kartını çektim ve ona diktim gözlerimi. Omzum acıyordu, ama üzerime soğuk çökerken unuttum bunu.</p>

  <p class="calibre1">Amber'den ayrılıp dosdoğru Gölge'ye gitmenin iki yolu vardı...</p>

  <p class="calibre1">Birisi bu amaçla nadiren kullanılan Desen'di. diğeriyse Koz kartlarıydı, bir erkek kardeşe güvenebilirsen, elbet.</p>

  <p class="calibre1">Bleys'i kafamda tarttım. Ona az çok güvenebilirdim. Kardeşimdi, ama başı beladaydı ve ona yardımım dokunabilirdi.</p>

  <p class="calibre1">Ona uzun uzun baktım, ateşten taçlı, baştan aşağı kırmızı ve turuncu giymiş, sağ elinde bir kılıç, solundaysa bir şarap kadehi. Mavi gözlerinde şeytan dans ediyor, sakalı alevler içinde yanıyordu ve aniden fark ettim ki, kılıcının üzerindeki işleme Desen'le birlikte parlamaktaydı. Yüzükleri göz alıcıydı.</p>

  <p class="calibre1">Hareket ediyormuş gibi oldu.</p>

  <p class="calibre1">Bağlantı buzlu bir rüzgâr gibi geldi.</p>

  <p class="calibre1">Kartın üzerindeki figür şimdi gerçek boyutlardaydı ve pozisyon değiştirip Bleys'in halihazırda durduğu şekle gelmişti.</p>

  <p class="calibre1">Gözleri üzerimde odaklanmamıştı ve dudakları oynadı.</p>

  <p class="calibre1">"Kimdir o?" dedi dudakları ve sözcükleri duydum.</p>

  <p class="calibre1">"Corwin," dedim ve artık kadeh tutmayan elini ileri uzattı.</p>

  <p class="calibre1">"Öyleyse gel bana, eğer istersen."</p>

  <p class="calibre1">Uzandım ve parmaklarımız buluştu. Bir adım attım.</p>

  <p class="calibre1">Kart hâlâ sol elimdeydi, ama Bleys ve ben bir uçurumun üzerinde duruyorduk, bir yanımızda derin bir yarık, diğer yanımızdaysa yüksek bir kale vardı. Üzerimizdeki gök alev rengiydi.</p>

  <p class="calibre1">"Merhaba, Bleys," dedim kartı belime, diğerlerinin yanına yerleştirerek. "Yardımın için teşekkürler."</p>

  <p class="calibre1">Aniden kendimi mecalsiz hissettim ve sol omzumdan hâlâ kan aktığını fark ettim.</p>

  <p class="calibre1">"Yaralısın!" dedi bir kolunu omzuma sararak ve başımla onaylamaya başladım ama yapamadan bayıldım.</p>

  <p class="calibre1">O gece ilerleyen saatlerde kalede koskoca bir koltuğa yayılıp viski içtim. Sigara tüttürüp şişeyi elden ele geçirdik, söyleştik.</p>

  <p class="calibre1">"Demek gerçekten Amber'deydin?"</p>

  <p class="calibre1">"Evet, bu doğru."</p>

  <p class="calibre1">"Ayrıca Eric'i düello da yaraladın?"</p>

  <p class="calibre1">"Evet."</p>

  <p class="calibre1">"Kahretsin. Keşke onu öldürseydin!" Sonra bir düşündü.</p>

  <p class="calibre1">"Şey, belki de öldürmediğin iyi olmuş. O zaman tahta sen çıkardın. Eric'e karşı, sana karşı olduğundan daha fazla şansım olabilir. Bilemiyorum. Planın nedir?"</p>

  <p class="calibre1">Tamamen dürüst olmaya karar verdim.</p>

  <p class="calibre1">"Hepimiz tahtı istiyoruz," dedim, "o yüzden yalana dolana hiç lüzum yok. Seni bu yüzden öldürmeye kalkışacak değilim -bu aptalca olurdu- öte yandan, sırf konukseverliğinden istifade ettiğim için de hak talebimi geri alacak değilim. Random da tahtı isterdi, ama manzaranın epey dışında. Bir süredir hiç kimse Benedict'ten haber almamış. Gerard ve Caine kendileri talepte bulunmak yerine Eric'i destekler görünüyorlar. Julian için de aynısı geçerli. Geriye Brand ve kız kardeşlerimiz kalıyor. Brand'in bugünlerde ne halt karıştırdığını bilmiyorum, ama biliyorum ki Deirdre güçsüz, o ve Llewella Rebma'da bir şeyler toplamadıkları sürece. Flora ise Eric'in piyonu. Fiona'nın da neler çevirdiğini bilmiyorum."</p>

  <p class="calibre1">"Bu geriye ikimizi bırakıyor," dedi Bleys, içkilerimizi tazelerken. "Evet, haklısın, kimin kafasından ne geçiyor bilemem fakat güçlerimizi kıyaslayabilirim ve sanırım en iyi durumda olan benim Bana gelmekle yerinde bir tercih yaptın. Beni desteklersen sana bir naiplik veririm.</p>

  <p class="calibre1">"Eksik olma," dedim. "Göreceğiz."</p>

  <p class="calibre1">Viskilerimizi yudumladık.</p>

  <p class="calibre1">"Yapacak başka ne var?" diye sordu ve sorunun önemli olduğunu fark ettim.</p>

  <p class="calibre1">"Amber'i kuşatmak üzere kendime bir ordu toplayabilirim," dedim ona.</p>

  <p class="calibre1">"Ordun Gölgeler'in neresinde bulunuyor?"</p>

  <p class="calibre1">"Doğaldır ki, bu benim meselem," dedim. "Senin yoluna çıkacağımı sanmıyorum. Hükümdarlara gelince, seni, kendimi, Gerard'ı ya da -eğer hâlâ hayattaysa- Benedict'i tahtta görmek isterim."</p>

  <p class="calibre1">"Tercihen kendini, elbette."</p>

  <p class="calibre1">"Elbette."</p>

  <p class="calibre1">"O zaman birbirimizi anlıyoruz. Bu yüzden sanırım beraber çalışabiliriz, şimdilik."</p>

  <p class="calibre1">"Ben de," diye kabul ettim, "yoksa kendimi senin avcıma teslim etmezdim."</p>

  <p class="calibre1">Sakalının içinden gülümsedi.</p>

  <p class="calibre1">"Denize düşmüştün," dedi, "ben de yılandım."</p>

  <p class="calibre1">"Doğru," diye onayladım.</p>

  <p class="calibre1">"Keşke Benedict burada olsaydı. Keşke Gerard kendini satmasaydı."</p>

  <p class="calibre1">"Keşke, keşke," dedim ona. "Bir elde keşkeler, diğerindeyse bir şeyler yapmak var. İki yumruğumuzu da sıkalım, bakalım hangisi gerçekleşecek."</p>

  <p class="calibre1">"İyi söyledin," dedi.</p>

  <p class="calibre1">Bir süre sessizlikte sigaralarımızı içtik.</p>

  <p class="calibre1">"Sana ne kadar güvenebilirim?" diye sordu.</p>

  <p class="calibre1">"Benim sana güvenebileceğim kadar."</p>

  <p class="calibre1">"O zaman bir anlaşma yapalım. Doğrusu şu ki, nice yıldır seni ölü addetmiştim. Kritik bir zamanda ortaya çıkıp kendi talebinde direteceğini önceden görememiştim. Ama buradasın ve hepsi bu işte. Bir ittifaka varalım... güçlerimizi birleştirelim ve Amber'i kuşatalım. Hangimiz sağ kalırsak zirveye o ulaşır. Eğer ikimiz de sağ kalırsak -kahrolasıca!- Canımız ne zaman istese düello yapabiliriz!"</p>

  <p class="calibre1">Kafamda evirdim, çevirdim. Bulabileceğim en iyi anlaşma gibi geliyordu kulağa.</p>

  <p class="calibre1">Bunun üzerine, "Gece yatarken düşünmek isterim. Sana sabah söylerim, olur mu?" dedim.</p>

  <p class="calibre1">"Tamam."</p>

  <p class="calibre1">İçkilerimizi bitirdik ve eski günleri yadetmeye giriştik. Omzum azıcık sızlıyordu ama viski ve Bleys'in tedarik ettiği merhem iyi gelmişti. Bir süre sonra, neredeyse fazlasıyla duygusallaşmıştık.</p>

  <p class="calibre1">Düşünüyorum da, kendi yolumuzu çizdikçe, kardeşlik olmadan kardeş olmak çok tuhaf. Tanrım! Ay gökten kaybolmuştu ama biz daha konuşmaktan bıkmamıştık. Sonra sağlam omzuma bir şaplak vurdu ve içtiklerinin tesirini hissetmeye başladığını ve yarın bir uşağın bana kahvaltı getireceğini söyledi. Başımla onayladım, kucaklaştık ve yatmaya gitti.</p>

  <p class="calibre1">Sonra pencereye yürüdüm, gözetleme yerinden, yarığın derinliklerine kadar görebiliyordum.</p>

  <p class="calibre1">Aşağıdaki kamp ateşleri yıldızlar gibi yanıyorlardı. Binlercesi vardı. Bleys'in büyük bir güç topladığını görebiliyordum ve kıskanmıştım. Diğer yandan, iyi bir şeydi bu. Eğer Eric'i yerinden edebilecek birisi varsa, o da belki Bleys'ti. Amber'de başa geçmesi kötü bir şey olmayacaktı; yalnızca tercihim olursa, kendimden yanaydı.</p>

  <p class="calibre1">Biraz daha izledim ve ateşlerin arasında tuhaf şekillerin oynadığını gördüm. Bunun ne menem bir ordu olduğunu merak ettim.</p>

  <p class="calibre1">Şöyle ya da böyle, benim sahip olduğumdan kalabalıktı.</p>

  <p class="calibre1">Masaya kadar gittim ve kendime son bir içki doldurdum.</p>

  <p class="calibre1">Ama yuvarlamadan önce, bir meşale yaktım. Işığında, çaldığım desteyi çıkarttım.</p>

  <p class="calibre1">Önüme yaydım ve Eric'i resmeden karta rastladım. Onu masanın ortasına koyup diğerlerini kutusuna kaldırdım.</p>

  <p class="calibre1">Bir süre sonra resim hayat buldu; Eric'i yatak kıyafetleriyle gördüm ve "Kimdir o?" sözlerini duydum. Kolu sargılıydı.</p>

  <p class="calibre1">"Benim," dedim, "Corwin. Nasılsın?"</p>

  <p class="calibre1">O zaman sövüp saydı ve ona kahkahalarla güldüm. Bu tehlikeli bir oyundu, belki viskinin de payı vardı, ama devam ettim: "İçimden geldi de, sana keyfimin yerinde olduğunu bildireyim dedim. Bir de ağrıyan baştan bahsederken haklı olduğunu bildirmek istedim. Gerçi omuzlarının üzerinde çok durmayacak ya. O yüzden neşelen! Birader! Benim Amber'e geldiğim gün, senin ölüm günündür! Haberin olsun dedim... çünkü o gün pek uzak değil."</p>

  <p class="calibre1">"Gel o zaman," dedi bana, "ölümün zarafetten yoksun olacak,"</p>

  <p class="calibre1">Gözleri üzerimde odaklandı o anda ve birbirimize yakındık.</p>

  <p class="calibre1">Ona nanik yaptım ve elimin ayasını kartın üzerinden geçirdim.</p>

  <p class="calibre1">Bu telefonu suratına kapamak gibiydi ve Eric'i de diğerlerinin yanına koyup desteyi kardım.</p>

  <p class="calibre1">Yine de uyumak üzereyken, bir Bleys'in aşağıdaki dar geçide yerleşmiş askerlerini, bir de Eric'in savunmasını düşündüm.</p>

  <p class="calibre1">Kolay olmayacaktı.</p>
</body>
</html>
