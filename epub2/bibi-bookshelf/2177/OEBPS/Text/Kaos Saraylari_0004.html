<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 4</b></span></h2>

  <p class="calibre1">Ağaçlığa döndüm ve oradan çıkmasını izledim. O silahını çekmediğinden ben de kendiminkini çekmedim. Ama zihnimle Mücevher’e uzandım. Biraz önce tamamladığım alıştırmadan sonra, onunla hava durumunu kontrol etmekten çok daha fazlasını yapabileceğini biliyordum. Brand’in gücü her ne ise, ona doğrudan meydan okumama imkan verecek bir silahım olduğunu hissediyordum artık. Ben bunu yaparken Mücevher daha derinden attı.</p>

  <p class="calibre1">"Ateşkes," dedi Brand. “Tamam mı? Konuşabilir miyiz?"</p>

  <p class="calibre1">"Birbirimize söyleyecek başka şey göremiyorum," dedim ona.</p>

  <p class="calibre1">"Bana bir şans vermezsen asla kesin olarak bilemeyeceksin, değil mi?"</p>

  <p class="calibre1">Yaklaşık yedi metre ötede durdu, yeşil pelerinini sol omzundan arkaya attı ve gülümsedi.</p>

  <p class="calibre1">"Tamam. Her neyse, söyle," dedim.</p>

  <p class="calibre1">"Seni durdurmaya çalıştım," dedi, “orada, geride, Mücevher için. Artık ne olduğunu bildiğin, ne kadar önemli olduğunu fark ettiğin açık."</p>

  <p class="calibre1">Hiçbir şey söylemedim.</p>

  <p class="calibre1">"Babam onu çoktan kullandı," diye devam etti “ve onunla yapmaya çalıştığı şeyin başarısız olduğunu bildirmekten üzgünüm."</p>

  <p class="calibre1">"Ne? Sen nasıl bilebilirsin?"</p>

  <p class="calibre1">"Ben Gölgeler’in ötesini görebilirim, Corwin. Kız kardeşimizin seni bu konularda daha fazla bilgilendirdiğini sanıyordum. Küçük bir zihinsel çaba ile ne istersem algılayabilirim. Doğal olarak, bu olayın sonucu beni ilgilendiriyordu. Bu yüzden izledim. O öldü, Corwin. Bu çaba ona fazla geldi. Kullandığı güçlerin kontrolünü kaybetti ve Desen’in yarısında onlar tarafından yok edildi."</p>

  <p class="calibre1">"Yalan söylüyorsun!" dedim Mücevher’e dokunarak.</p>

  <p class="calibre1">Başını olumsuz anlamda salladı.</p>

  <p class="calibre1">"Hedefime ulaşmak için yalan söyleyecek kadar alçalabileceğimi kabul ediyorum, ama bu sefer doğruyu söylüyorum. Babam öldü. Onun başarısız olduğunu gördüm. Sonra, kuş emrettiği gibi Mücevher’i sana getirdi. Desen’siz bir evrende kaldık."</p>

  <p class="calibre1">Ona inanmak istemiyordum. Ama babamın başarısız olmuş olması mümkündü. İşin ne kadar güç olduğu konusunda, konu üzerinde uzman olan tek kişinin, Dworkin’in güvencesini almıştım.</p>

  <p class="calibre1">"Şu an için söylediğinin doğru olduğunu kabul edersek, şimdi ne olacak?" diye sordum.</p>

  <p class="calibre1">"Her şey yok olacak," diye yanıt verdi. “Şu anda bile Kaos Amber’de kalan boşluğu doldurmak için toplanıyor. Büyük bir burgaç oluştu ve büyüyor. Dışa doğra yayılıyor, gölge dünyaları yok ediyor ve Kaos Sarayları ile birleşene, tüm yaratımı bir kez daha Kaos’un hükmetmesi için çevreleyene kadar durmayacak."</p>

  <p class="calibre1">Sersemlediğimi hissettim. Greenwood’dan, her şeyden buraya, böyle bir son uğruna mı çabalamıştım? İşler sonuca varmak üzereyken her şeyin anlamdan, biçimden, içerikten, yaşamdan mahrum kalmasını mı izleyecektim?</p>

  <p class="calibre1">"Hayır!" dedim. “Bu olamaz."</p>

  <p class="calibre1">"Eğer..." dedi Brand yumuşak sesle.</p>

  <p class="calibre1">"Eğer ne?"</p>

  <p class="calibre1">"Eğer yeni bir Desen çizilmez ve şekli korumak için yeni bir düzen yaratılmazsa."</p>

  <p class="calibre1">"Yani o kargaşaya geri dönüp işi bitirmekten mi bahsediyorsun? Oranın artık var olmadığını söyledin."</p>

  <p class="calibre1">"Hayır. Elbette yok. Mekan önemsiz. Nerede bir Desen varsa, merkez orasıdır. Tam burada yapabilirim."</p>

  <p class="calibre1">"Babamın başaramadığı şeyi senin başaracağını mı söylüyorsun?"</p>

  <p class="calibre1">"Denemek zorundayım. Bu konuda yeterince bilgisi olan ve Kaos dalgaları gelmeden önce yeterince zamanı olan tek kişi benim. Dinle, kuşkusuz Fiona’nın hakkımda sana anlattığı her şeyi kabul ediyorum. Plan yaptım ve eyleme geçtim. Amber’in düşmanları ile anlaştım. Kanımızı döktüm. Anılarını yok etmeye çalıştım. Ama artık bildiğimiz dünya yok oldu ve ben de burada yaşıyorum. Eğer bir tür düzen sağlanmazsa planlarım -her şey!- sonuçsuz kalacak. Belki Kaosun Efendileri beni aldattı. Bunu kabullenmek benim için zor, ama artık olasılığı görebiliyorum. Ama onları engellemek için henüz çok geç değil. Tam burada yeni bir düzenin kalesini kurabiliriz."</p>

  <p class="calibre1">"Nasıl?"</p>

  <p class="calibre1">"Mücevher’e ihtiyacım var ve yardımına. Yeni Amber’in yeri burası olacak."</p>

  <p class="calibre1">"Diyelim ki -<i class="calibre6">arguendo</i>- onu sana verdim. Yeni Desen eskisinin tıpatıp aynısı mı olacak?"</p>

  <p class="calibre1">Başını iki yana salladı.</p>

  <p class="calibre1">"Nasıl babamın yaratmaya çalıştığı Dworkin’inki ile aynı olamazsa, bu da eski Desen'le aynı olamaz. İki yazar aynı hikayeyi aynı şekilde anlatamaz. Bireyden bireye üslup farklılıkları kaçınılamaz. Onu taklit etmek için ne kadar çabalarsam çabalayayım, benim versiyonum biraz farklı olacaktır."</p>

  <p class="calibre1">"Bunu nasıl yapabilirsin?" diye sordum, “Mücevher’e tam olarak ayarlanmadın ki! Süreci tamamlamak için Desen’i tamamlaman gerekir ve senin de söylediğin gibi, Desen yok oldu. Nasıl olacak?"</p>

  <p class="calibre1">Sonra, “Senin yardımına ihtiyacım olduğunu söyledim," diye bildirdi. “Bir kişiyi Mücevherle uyumlu hale getirmek için bir yol daha var. Uyumlu birisinin yardımını gerektiriyor. Kendini bir kez daha Mücevher’e yansıtman ve beni de yanında götürmen gerekiyor ötede yatan ilk Desenin içine, sonra Desen boyunca."</p>

  <p class="calibre1">"Ya sonra?"</p>

  <p class="calibre1">"Tören tamamlandığı zaman ben de uyumlu olacağım, sen bana Mücevheri vereceksin, ben yeni bir Desen çizeceğim ve sorun halledilmiş olacak. Her şey dağılmayacak. Yaşam devam edecek."</p>

  <p class="calibre1">"Ya Kaos?"</p>

  <p class="calibre1">"Yeni Desen lekesiz olacak. Artık Amber’e girmelerini sağlayan bir yolları olmayacak."</p>

  <p class="calibre1">"Babam ölmüşken, yeni Amber nasıl yönetilecek?"</p>

  <p class="calibre1">Düzenbazca gülümsedi.</p>

  <p class="calibre1">"Çekeceğim acılara karşılık bir şey almalıyım, değil mi? Bunu yaparak hayatımı tehlikeye atmış olacağım ve başarı olasılığı o kadar da yüksek değil."</p>

  <p class="calibre1">Ona gülümsedim.</p>

  <p class="calibre1">"Ödül düşünülünce, bu kumarı benim oynamamı ne engelleyecek?" dedim.</p>

  <p class="calibre1">"Babamın başarmasını engelleyen şey Kaos’un tüm güçleri. Böyle bir eylem başlatıldığı zaman kozmik bir refleksle çağrılıyorlar. Ben onları senden daha iyi tanıyorum. Senin hiçbir şansın yok. Ama benim olabilir."</p>

  <p class="calibre1">"Şimdi, diyelim ki bana yalan söylüyorsun, Brand. Ya da daha nazik olalım ve diyelim ki, onca kargaşa içinde pekiyi göremedin. Diyelim ki, babam başardı. Diyelim ki şu anda yeni bir Desen var. Sen burada yeni bir tane çizersen ne olacak?"</p>

  <p class="calibre1">"Ben... Daha önce böyle bir şey hiç yapılmadı. Ben nereden bileyim?"</p>

  <p class="calibre1">"Acaba," dedim, “yine de senin gerçeklik versiyonunu elde edebilir misin? Yeni bir evrenin ayrılmasını temsil ediyor olabilir mi -Amber ve Gölge’si ile- sırf senin için? Bizimkini yok eder mi? Yoksa yalnızca ayrı mı durur? Yoksa bazı örtüşmeler olur mu? Bu koşullar altında, sen ne düşünüyorsun?"</p>

  <p class="calibre1">Omuzlarını silkti.</p>

  <p class="calibre1">"Bunu çoktan yanıtladım. Daha önce hiç yapılmadı. Ben nereden bileyim?"</p>

  <p class="calibre1">"Ama bence biliyorsun ya da çok iyi bir tahminde bulunabilirsin. Bence planladığın bu, denemek istediğin bu çünkü artık sana kalan yalnızca bu var. Bu eylemini babamın başarılı olması ve elinde tek kart kalması olarak anlıyorum. Ama bunun için bana ve Mücevher’e ihtiyacın var. İkisini de alamazsın."</p>

  <p class="calibre1">İçini çekti.</p>

  <p class="calibre1">"Senden daha iyisini beklerdim. Ama tamam. Yanılıyorsun, ama orada bırak. Ama dinle. Her şeyin kaybedildiğini görmektense, alemi seninle bölüşürüm."</p>

  <p class="calibre1">"Brand," dedim, “kaybol. Ne Mücevher’i alabilirsin, ne de benim yardımımı. Seni dinledim ve yalan söylediğini düşünüyorum."</p>

  <p class="calibre1">"Korkuyorsun," dedi, “benden korkuyorsun. Bana güvenmek istemediğin için seni suçlamıyorum. Ama hata yapıyorsun. Artık bana ihtiyacın var."</p>

  <p class="calibre1">"Bununla beraber, ben seçimimi yaptım."</p>

  <p class="calibre1">Bana doğru bir adım attı. Sonra bir tane daha...</p>

  <p class="calibre1">"Ne dilersen dile, Corwin. Sana istediğin her şeyi veririm."</p>

  <p class="calibre1">"Tir-na Nog’th’ta Benedict ile beraberdim," dedim, “onun gözleriyle baktım, kulaklarıyla dinledim. Ona da aynı teklifi yaptın. Al bir yerine sok, Brand. Ben işime devam ediyorum. Beni durdurabileceğimi düşünüyorsan, şu an da her an kadar iyi."</p>

  <p class="calibre1">Ona doğru yürümeye başladım. Ona ulaşırsam onu öldüreceğimi biliyordum. Aynı zamanda, ona ulaşamayacağımı da biliyordum.</p>

  <p class="calibre1">Durdu. Geriye doğru bir adım attı.</p>

  <p class="calibre1">"Büyük bir hata yapıyorsun," dedi.</p>

  <p class="calibre1">"Ben aynı fikirde değilim. Bence kesinlikle doğru şeyi yapıyorum."</p>

  <p class="calibre1">"Seninle dövüşmeyeceğim," dedi telaşla. “Burada, boşluğun üzerinde değil. Bir daha karşılaştığımızda, Mücevher’i senden alacağım."</p>

  <p class="calibre1">"Uyum sağlamamışken sana ne faydası olacak?"</p>

  <p class="calibre1">"Benim için bunu başarmanın bir yolu olabilir hâlâ. Daha zor, ama mümkün. Sana şans verdim. Hoşça kal."</p>

  <p class="calibre1">Ağaçlığa çekildi. Arkasından gittim, ama yok oldu.</p>

  <p class="calibre1">Oradan ayrıldım ve boşluğun üzerindeki yol boyunca at sürdüm. Brand’in gerçeği ya da en azından gerçeğin bir kısmını söylediği olasılığını düşünmek istemiyordum. Ama söylediği şeyler dönüp dolaşıp yakama yapışıyordu. Ya babam başarısız olduysa? O zaman bu boşuna bir çabaydı. Her şey çoktan bitmişse, dernek yalnızca zaman meselesiydi. Herhangi bir şeyin bana yaklaşıyor olması olasılığına karşılık arkama bakmak istemiyordum. Ilımlı bir cehennem sürüşü temposuna geçtim. Kaos’un dalgaları o kadar uzağa ulaşana kadar, sırf bana düşeni elimden geldiğince yaptığımı göstermek için diğerlerine ulaşmak istiyordum. Savaşın nasıl gittiğini merak ettim. Ya da, o zaman kesitinde başlamış mıydı acaba?</p>

  <p class="calibre1">Gittikçe aydınlanan gökyüzünün altında köprüyü geçtim.</p>

  <p class="calibre1">Altından bir düzlük manzarasını aldığı zaman Brand’in tehdidini düşündüm. Bunu sırf kuşku uyandırmak, huzursuzluğumu arttırmak ve etkinliğimi bozmak için mi söylemişti? Muhtemelen. Yine de, eğer Mücevher’i istiyorsa bana tuzak hazırlaması gerekecekti. Ve Gölge üzerinde edindiği tuhaf güce saygım vardı. Her hareketimi izleyebilen, kendini bir anda avantajlı bir noktaya nakledebilen birinin saldırısına karşı hazırlanmak neredeyse imkansız görünüyordu. Ne zaman gelecekti? Çok yakında değil, diye tahmin ettim. İlk önce, sinirlerimi bitkin düşürmek isteyecektir ve çoktan yorulmuştum. Eninde sonunda dinlenmek, uyumak zorunda kalacaktım. Cehennem sürüşü ne kadar hızlı olursa olsun, bir defada onca mesafeyi aşmam imkansızdı.</p>

  <p class="calibre1">Pembe, portakal rengi ve yeşil sisler yanımdan uçtu, çevremde döndü, dünyayı doldurdu. Altımızdaki yer metal gibi çınladı. Zaman zaman, kristal seslerine benzer müzikal tonlar başımın üzerinde oluştu. Düşüncelerim dans etti. Pek çok dünyaya ait anılar gelişigüzel gelip gitti. Ganelon, dostum-düşmanım ve babam -düşmanım-dostum, birleşti, ayrıldı, ayrıldı ve birleşti. Bir yerde içlerinden biri bana, taht üzerinde kimin hak sahibi olduğunu sordu. Sanırım Ganelon’du, her birimizin sayısız mazeretini bilmek istiyordu. Artık onun babam olduğunu, duygularımı öğrenmek istediğini biliyordum. Değerlendirmişti.</p>

  <p class="calibre1">Kararını vermişti. Ve ben oyundan çıkıyordum. Gelişmelerden mi kaçıyordum, bu tür bir yükten kurtulmak mı istiyordum, yoksa son yıllarda yaşadığım, içimde yavaş yavaş büyüyen deneyimlere dayanarak aniden aydınlanmış mıydım, bir hükümdarın ihtişam anlarının dışındaki külfetli yaşamı hakkında daha olgun bir görüş mü edinmiştim, bilmiyorum. Gölge Dünya’daki hayatımı hatırladım, emirler veriyor, emirler uyguluyordum.</p>

  <p class="calibre1">Gözümün önünde çehreler yüzmeye başladı -yüzyıllar boyunca tanıdığım insanlar- dostlar, düşmanlar, eşler, sevgililer, akrabalar. Lorraine beni devam etmeye çağırıyor, Moire kahkahalar atıyor, Deirdre ağlıyor gibiydi. Eric’le yine dövüştüm. Bir delikanlıyken Desen’i ilk yürüyüşümü hatırladım. Sonra adım adım anılarımın geri döndüğü zamanki yürüyüşünü. Cinayetler, hırsızlıklar, şövalyelikler, baştan çıkartmalar geri döndü, çünkü Mallory’nin dediği gibi, oradaydılar. Onları zamansal terimlerle doğru sıralayamıyordum bile. Büyük bir suç olmadığı için büyük bir endişe de yoktu. Zaman, zaman ve daha fazla zaman sert şeylerin köşelerini aşındırmış, beni değiştirmişti. Eski benliklerimi farklı kişiler olarak görüyordum, büyürken kaybettiğim tanıdıklar. Nasıl onlardan biri olabildiğimi merak ediyordum. Hızla ilerlerken, geçmişimden manzaralar çevremdeki sislerin içinde maddeleşir gibiydi. Şiirsel serbestlik yok burada.</p>

  <p class="calibre1">Katıldığım savaşlar elle dokunulabilir bir biçim aldı, ama sesten yoksundu. Silahların ateşlenmesi, üniformaların renkleri, flamalar, kan. Ve insanlar -çoğu uzun zaman önce ölmüş- anılarımdan çıkıp önümde sessizce yürüdüler. Bunların hiçbiri aileden değildi, ama hepsi bir zamanlar benim için önemli olmuş insanlardı. Yine de özel bir modele uymuyordu. Utanç verici olanlar kadar asil eylemler de vardı; dostlar kadar düşmanlar da ve bunların hiçbiri geçişimi fark etmedi; hepsi uzun zaman önce gerçekleşmiş bir dizi eylemle meşguldü. O zaman, üzerinde at sürdüğüm yerin doğasını merak ettim. Tir-na Nog’th’un sulandırılmış bir versiyonu muydu, benden faydalanan zihne-duyarlı bazı maddeler vardı da çevreme bu “İşte Hayatınız" manzarasını mı yansıtıyordu? Yoksa yalnızca halüsinasyon mu görüyordum? Yorgundum, endişeliydim, huzursuzdum ve hayallere yol açan, duyuları monoton bir şekilde, nazikçe uyaran bir yolda yürüyordum... Aslında, bir süre önce Gölge üzerindeki kontrolümü kaybetmiş, manzara tarafından bir tür dışsal narsisizm tuzağına düşürülmüş, düz ilerlemekteydim.</p>

  <p class="calibre1">O zaman durup dinlenmem gerektiğini fark ettim -hatta belki biraz uyumam- ama bunu burada yapmaya korkuyordum. Buradan kurtulup daha ağırbaşlı, daha ıssız bir nokta bulmalıydım...</p>

  <p class="calibre1">Çevremi çekiştirdim. Her şeyi biraz büktüm. Serbest kaldım.</p>

  <p class="calibre1">Kısa süre sonra kaba, dağlık arazide ilerliyordum ve bundan kısa süre sonra dilediğim mağaraya geldim.</p>

  <p class="calibre1">İçeriye girdik ve Yıldızla ilgilendim. Açlığımı biraz yatıştırmak için yiyip içtim. Ateş yakmadım. Pelerinime ve getirdiğim bir battaniyeye sarındım. Grayswandir’i sağ elimde tuttum. Mağara ağzının ötesindeki karanlığa bakarak uzandım.</p>

  <p class="calibre1">Kendimi biraz hasta hissediyordum. Brand’in yalancının biri olduğunu biliyordum, ama sözleri beni yine de rahatsız etmişti.</p>

  <p class="calibre1">Ama uykuya dalmak konusunda hep başarılı olmuşumdur.</p>

  <p class="calibre1">Gözlerimi kapattım ve uyudum.</p>
</body>
</html>
