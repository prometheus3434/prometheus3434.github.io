<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 8</b></span></h2>

  <p class="calibre1">Güzel bir hanımla hoş bir sohbet, bir dizi heyecan verici koridor konuşması, aile ve dostlarla yenen rahatlatıcı bir akşam yemeğinden sonra, zor ve dikkat gerektiren bir şey çıkmasının zamanı gelmiş görünüyordu. En azından küçük bir savaş fikri büyük bir savaş fikrinden daha iyiydi, ama Vialle’ye bunu söylemedim. Bir an dikkatle düşündükten sonra sorumu şekillendirdim.</p>

  <p class="calibre1">"Neler oluyor?"</p>

  <p class="calibre1">"Dalt’ın adamları Arden’in batı kenarına konuşlandılar," dedi. “Julian’ın güçleri onlarla yüzleşmek için pozisyon aldılar.</p>

  <p class="calibre1">Benedict Julian’a fazladan adam ve silah götürdü. Dalt’ın saflarını ikiye bölecek bir saldırı yapabileceğini söylüyor. Ama ona yapmamasını söyledim."</p>

  <p class="calibre1">"Anlamıyorum. Neden olmasın?"</p>

  <p class="calibre1">"İnsanlar ölür," dedi.</p>

  <p class="calibre1">"Ama savaş böyledir. Bazen başka seçeneğin olmaz."</p>

  <p class="calibre1">"Ama bizim bir tür seçeneğimiz var," dedi. “Benim anlamadığım bir seçenek. Ama sayısız ölümle sonuçlanacak bir emir vermeden önce onu anlamak isterim."</p>

  <p class="calibre1">"Hangi seçenek?" diye sordum.</p>

  <p class="calibre1">"Buraya Julian’dan gelen bir Koz Kartı mesajına karşılık vermek için geldim," dedi. “Ateşkes bayrağı altında Dalt ile konuşmak için bir araya gelmiş. Dalt ona amacının şu anda Amber’i yok etmek olmadığını söylemiş. Ama bizim insan gücümüz ve teçhizatımız düşülününce pahalıya malolacak bir saldırı düzenleyebileceğini söylemiş. Asıl istediği iki tutsağı ona teslim etmemizmiş. Rinaldo ve Jasra."</p>

  <p class="calibre1">"Hı?" dedim. “İstesek bile Luke’u ona veremeyiz. Burada değil."</p>

  <p class="calibre1">"Julian da ona bunu söylemiş. Çok şaşırmış görünmüş. Bir sebepten, Rinaldo’nun korumamız altında olduğunu düşünmüş."</p>

  <p class="calibre1">"Eh, adamı biz eğitmek zorunda değiliz. Yıllardır baş belasından başka bir şey olmadığını anlıyorum. Bence Benedict’in ona verecek bir yanıtı vardır."</p>

  <p class="calibre1">"Seni tavsiye için çağırmadım," dedi.</p>

  <p class="calibre1">"Affedersin," dedim. “Ama birinin böyle bir numara çektiğini ve başarı şansı olduğunu düşündüğünü görmekten hoşlanmıyorum."</p>

  <p class="calibre1">Başarı şansı yok," diye bildirdi Vialle. “Ama onu şimdi öldürürsek hiçbir şey öğrenemeyiz. Bunun arkasında ne olduğunu öğrenmek istiyorum."</p>

  <p class="calibre1">"Benedict onu buraya getirsin. Açılmasını sağlayacak büyülerim var."</p>

  <p class="calibre1">Başını iki yana salladı.</p>

  <p class="calibre1">"Çok riskli," diye açıkladı. “Mermiler uçuşmaya başlayınca birinin onu bulması olasılığı var. O zaman kazansak bile kaybetmiş oluruz."</p>

  <p class="calibre1">"Benden istediğin ne, anlamadım."</p>

  <p class="calibre1">"Julian’dan bizimle iletişime geçmesini ve talebini iletmesini istemiş. Ona resmi yanıt verene kadar ateşkesi korumaya söz vermiş. Julian Dalt’ın iki kişiden biriyle yetineceği izlenimini edindiğini söyledi."</p>

  <p class="calibre1">"Jasra’yı da vermek istemiyorum."</p>

  <p class="calibre1">"Ben de öyle. Ama neler olduğunu öğrenmeyi çok istiyorum. Jasra’yı serbest bırakıp ona sormanın anlamı yok, çünkü bu yeni bir gelişme. Rinaldo ile iletişime geçmek için bir yöntemin var mı, bilmek istiyorum. Onunla konuşmak istiyorum."</p>

  <p class="calibre1">"Şey, ah... evet," dedim. “Onun için bir Koz Kartım var."</p>

  <p class="calibre1">"Kullan onu."</p>

  <p class="calibre1">Kartı çıkardım. Baktım. Zihnimi o özel tetiktelik alanına kaydırıp uzandım. Resim değişti, canlandı...</p>

  <p class="calibre1">Alacakaranlıktı ve Luke bir kamp ateşinin yakınında duruyordu. Üzerinde yeşil bir kıyafet vardı, omuzlarındaki açık kahverengi pelerin, Anka iğnesiyle tutturulmuştu.</p>

  <p class="calibre1">"Merle," dedi. “Birlikleri hızla harekete geçirebilirim. Ne zaman saldırıya geçmek istersin..."</p>

  <p class="calibre1">"Onu askıya al," diye sözünü kestim. “Farklı bir şey çıktı."</p>

  <p class="calibre1">"Ne?"</p>

  <p class="calibre1">"Dalt kapıya dayandı ve biz onu paramparça etmeden önce Vialle seninle konuşmak istiyor."</p>

  <p class="calibre1">"Dalt mı? Orada mı? Amber’de mi?"</p>

  <p class="calibre1">"Evet, evet ve evet. Ona dünyada en çok istediği iki şeyi verirsek gidip başka bir yerde oynamaya söz verdi: sen ve annen."</p>

  <p class="calibre1">"Bu delilik."</p>

  <p class="calibre1">"Evet. Biz de öyle düşünüyoruz. Kraliçe’yle bu konuda konuşmak ister misin?"</p>

  <p class="calibre1">"Elbette. Al beni..." Tereddüt etti, gözlerime baktı.</p>

  <p class="calibre1">Gülümsedim.</p>

  <p class="calibre1">Elini uzattı. Uzanıp tuttum. Aniden yanımızda belirdi. Çevresine bakındı, Vialle’yi gördü. Kılıç kemerini hemen çözüp bana uzattı. Vialle’ye yaklaştı, sağ dizinin üzerine çöktü ve başını eğdi.</p>

  <p class="calibre1">"Majesteleri," dedi. “Geldim."</p>

  <p class="calibre1">Vialle uzanıp ona dokundu.</p>

  <p class="calibre1">"Başını kaldır," dedi.</p>

  <p class="calibre1">Luke denileni yaptı, Vialle’nin duyarlı parmakları yüzünün hatları üzerinde dolaştı.</p>

  <p class="calibre1">"Güç," dedi, “ve hüzün... Demek Rinaldo sensin. Bize acı getirdin."</p>

  <p class="calibre1">"Bu her iki taraf için de geçerli, Majesteleri."</p>

  <p class="calibre1">"Evet, elbette," diye yanıt verdi Vialle. “Yapılan hatalar ve intikamı alınan hatalar masumlara yansır. Bu sefer ne kadar ileri gidecek?"</p>

  <p class="calibre1">"Dalt ile ilgili olan mı?" diye sordu.</p>

  <p class="calibre1">"Hayır. Seninle ilgili olan."</p>

  <p class="calibre1">"Ah," dedi. “Bitti. Bitirdim. Artık bomba ve pusu yok. Merlin’e bunu çoktan söyledim."</p>

  <p class="calibre1">"Onu yıllardır tanıyorsun, değil mi?"</p>

  <p class="calibre1">"Evet."</p>

  <p class="calibre1">"Dost mu oldunuz?"</p>

  <p class="calibre1">"Bitirmemin sebeplerinden biri o."</p>

  <p class="calibre1">"Buraya geldiğine göre ona güveniyor olmalısın. Buna saygı duyarım," dedi. “Bunu al."</p>

  <p class="calibre1">Sağ işaret parmağına taktığı yüzüğü çıkardı. Altın bir halka üzerine buğulu yeşil bir taş takılmıştı; yuvasının dişleri, bir şalak dünyasına karşı rüya ülkesinin hazinelerini koruyan kahin örümceği akla getiren bir şekilde tutuyordu onu.</p>

  <p class="calibre1">"Majesteleri..."</p>

  <p class="calibre1">"Tak," dedi Vialle.</p>

  <p class="calibre1">"Takacağım," diye yanıt verdi Luke, yüzüğü sol elinin serçe parmağına kaydırırken. “Teşekkür ederim."</p>

  <p class="calibre1">"Ayağa kalk. Tam olarak ne olduğunu bilmeni istiyorum."</p>

  <p class="calibre1">Luke ayağa kalktı ve ben yaptığı şeyin neler ima ettiği karşısında sersemlemiş, dururken, Vialle, Dalt’ın gelişi, güçlerinin konuşlanması, talepleri hakkında bana anlattıklarını tekrarladı.</p>

  <p class="calibre1">Luke’u koruması altına almıştı. Amber’deki herkes o yüzüğü tanıyordu. Random’ın ne düşüneceğini merak ettim. O zaman bir duruşma olmayacağını anladım. Zavallı Bill. Sanırım Luke’un davasını almaya can atıyordu.</p>

  <p class="calibre1">"Evet, Dalt’ı tanıyorum," dediğini duydum. “Bir zamanlar… bazı hedefleri paylaşıyorduk. Ama değişti. Son karşılaşmamızda beni öldürmeye çalıştı. Sebebin ne olduğundan emin değilim. Önceleri Kale’deki sihirbazın onu kontrolü altına aldığını düşündüm."</p>

  <p class="calibre1">"Ya şimdi?"</p>

  <p class="calibre1">"Şimdi, anlamıyorum. Bir tasmanın ucunda olduğunu hissediyorum, ama onu kimin tuttuğundan emin değilim."</p>

  <p class="calibre1">"Neden sihirbaz olmasın?"</p>

  <p class="calibre1">"Birkaç gün önce beni elinde tutarken ve bırakmışken, beni ele geçirmek için bu denli ileri gitmesi mantıklı gelmiyor.</p>

  <p class="calibre1">Beni hücremde tutması yeterli olurdu."</p>

  <p class="calibre1">"Doğru," diye yanıt verdi Vialle. “Bu sihirbazın adı ne?"</p>

  <p class="calibre1">"Maske," dedi Luke. “Merlin adam hakkında daha çok şey biliyor."</p>

  <p class="calibre1">"Merlin," dedi Vialle. “Kim bu Maske?"</p>

  <p class="calibre1">"Dört Dünya Kalesi’ni Jasra’dan alan sihirbaz," diye açıkladım. “Jasra da Sharu Garrul’dan almıştı ve o adam şimdi bir askılık. Sihirbaz mavi bir maske takıyor ve içkalede bulunan garip bir kaynaktan güç çekiyor. Benden de çok hoşlanırmış gibi görünmüyor. Sana ancak bu kadarını anlatabilirim." Jurt ile ilgili olması yüzünden, Random’ın bilmesini istemediğimden kısa süre sonra oraya bir saldırı düzenlemeyi planladığımı söylemedim. Luke’un, ne kadar ileri götürülmesini istediğimden emin olmadığı için soruyu bana attığından emindim.</p>

  <p class="calibre1">"Bu, Dalt’ın nasıl bir ilişkisi olduğu konusunda bize pek bir şey anlatmıyor," diye karar verdi Vialle.</p>

  <p class="calibre1">"Bir bağlantı olabilir," dedim. “Dalt’ın bir paralı asker olduğunu anlıyorum. İlişkileri bir seferlik bir şey olabilir. Şimdi başka biri için çalışıyor ya da kendi başına bir şey çeviriyor olabilir."</p>

  <p class="calibre1">"Bizi ele geçirmek için neden bu kadar dramatik bir şey yapsın, anlayamıyorum," dedi Luke. “Ama o adamla görülecek bir hesabım var ve iş ile zevkli birleştireceğim."</p>

  <p class="calibre1">"Ne demek istiyorsun?" diye sordu Vialle.</p>

  <p class="calibre1">"Oraya çabuk inmek için bir yol olduğunu varsayıyorum," dedi Luke.</p>

  <p class="calibre1">"Julian’ın Koz Kartı aracılığıyla gidebilirsin," dedim, “ama aklında ne var, Luke?"</p>

  <p class="calibre1">"Dalt’la konuşmak istiyorum."</p>

  <p class="calibre1">"Çok tehlikeli," dedi Vialle, “çünkü istediği sensin."</p>

  <p class="calibre1">Luke sırıttı. “Dalt için de tehlikeli olabilir," diye yanıt verdi.</p>

  <p class="calibre1">"Bir dakika bekle," dedim. “Aklında konuşmaktan daha fazlası varsa, ateşkesi mahvedebilirsin. Vialle bir çatışmayı engellemeye çalışıyor."</p>

  <p class="calibre1">"Çatışma olmayacak," dedi Luke. “Bakın, Dalt’ı çocukluğumuzdan beri tanıyorum ve blöf yaptığını düşünüyorum. Bunu bazen yapar. Amber’e yeni bir saldırı düzenleyecek türden bir gücü yok. Sizinkiler onu katleder. Annemle beni istiyorsa, sanırm bana nedenini söylemeye razı olacaktır ve biz de bunu anlamaya çalışıyoruz, değil mi?"</p>

  <p class="calibre1">"Şey, evet," dedim. “Ama..."</p>

  <p class="calibre1">"Bırakın gideyim," dedi Vialle’ye, “ve onu sırtınızdan indirmenin bir yolunu bulayım. Söz veriyorum."</p>

  <p class="calibre1">"Beni baştan çıkarıyorsun," dedi Vialle ona. “Ama bu kez onunla hesaplaşmaktan bahsetmen hoşuma gitmedi. Merlin’in dediği gibi, bu çatışmadan kaçınmaya çalışıyoruz. Birden fazla sebep yüzünden."</p>

  <p class="calibre1">"O kadar ileri gitmemeye söz veriyorum," dedi Luke. “Zarları tahmin edebiliyorum. Bu tür şeylerde doğaçlama yapmayı severim. Zevk meselesini ertelemeye razıyım."</p>

  <p class="calibre1">"Merlin..?" dedi Vialle.</p>

  <p class="calibre1">"Bu konuda haklı," diye yanıt verdim. “Güneybatıdaki en ölümcül satıcıdır."</p>

  <p class="calibre1">"Korkarım bu kavramı anlamadım."</p>

  <p class="calibre1">"İkimizin yaşadığı gölge Yeryüzü’nde son derece özel bir sanat. Aslında, şu anda sana bunu uyguluyor."</p>

  <p class="calibre1">"Sence söylediği şeyleri yapabilir mi?"</p>

  <p class="calibre1">"İstediğini elde etmek konusunda çok iyi olduğuna inanıyorum."</p>

  <p class="calibre1">"Kesinlikle," diye yorum yaptı Luke. “Ve ikimiz de aynı şeyi istediğimize göre, bence gelecek hepimiz için parlak görünüyor."</p>

  <p class="calibre1">"Ne demek istediğini anlıyorum," dedi Vialle. “Bu seni ne kadar tehlikeye atacak, Rinaldo?"</p>

  <p class="calibre1">"Amber’de olduğum kadar güvende olacağım," dedi.</p>

  <p class="calibre1">Vialle gülümsedi.</p>

  <p class="calibre1">"Tamam, Julian ile konuşurum," diye kabul etti, “ve sen ona gider, Dalt’tan öğrenebildiklerini öğrenirsin."</p>

  <p class="calibre1">"Bir dakika," dedim. “Zaman zaman kar yağıyor ve dışarıda kötü bir rüzgar olabilir. Luke daha ılımlı bir iklimden yeni geldi ve üzerindeki pelerin oldukça ince görünüyor. Ona daha sıcak tutacak bir şey getireyim. Uygun bulursa giyebileceği kalın bir pelerinim var."</p>

  <p class="calibre1">"Tamam, git," dedi Vialle.</p>

  <p class="calibre1">"Hemen döneriz."</p>

  <p class="calibre1">Dudaklarını büzdü, sonra başını salladı.</p>

  <p class="calibre1">Luke’a silah kemerini uzattım, beline taktı. Vialle’nin Luke ile biraz yalnız konuşmak istediğimi anladığını biliyordum; kuşkusuz bunu bildiğimin de farkındaydı. Ve ikimiz de bana güvendiğini biliyorduk, ki bu varlığımı hem aydınlatan, hem karmaşıklaştıran bir şeydi.</p>

  <p class="calibre1">Koridorda odama doğru yürürken Luke’a Kashfa’daki taç giyme töreni ve başka konularda bilgi vermeyi düşünüyordum. Oturma odasından epey uzaklaşana kadar bekledim, çünkü Vialle’nin olağanüstü bir işitme duyusu vardır. Ama bu Luke’un kapıya ayağını koyması için bir fırsat verdi ve ilk o konuştu.</p>

  <p class="calibre1">"Ne tuhaf bir gelişme," dedi. Sonra, “Ondan hoşlandım, ama söylediğinden daha fazlasını bildiğini hissediyorum."</p>

  <p class="calibre1">"Muhtemelen doğrudur da," diye yanıt verdim. “Sanırım hepimiz öyleyiz."</p>

  <p class="calibre1">"Sen de mi?"</p>

  <p class="calibre1">"Bugünlerde, evet. Öyle oldu."</p>

  <p class="calibre1">"Bu durum hakkında, bilmem gereken şeyler mi biliyorsun?"</p>

  <p class="calibre1">Başımı iki yana salladım. “Bu çok yeni ve Vialle sana benim bildiğim her şeyi anlattı. Tesadüf eseri, sen bizim bilmediğimiz bir şey biliyor olabilir misin?"</p>

  <p class="calibre1">"Hayır," dedi. “Benim için de sürpriz oldu. Ama peşinden gitmeliyim."</p>

  <p class="calibre1">"Sanırım öyle."</p>

  <p class="calibre1">Benim odamın olduğu koridora yaklaşıyorduk, kendimi onu hazırlamak zorunda hissettim.</p>

  <p class="calibre1">"Bir dakika içinde odama varmış olacağız," dedim, “ve annenin orada olduğunu bilmeni istiyorum. Güvende, ama çok konuşkan olmadığını göreceksin."</p>

  <p class="calibre1">"O büyünün sonuçlarından haberdarım," dedi. “Aynı zamanda onu nasıl kaldıracağını söylediğini de hatırlıyorum. Yani... Bu bir sonraki konuyu açıyor. Düşünüyordum. Bu oyun Maske ile kardeşinin peşine düşmemizi yavaşlatıyor."</p>

  <p class="calibre1">"O kadar değil," diye karşılık verdim.</p>

  <p class="calibre1">"Ama bunun benim ne kadar zamanımı alacağını bilmiyoruz," diye devam etti. “Ya uzarsa? Ya da beni gerçekten yavaşlatacak bir şey olursa?"</p>

  <p class="calibre1">Ona hızlı bir bakış fırlattım.</p>

  <p class="calibre1">"Luke, aklında ne var?" diye sordum.</p>

  <p class="calibre1">"Bilmiyorum. Yalnızca tahmin yürütüyorum. Tamam mı? Geleceği planlamaktan hoşlanırım. Diyelim ki bu saldırı bizi geciktirdi..."</p>

  <p class="calibre1">"Tamam. Diyelim bakalım," dedim, kapıma yaklaşırken.</p>

  <p class="calibre1">"Varmak istediğim şu," diye devam etti. “Ya oraya ulaştığımızda çok geç olursa? Ya gittiğimizde kardeşinin onu tekerlekli cehenneme dönüştürecek ayini tamamlamış olduğunu görürsek?"</p>

  <p class="calibre1">Kapımın kilidini çevirdim, kapıyı açtım ve Luke için tuttum.</p>

  <p class="calibre1">Bahsetmiş olduğu olasılığı düşünmekten hoşlanmıyordum, çünkü babamın Brand ile karşı karşıya geldiği ve tekinsiz bir güçle karşılaştığı zamanlar hakkındaki hikayelerini hatırlıyordum.</p>

  <p class="calibre1">Luke içeri girdi. Parmaklarımı şıklattım, gaz lambaları yandı alevleri bir an dans etti ve istikrarlı bir parlaklıkta karar kıldı. Jasra tam önündeydi ve uzattığı kollarında bazı giysilerimi tutuyordu. Bir an buna nasıl tepki göstereceği konusunda endişelendim.</p>

  <p class="calibre1">Annesini inceleyerek durdu, sonra Jurt hakkındaki yorumlarını unutarak ilerledi. Ona belki on saniye baktı; kendimi rahatsız hissetmeye başlamıştım. Sonra güldü.</p>

  <p class="calibre1">"Hep süslü olmaktan hoşlanmıştır," dedi, “ama bunu faydalı bir şeyle birleştirmek onun yeteneklerinin ötesindeydi. Maske’nin hakkını vermek gerek, ama annemin bundaki ahlak dersini anlayacağını sanmıyorum."</p>

  <p class="calibre1">Dönüp bana baktı.</p>

  <p class="calibre1">"Hayır, muhtemelen kedi çişi kadar pis ve sorun arayarak uyanacak," dedi. Sonra, “Bahsettiğin o pelerini tutuyor gibi görünmüyor."</p>

  <p class="calibre1">"Ben getiririm."</p>

  <p class="calibre1">Dolaba gittim, açıp koyu renk, kürklü bir pelerin çıkardım.</p>

  <p class="calibre1">Uzattığım zaman elini üzerinde gezdirdi.</p>

  <p class="calibre1">"Mantikora mı?" diye sordu.</p>

  <p class="calibre1">"Dehşetkurdu," dedim.</p>

  <p class="calibre1">Onun pelerinini dolaba astım ve o benimkini giyerken kapağını kapattım.</p>

  <p class="calibre1">"İçeri girerken söylediğim gibi," dedi, “ya geri dönmezsem?"</p>

  <p class="calibre1">"Bunu söylemiyordun," diye düzelttim.</p>

  <p class="calibre1">"Bu sözcüklerle değil," diye kabul etti. “Ama küçük bir gecikme de olsa büyük bir gecikme de, ne fark eder ki? Asıl konu şu, ya Jurt ayini tamamlarsa ve biz bu konuda bir şey yapamadan peşinde olduğu güçleri kazanırsa? Ya o sırada sana el vermek için ben yanında olamazsam?"</p>

  <p class="calibre1">"Bir sürü şey varsayıyorsun," dedim.</p>

  <p class="calibre1">"Bizi, kaybedenlerden ayıran budur, dostum. Güzel pelerin."</p>

  <p class="calibre1">Kapıya yaklaştı, sonra bana ve Jasra’ya baktı.</p>

  <p class="calibre1">"Tamam," dedim. “Sen oraya git, Dalt kelleni kopartsın ve futbol topu olarak kullansın, sonra Jurt üç metre boyunda ve ateş osurarak ortaya çıksın. Yalnızca varsayımda bulunuyorum. Bu bizi kaybedenlerden nasıl ayırıyor?"</p>

  <p class="calibre1">Koridora adım attı. Onu takip ederken parmaklarımı tekrar şıklattım ve Jasra’yı karanlıkta bıraktım.</p>

  <p class="calibre1">"Seçeneklerini bilme meselesi," dedi, ben kapıyı kilitlerken.</p>

  <p class="calibre1">Koridorda yürümeye başladığında peşine düştüm.</p>

  <p class="calibre1">"O tür bir güç edinen kişi aynı zamanda kaynağından bir zayıflık da alır," dedi.</p>

  <p class="calibre1">"Bu Ne demek?"</p>

  <p class="calibre1">"Özel olarak bilmiyorum," dedi. “Ama Kale’deki güç, Kale’nin güçlendirdiği kişiye karşı kullanılabilir. Sharu’nun notlarından bu kadarını öğrendim. Ama annem hepsini okuyamadan aldı onları ve bir daha hiç görmedim. Asla güvenme. Sanırım annemin desturu bu."</p>

  <p class="calibre1">"Diyorsun ki...?"</p>

  <p class="calibre1">"Diyorum ki, bana bir şey olursa ve bu oyunda o galip gelirse, sanırım annem onu yok etmenin özel yöntemlerini biliyor."</p>

  <p class="calibre1">“Ah."</p>

  <p class="calibre1">"Aynı zamanda çok zarif bir şekilde istenmesi gerektiğinden de oldukça eminim."</p>

  <p class="calibre1">"Bir şekilde, bunu çoktan bildiğimi düşünüyorum."</p>

  <p class="calibre1">Keyifsiz bir halde güldü.</p>

  <p class="calibre1">"Yani ona kan davasına son verdiğimi, tatmin olduğumu söyle ve sonra yardımı karşılığında ona kaleyi öner."</p>

  <p class="calibre1">"Ya yeterli olmadığını söylerse?"</p>

  <p class="calibre1">"Lanet olsun! O zaman onu askılığa dönüştür! Adam ölümsüz değil. O harika güçlerine rağmen babam boğazına saplanan bir okla öldü. Ölüm darbesi ölüm darbesidir. Yalnızca öyle bir adama indirmek çok daha zordur."</p>

  <p class="calibre1">"Gerçekten bunun yeterli olacağını mı düşünüyorsun?" dedim.</p>

  <p class="calibre1">Durdu, kaşlarını çatarak bana baktı.</p>

  <p class="calibre1">"Tartışacaktır, ama elbette kabul edecektir," dedi. “Dünyada bir adım yukarı demek bu. Ve eski düşmanları kadar Maske’den de intikam almak isteyecektir. Ama sorunu yanıtlamak gerekirse, ona güvenmiyorum. Ne vaat ederse etsin, eskiden sahip olduklarıyla mutlu olmayacaktır. Plan yapıyor olacak. İş tamamlanana kadar iyi bir müttefik olacak. Sonra ona karşı kendini korumayı düşünmeye başlamalısın. Elbette..."</p>

  <p class="calibre1">"Elbette ne?"</p>

  <p class="calibre1">"Elbette ben ortamı tatlandıracak bir şey bulup germezsem."</p>

  <p class="calibre1">"Ne gibi?"</p>

  <p class="calibre1">"Henüz bilmiyorum. Ama Dalt ile benim aramdaki mesele kesin olarak halledilene kadar o büyüyü kaldırma. Tamam mı?"</p>

  <p class="calibre1">Yürümeye devam etti.</p>

  <p class="calibre1">"Bir dakika bekle," dedim. “Ne planlıyorsun?"</p>

  <p class="calibre1">"Özel bir şey değil," diye yanıt verdi. “Kraliçeye söylediğim gibi, yalnızca doğaçlama yapacağım."</p>

  <p class="calibre1">"Bazen annen kadar sinsi olduğun hissine kapılıyorum" dedim.</p>

  <p class="calibre1">"Umarım öyledir," diye yanıt verdi. “Ama bir fark var. Ben dürüstüm."</p>

  <p class="calibre1">"Senden ikinci el araba alacağımı sanmıyorum, Luke."</p>

  <p class="calibre1">"Yaptığım her anlaşma özeldir," dedi, “ve senin için her zaman birinci sınıftır."</p>

  <p class="calibre1">Ona baktım ve yüz ifadesini kontrol altında tuttuğunu gördüm.</p>

  <p class="calibre1">"Başka ne diyebilirim?" diye ekledi, hızlı bir hareketle oturma odasını işaret ederek.</p>

  <p class="calibre1">"Şimdilik hiçbir şey," diye yanıt verdim ve içeri girdik.</p>

  <p class="calibre1">Vialle biz girerken başını bize doğru çevirdi. Yüz ifadesi Luke’unki kadar anlaşılmazdı.</p>

  <p class="calibre1">"Uygun bir şekilde giyindiğini anlıyorum, öyle mi?" diye sordu.</p>

  <p class="calibre1">"Gerçekten de öyle," diye yanıt verdi Luke.</p>

  <p class="calibre1">"O zaman bu işi halledelim," dedi ve sol elini kaldırdı. Elinde bir Koz Kartı tuttuğunu gördüm. “Bu tarafa gel, lütfen."</p>

  <p class="calibre1">Luke ona yaklaştı; ben de takip ettim. O zaman elinde Julian’ın Koz Kartını tuttuğunu gördüm.</p>

  <p class="calibre1">"Elini omzuma koy," dedi Luke’a.</p>

  <p class="calibre1">"Tamam."</p>

  <p class="calibre1">Luke denileni yaptı. Vialle uzandı, Julian’ı buldu ve konuşmaya başladı. Kısa süre sonra Luke da konuşmaya katıldı ve ne yapmayı planladığını açıkladı. Vialle’nin, planı onayladığını söylediğini duydum.</p>

  <p class="calibre1">Birkaç dakika sonra Luke’un boş elini kaldırdığını ve uzattığını gördüm. Aynı anda, Koz Kartı bağlantısının parçası olmamama rağmen Julian’ın gölgeli şeklinin uzandığını gördüm.</p>

  <p class="calibre1">Bunun sebebi Logrus görüşümü çağırmış, bu tür şeylere karşı duyarlılık kazanmış olmamdı. Luke’un ben harekete geçmeden alınıp götürülmemesi için buna ihtiyacım vardı.</p>

  <p class="calibre1">Elimi Luke’un omzuna koydum ve onunla beraber öne adım attım.</p>

  <p class="calibre1">Vialle’nin “Merlin! Ne yapıyorsun?" diye seslendiğini duydum.</p>

  <p class="calibre1">"Ne olduğunu görmek istiyorum," dedim. “İşler bittiği zaman hemen eve döneceğim," ve gökkuşağı kapı arkamdan kapandı.</p>

  <p class="calibre1">Geniş bir çadırın içinde, gaz lambalarının titreşen aydınlığında duruyorduk. Dışarıdan rüzgar ve kıpırdanan dalların sesi geliyordu. Julian bize bakarak duruyordu. Luke’un elini bırakıp ona ifadesiz bir yüzle baktı.</p>

  <p class="calibre1">"Dernek Caine’in katili sensin," dedi.</p>

  <p class="calibre1">"Evet," diye yanıt verdi Luke.</p>

  <p class="calibre1">Ve o anda Caine ile Julian’ın oldukça yakın olduğunu hatırladım. Julian Luke’u öldürse ve kan davası olduğunu söylese, Random’ın başını sallayıp kabul edeceğinden emindim.</p>

  <p class="calibre1">Belki gülümserdi bile. Bilmek güç. Ben Random olsaydım, Luke’un ortadan kaldırılmasını rahatlayıp iç çekerek karşılardım.</p>

  <p class="calibre1">Aslında, gelmemin sebeplerinden biri buydu. Ya bu anlaşma bir tuzaksa? Vialle’nin bunun parçası olduğunu hayal edemiyordum, ama Julian ve Benedict tarafından kandırılmış olabilirdi. Ya Dalt orada bile değilse?</p>

  <p class="calibre1">Ya oradaysa ve asıl islediği Luke’un kellesi ise? Hem, Luke’u öldürmeye çalışmasının üzerinden fazla zaman geçmemişti. Olasılığı kabullenmeliydim ve aynı zamanda böyle bir planda Julian’ın en muhtemel gönüllü olacağını da kabullenmeliydim. Amber’in iyiliği için.</p>

  <p class="calibre1">Julian’ın bakışları benimkine takıldı, benim yüzümde de onunki kadar ifadesiz bir maske vardı.</p>

  <p class="calibre1">"İyi akşamlar, Merlin," dedi. “Bu planda özel bir rolün var mı?"</p>

  <p class="calibre1">"Ben gözlemciyim," diye yanıt verdim. “Yapabileceğim başka herhangi bir şey koşullarla ortaya çıkacak."</p>

  <p class="calibre1">Dışarıdan bir yerden bir cehennem köpeğinin hırladığını duydum.</p>

  <p class="calibre1">"Yolumuza çıkmadığın sürece," dedi Julian.</p>

  <p class="calibre1">Gülümsedim.</p>

  <p class="calibre1">"Büyücülerin dikkatten kaçınmak için özel yöntemleri vardır," diye yanıt verdim.</p>

  <p class="calibre1">Yine beni inceledi. Bunun bir tür tehdit -Luke’u savunmak ya da intikamını almak gibi- içerip içermediğini merak ettiğinden eminim.</p>

  <p class="calibre1">Sonra omuzlarını silkti ve üzerinde rulosu çözülmüş, bir taş ve bir hançerle açık tutulan bir harita bulunan küçük bir masaya doğru yürüdü. Luke’un kendisine katılmasını işaret etti.</p>

  <p class="calibre1">Ben de peşlerinden gittim.</p>

  <p class="calibre1">Batı Arden’in haritasıydı ve üzerinde konumumuzu işaret etti. Garnath güney-güneybatıda, Amber güneydoğuda kalıyordu.</p>

  <p class="calibre1">"Birliklerimiz şurada konuşlandı," dedi, parmağını oynatarak. “Ve Dalt’ınkiler burada." Bizimkine paralel bir başka çizgi çizdi.</p>

  <p class="calibre1">"Ya Benedict’in güçleri?" diye sordum.</p>

  <p class="calibre1">Hafif bir kaş çatışla bana baktı.</p>

  <p class="calibre1">"Böyle bir gücün olduğunu bilmek Luke için iyi," diye bildirdi, “ama büyüklüğünü, konumunu ve amacını bilmek değil. Bu şekilde, Dalt onu yakalayacak ve sorgulayacak olsa, endişelenecek çok şeyi olur, ama harekete geçecek durumda olmaz."</p>

  <p class="calibre1">Luke başını salladı. “Güzel fikir," dedi.</p>

  <p class="calibre1">Julian iki çizginin ortasında bir noktaya işaret etti. “Burası onunla buluşup konuştuğum yer," diye açıkladı. “Açık, düz bir alan, gün ışığında iki tarafın da gözü önünde. Şimdiki görüşme için de burayı kullanmayı öneriyorum."</p>

  <p class="calibre1">"Tamam," dedi Luke ve o konuşurken Julian’ın parmak uçlarının önünde duran hançerin kabzasını okşadığını gördüm.</p>

  <p class="calibre1">Sonra Luke’un sağ elinin kayıtsız bir hareketle kemerine, hafifçe sola, hançerinin yakınına gittiğini gördüm.</p>

  <p class="calibre1">Sonra aynı anda Luke ve Julian birbirlerine gülümsediler ve bu gereğinden birkaç saniye uzun sürdü. Luke, Julian’dan daha iriydi, hızlı ve güçlü olduğunu biliyordum. Ama Julian’ın arkasında yüzyılların silah deneyimi vardı. Herhangi biri harekete geçse ne yapardım, merak ettim, çünkü onları durdurmaya çalışacağımdan eminim. Ama ani bir anlaşma yapmış gibi ellerini indirdiler ve Julian, “Sana bir kadeh şarap sunayım," dedi.</p>

  <p class="calibre1">"İyi olur," diye yanıt verdi Luke ve onları dövüşmekten benim varlığım mı alıkoydu, diye merak ettim. Muhtemelen hayır. Julian’ın yalnızca duygularını belli etmek istediğini ve Luke’un hiç aldırmadığını bilmesini istediğini hissediyordum.</p>

  <p class="calibre1">Hangisinin üzerine bahis oynardım, bilmiyorum.</p>

  <p class="calibre1">Julian masaya üç kupa koydu, Bayle’nin En İyisi ile doldurdu ve şişenin tıpasını kapatırken almamızı işaret etti. Sonra kalan kupayı aldı ve daha ikimiz kendimizinkileri koklamadan bir yudum aldı; zehirlenmeyeceğimizi ve iş konuşmak istediğini ifade eden hızlı bir teminat.</p>

  <p class="calibre1">"Onunla karşı karşıya geldiğimizde yanımızda ikişer kişi getirdik," dedi.</p>

  <p class="calibre1">"Silahlı mı?" diye sordum.</p>

  <p class="calibre1">Başını salladı.</p>

  <p class="calibre1">"Aslında daha çok göstermelik."</p>

  <p class="calibre1">"Atlı mıydınız, yaya mı?" diye sordu Luke.</p>

  <p class="calibre1">"Yaya," diye yanıt verdi. “Aynı anda saflarımızı terk ettik ve ortada buluşana kadar aynı hızda ilerledik. İki yandan da yüzlerce adım uzakta."</p>

  <p class="calibre1">"Anlıyorum," dedi Luke. “Aksaklık oldu mu?"</p>

  <p class="calibre1">"Hayır. Konuştuk ve geri döndük."</p>

  <p class="calibre1">"Bu ne zaman oldu'"</p>

  <p class="calibre1">"Günbatımında."</p>

  <p class="calibre1">"Aklı başında mı görünüyordu?"</p>

  <p class="calibre1">"Öyle gibi. Kibirli bir duruşu ve Amber’e birkaç hakareti Dalt için normal sayıyorum."</p>

  <p class="calibre1">"Bu anlaşılır bir şey," dedi Luke. “Beni mi, annemi mi, yoksa ikimizi birden mi istiyordu? İkimizi birden alamazsa saldırma tehdidi savurdu mu?"</p>

  <p class="calibre1">"Evet."</p>

  <p class="calibre1">"Bizi neden istediğine dair ipucu verdi mi?"</p>

  <p class="calibre1">"Hayır," diye yanıt verdi Julian.</p>

  <p class="calibre1">Luke şarabından bir yudum aldı.</p>

  <p class="calibre1">"Bizi ölü ya da diri istediğini belirtti mi?" diye sordu.</p>

  <p class="calibre1">"Evet. Sizi canlı istiyor," dedi Julian.</p>

  <p class="calibre1">"Senin izlenimin ne?"</p>

  <p class="calibre1">"Seni ona verirsem, senden kurtulmuş olurum," dedi Julian. “Dalt’ın yüzüne tükürüp savaşa sürersem ondan kurtulurum. Her iki durumda karlı çıkarım..."</p>

  <p class="calibre1">Sonra bakışları Luke’un eline aldığı şarap kupasına kaydı ve bir an gözleri irileşti. Luke’un parmağında Vialle’nin yüzüğünü taşıdığını o an gördüğünü fark ettim.</p>

  <p class="calibre1">"Her durumda Dalt’ı öldürecekmişim gibi görünüyor zaten," diye bitirdi.</p>

  <p class="calibre1">"İzlenim derken," diye devam etti Luke rahatsız olmadan, "demek istediğim, gerçekten saldıracağına inanıyor musun? Nereden geldiği konusunda hiç fikrin var mı? Buradan ayrıldığı zaman -ayrılırsa tabii- nereye gideceği hakkında herhangi bir ipucu?"</p>

  <p class="calibre1">Julian kupasını çevirerek şarabı çalkaladı.</p>

  <p class="calibre1">"Söylediğinde dürüst olduğu ve saldırmayı planladığı varsayımı ile hareket etmek zorundayım. Birliklerinin hareketini ilk fark ettiğimizde Begma ve Kashfa tarafından geliyordu. Orada çok takıldığına göre muhtemelen Eregnor’dan. Buradan ayrılırsa nereye gideceği konusunda senin tahminin de herkesinki kadar sağlam olur."</p>

  <p class="calibre1">Luke aniden beliren gülümsemesini saklamak için, cevabında bir saniye gecikerek şarabından hızlı bir yudum aldı.</p>

  <p class="calibre1">Hayır, diye fark ettim o zaman, Luke’un tahmini herkesinki kadar sağlam değildi. Çok daha sağlamdı. Ben de hızlı bir yudum aldım, ama hangi ifadeyi saklamaya çalıştığımdan emin değildim.</p>

  <p class="calibre1">"Burada uyuyabilirsin," dedi Julian. “Açsan yiyecek getirteyim. Senin için gün doğumuna bir görüşme ayarlarız."</p>

  <p class="calibre1">Luke başını iki yana salladı.</p>

  <p class="calibre1">"Şimdi," dedi Luke, yüzüğü yine belli belirsiz teşhir ederek. "Hemen şimdi görüşmek istiyorum."</p>

  <p class="calibre1">Julian pek çok kalp atışı boyunca onu izledi. Sonra, “Karanlıkta iki taraftan da açıkça görülemeyeceksin, özellikle de kar yağarken," dedi. “Küçük bir anlaşmazlık iki taraftan birinin saldırıya geçmesine sebep olabilir."</p>

  <p class="calibre1">"Eğer yanımdaki iki kişi büyük meşaleler taşıyor olursa ve bunu onunkiler de yaparsa..." diye öneride bulundu, “birkaç yüz metre öteden iki tarafın da bizi görmesi sağlanmış olur."</p>

  <p class="calibre1">"Muhtemelen," dedi Julian. “Tamam. Karşı tarafa mesaj gönderirim ve sana eşlik edecek iki kişi seçerim."</p>

  <p class="calibre1">"Ben yanıma kimi alacağımı biliyorum zaten," dedi Luke.</p>

  <p class="calibre1">"Sen ve Merlin."</p>

  <p class="calibre1">"İlginç birisin," dedi Julian. “Ama evet, kabul ediyorum. Her ne olacaksa, olurken orada olmak isterim."</p>

  <p class="calibre1">Julian çadırının ön tarafına gitti, kapıyı açtı, bir subay çağırdı ve birkaç dakika konuştu. Bu arada ben, “Ne yaptığını biliyor musun, Luke?" diye sordum.</p>

  <p class="calibre1">"Kesinlikle," diye yanıt verdi.</p>

  <p class="calibre1">"Bunun doğaçlamadan biraz fazlası olduğunu hissediyorum," dedim. “Bana planından bahsetmemen için özel bir sebep var mı?"</p>

  <p class="calibre1">Bir an bana baktı, sonra, “Benim de Amber’in oğullarından biri olduğumu yeni öğrendim. Tanıştık ve birbirimize çok benzediğimizi gördüm. Tamam. Bu güzel. Bu iş yapabileceğimizi gösterir, değil mi?"</p>

  <p class="calibre1">Kendime kaş çatma izni verdim. Ne demeye çalıştığından emin değildim.</p>

  <p class="calibre1">Hafifçe omzumu kavradı.</p>

  <p class="calibre1">"Endişelenme," dedi. “Bana güvenebilirsin. Şu noktada çok seçeneğin olduğundan değil. Ama daha sonra olabilir. O zaman, ne olursa olsun karışmaman gerektiğini hatırlamanı istiyorum."</p>

  <p class="calibre1">"Ne olacağını düşünüyorsun?"</p>

  <p class="calibre1">"Spekülasyon yapmak için ne zamanımız, ne özel olarak konuşma şansımız var," dedi. “Bu yüzden boş ver gitsin ve bu akşam söylediğim her şeyi hatırla."</p>

  <p class="calibre1">"Dediğin gibi, şu noktada fazla seçeneğim yok."</p>

  <p class="calibre1">"Bunu daha sonra hatırlamanı istiyorum," dedi, Julian kapıyı oluşturan kumaş parçasını indirip bize doğru dönerken.</p>

  <p class="calibre1">"Yemek teklifini kabul edeceğim," diye seslendi Luke ona.</p>

  <p class="calibre1">"Ya sen Merle? Aç mısın?"</p>

  <p class="calibre1">"Tanrım, hayır!" diye yanıt verdim. “Biraz önce resmi bir yemekten kalktım."</p>

  <p class="calibre1">"Öyle mi?" diye sordu kayıtsızlıkla. “Ne sebeple verilmişti?"</p>

  <p class="calibre1">Kahkaha atmaya başladım. Bu kadarı bir gün için fazlaydı.</p>

  <p class="calibre1">Ona zamanımız ya da özel olarak konuşma şansımız olmadığını söyleyecek oldum. Ama Julian çadırın kapısını yine açmış, bir emir eri çağırıyordu ve Luke’un sahasına birkaç falsolu top atıp bunun soğukkanlılığına ne yaptığını görmek istiyordum.</p>

  <p class="calibre1">"Alı, Begma başbakanı Orkuz ve ekibinden birkaç kişi," diye açıkladım.</p>

  <p class="calibre1">Ben uzun uzun şarap içermiş gibi yaparken bekledi. Sonra kupayı indirdim ve “Bu kadar," dedim.</p>

  <p class="calibre1">"Hadi ama, Merlin. Konu neydi? Son zamanlarda sana karşı göreceli olarak açık davrandım."</p>

  <p class="calibre1">"Öyle mi?" dedim.</p>

  <p class="calibre1">Bir an bundaki espriyi görmediğini düşündüm, ama sonra o da gülmeye başladı.</p>

  <p class="calibre1">"Bazen tanrıların değirmenleri aşırı hızlı öğütüyor ve biz de unun içinde gömülü kalıyoruz," diye yorum yaptı. “Bak, bunu bana bedava söylemeye ne dersin? Şu anda karşılığında verecek bir şeyim yok. Adam ne istiyormuş?"</p>

  <p class="calibre1">"Bunun yarına kadar gizli kalması gerektiğini aklından çıkarma ama."</p>

  <p class="calibre1">"Tamam. Yarın ne olacak?"</p>

  <p class="calibre1">"Shadburne Dükü Arkans, Kashfa’da taç giyecek."</p>

  <p class="calibre1">"Kutsal bok!" dedi Lukes. Julian’a, sonra bana baktı. “Random çok akıllıca bir seçim yapmış," dedi bir süre sonra. “Bu kadar hızlı hareket edeceğini düşünmüyordum."</p>

  <p class="calibre1">Uzun süre uzak bir noktaya baktı. Sonra, “Teşekküller," dedi.</p>

  <p class="calibre1">"Eh, faydası mı olur, zararı mı?" diye sordum.</p>

  <p class="calibre1">"Bana mı, Kashfa’ya mı?" dedi.</p>

  <p class="calibre1">"O kadar ince ayırmamıştım."</p>

  <p class="calibre1">"Sorun değil, çünkü bunu nasıl karşılamam gerektiğini bilmiyorum. Biraz düşünmem gerek. Durumun bütününü kavramak için."</p>

  <p class="calibre1">Ona gözlerimi diktim, yine gülümsedi.</p>

  <p class="calibre1">"Çok ilginç," diye ekledi. “Benim için başka bir şeyin var mı?"</p>

  <p class="calibre1">"Bu kadarı yeter," dedim.</p>

  <p class="calibre1">"Evet, sanırım haklısın," diye kabul etti “Sistemi aşırı yüklemek istemeyiz. Sanırım basit şeyler aklımızdan çıkıyor, ha, eski dostum?"</p>

  <p class="calibre1">"Birbirimizi tanıdığımız sürece değil," dedim.</p>

  <p class="calibre1">Julian kapıyı bıraktı, yanımıza döndü ve şarap kupasını aradı.</p>

  <p class="calibre1">"Yemeğin birkaç dakika sonra gelir," dedi Luke’a.</p>

  <p class="calibre1">"Teşekkürler."</p>

  <p class="calibre1">"Benedict’e göre," dedi, “Random’a, Dalt’ın Oberon’un oğlu olduğunu söylemişsin."</p>

  <p class="calibre1">"Söyledim," diye kabullendi Luke. “Desen’i de yürüdü. Fark yaratır mı?"</p>

  <p class="calibre1">Julian omuzlarını silkti</p>

  <p class="calibre1">"Hayatta ilk kez bir akrabayı öldürmek istemiyorum," diye bildirdi. “Bu arada, sen benim yeğenimsin, değil mi?"</p>

  <p class="calibre1">"Doğru... amca." Julian kupasının içindekileri yine çevirdi.</p>

  <p class="calibre1">"Eh, Amber’e hoş geldin," dedi. “Dün gece hayalet feryatları duydum. Acaba bir bağlantı var mı?"</p>

  <p class="calibre1">"Değişim," dedi Luke “Her şeyin değiştiği anlamına geliyorlar ve kaybedilenler için ağlıyorlar."</p>

  <p class="calibre1">"Ölüm. Ölüm anlamına gelmiyorlar mı?"</p>

  <p class="calibre1">"Her zaman değil. Bazen dramatik dönüm noktalarında duyulurlar. “</p>

  <p class="calibre1">"Çok kötü," dedi Julian. “Ama umut etmeyi kesmemek gerek."</p>

  <p class="calibre1">Luke’un başka bir şey söyleyeceğini düşündüm, ama Julian ondan önce davrandı.</p>

  <p class="calibre1">"Babanı ne kadar tanırdın?" diye sordu.</p>

  <p class="calibre1">Luke biraz gerildi, ama yine de yanıtladı. “Belki çoğu kadar değil. Bilmiyorum. Satıcı gibiydi. Hep gelip giderdi. Genelde bizimle çok kalmazdı."</p>

  <p class="calibre1">Julian başını salladı.</p>

  <p class="calibre1">"Sona doğru, neye benziyordu?" diye sordu.</p>

  <p class="calibre1">Luke ellerini inceledi,</p>

  <p class="calibre1">"Eh, tam olarak normal sayılmazdı, eğer kastettiğin buysa," dedi sonunda. “Merlin’e daha önce söylediğim gibi, sanırım güç kazanmak için yaşadığı süreç dengesini bozmuştu."</p>

  <p class="calibre1">"O hikayeyi hiç duymadım."</p>

  <p class="calibre1">Luke omuzlarını silkti.</p>

  <p class="calibre1">"Detaylar o kadar önemli değil. Yalnızca sonuçlar."</p>

  <p class="calibre1">"Ondan önce kötü bir baba olmadığını mı söylüyorsun?"</p>

  <p class="calibre1">"Lanet olsun, bilmiyorum. Karşılaştırmama yardım edecek başka baba görmedim ki! Neden soruyorsun?''</p>

  <p class="calibre1">"Merak. Yaşamının benim bilmediğim bir parçası."</p>

  <p class="calibre1">"Eh, nasıl bir kardeşti?"</p>

  <p class="calibre1">"Vahşi," dedi Julian. “Çok iyi geçinemezdik. Bu yüzden birbirimizin yoluna çıkmazdık. Ama zekiydi. Ve yetenekli. Sanat alevi vardı. Yalnızca ona ne kadar çektiğini anlamaya çalışıyordum."</p>

  <p class="calibre1">Luke avuçlarını kaldırdı.</p>

  <p class="calibre1">"Hiç fikrim yok," dedi.</p>

  <p class="calibre1">"Eh, fark etmez," diye yanıt verdi Julian, kupasını indirip çadırın ön tarafına dönerek. “Sanırım yemeğin gelmek üzere."</p>

  <p class="calibre1">Çadırın önüne ilerledi. İleride, çadır bezinin ardından minik buz kristallerinin tıkırdadığını, dışarıdan gelen birkaç hırlamayı duyabiliyordum: rüzgar ve cehennem köpeği konçertosu. Ama hayalet feryadı yoktu. Henüz değil.</p>
</body>
</html>
