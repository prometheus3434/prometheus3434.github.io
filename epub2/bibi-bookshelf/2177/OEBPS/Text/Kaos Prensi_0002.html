<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 2</b></span></h2>

  <p class="calibre1">Kısa süre sonra solumdaki kaya pırıldadı ve çan gibi bir ses çıkardı. Bilinçli olarak niyetlenmeden, dikkatim, Suhuy’un çubuklu olarak bahsettiği yüzüğün çevresinde yoğunlaştı. O anda onu kendimi savunmak için kullanmaya hazırlandığımı hissettim. Ona bu kadar kısa sürede ne kadar uyum sağladığım, artık ne kadar tanıdık geldiği ilgi çekiciydi. Suhuy parlak yerden, arkasında daha uzun boylu ve daha karanlık bir şekille çıkarken ayağa kalkıp taşa döndüm ve sol elimi o tarafa uzattım. Bir an sonra şekil onu takip etti, madde kazandı ve ahtapotsu bir maymun şeklinden insan şeklindeki ağabeyim Mandor’a dönüştü. Onu son gördüğüm zaman olduğu gibi siyahlara bürünmüştü, ama giysileri daha temizdi, daha farklı bir kesime sahipti ve beyaz saçları daha az dağınıktı. Hemen çevremizdeki alanı taradı ve bana gülümsedi.</p>

  <p class="calibre1">"Her şeyin yolunda olduğunu görüyorum," diye bildirdi.</p>

  <p class="calibre1">Askıdaki koluna doğru başımı sallayarak kıkırdadım.</p>

  <p class="calibre1">"Beklenebileceği kadar iyi," diye yanıt verdim. “Ben ayrıldıktan sonra Amber’de ne oldu?"</p>

  <p class="calibre1">"Yeni felaket yok," diye yanıt verdi. “Yalnızca yardım edebilir miyim, diye görebilecek kadar kaldım. Büyüyle çevreyi biraz temizledim, deliklerin üzerine koymak için birkaç tahta çağırdım. Sonra Random’dan gitme izni istedim, verdi ve eve geldim."</p>

  <p class="calibre1">"Bir felaket mi? Amber’de mi?" diye sordu Suhuy.</p>

  <p class="calibre1">Başımı salladım.</p>

  <p class="calibre1">"Amber Sarayı’nın koridorlarında Tekboynuz ile Yılan arasında bir karşılaşma oldu ve büyük zararla sonuçlandı."</p>

  <p class="calibre1">"Yılan’ın Düzen’in aleminde o kadar uzağa gitmesine ne sebep olmuş olabilir?"</p>

  <p class="calibre1">"Amberin Hüküm Mücevheri olarak adlandırdığı, Yılan’ın kayıp gözü saydığı şeyle ilgiliydi."</p>

  <p class="calibre1">"Tüm hikayeyi dinlemeliyim."</p>

  <p class="calibre1">Ona o girift karşılaşmayı anlattım, ama Aynalar Koridoru ve Brand’in dairesindeki deneyimlerimi atladım. Ben konuşurken Mandor’un bakışları çubukluya, Suhuy’a, sonra yine çubukluya kaydı. Bunu fark ettiğimi görünce gülümsedi.</p>

  <p class="calibre1">"Demek Dworkin bir kez daha kendinde...?" dedi Suhuy.</p>

  <p class="calibre1">"Onu önceden tanımıyordum," diye yanıt verdim. “Ama neyin peşinde olduğunu biliyormuş gibiydi."</p>

  <p class="calibre1">"...Ve Kashfa Kraliçesi Yılanın Gözü ile görüyor."</p>

  <p class="calibre1">"Görüyor mu, bilmiyorum," dedim. “Hâlâ operasyon sonrası iyileşme döneminde. Ama bu ilgi çekici bir düşünce. Eğer ondan bakarsa, ne görür?"</p>

  <p class="calibre1">"Sonsuzluğun berrak, soğuk çizgilerini herhalde. Tüm Gölgelerin altını. Hiçbir ölümlü fazla uzun süre dayanamaz."</p>

  <p class="calibre1">"Kız Amber kanından," dedim.</p>

  <p class="calibre1">"Gerçekten mi? Oberon’unkinden mi?"</p>

  <p class="calibre1">Başımı salladım.</p>

  <p class="calibre1">"Merhum deden çok aktif bir adammış," diye yorumladı.</p>

  <p class="calibre1">"Yine de, görmek için büyük bir yük olurdu, ama ancak tahminlerime dayanarak konuşabiliyorum ve ilkeleri hakkındaki bilgilerime. Bundan ne çıkar, hiçbir fikrim yok. Yalnızca Dworkin bilebilir. Eğer aklı başındaysa, bir sebebi vardır. Ustalığını kabul ediyorum, ama ne yapacağını asla tahmin edemedim."</p>

  <p class="calibre1">"Onu kişisel olarak tanıyor musun?" diye sordum.</p>

  <p class="calibre1">"Tanırdım," dedi, “çok eskiden, sorunları başlamadan önce. Ve buna sevinmeli miyim, yoksa üzülmeli mi, bilmiyorum. İyileştiğine göre, herkesin iyiliği için çalışıyor olabilir. Fakat ilgisi tümüyle partizanca da olabilir."</p>

  <p class="calibre1">"Seni aydınlatamadığım için üzgünüm," dedim. “Ben de eylemlerini gizemli buluyorum."</p>

  <p class="calibre1">"Ben de Göz’ü koyduğu yere şaşırdım," dedi Mandor.</p>

  <p class="calibre1">"Ama hâlâ oldukça yerel bir mesele gibi geliyor kulağa, Amberin Kashfa ve Begma ile ilişkileriyle ilgili. Bu noktada spekülasyon yaparak ne kazanılabilir, bilmiyorum. Dikkatimizin çoğunu daha acil yerel sorunlara yoğunlaştırmak daha iyi olur."</p>

  <p class="calibre1">İçimi çektim.</p>

  <p class="calibre1">"Tahta çıkma gibi mi?" dedim.</p>

  <p class="calibre1">Mandor tek kaşını kaldırdı.</p>

  <p class="calibre1">"Ah, Lord Suhuy sana çoktan bilgi vermiş."</p>

  <p class="calibre1">"Hayır," diye yanıt verdim. “Hayır, ama babamdan Amber’deki taht kavgası, hizipler, entrikalar ve ihanetler hakkında o kadar çok şey dinledim ki, konu üzerinde kendimi otorite gibi hissediyorum. Herhalde, Swayhill Evi soyundan gelenler arasında da buna benzer bir durum olacaktır."</p>

  <p class="calibre1">"Fikir doğru," dedi, “ama sanırım buradaki resim oradakinden biraz daha düzenli."</p>

  <p class="calibre1">"Bu da bir şeydir," dedim. “Ben kendi açımdan saygılarımı sunup, defolup gitmek istiyorum. Bana nasıl hallolduğunu anlatan bir kart atarsınız."</p>

  <p class="calibre1">Mandor güldü. Nadiren gülerdi. Frakir’in genelde bulunduğu bileğimin diken diken olduğunu hissettim.</p>

  <p class="calibre1">"Gerçekten bilmiyor," dedi, Suhuy’a bakarak.</p>

  <p class="calibre1">"Yeni geldi," diye yanıt verdi Suhuy. “Ona bir şey anlatacak zamanım olmadı."</p>

  <p class="calibre1">Cebimi karıştırdım, bir madeni para buldum, çektim ve fırlattım.</p>

  <p class="calibre1">"Tura," dedim baktıktan sonra. “Sen anlat, Mandor. Neler oluyor?"</p>

  <p class="calibre1">"Taht için sırada bir sonraki değilsin," dedi.</p>

  <p class="calibre1">Gülme sırası bana gelmişti, ben de attım.</p>

  <p class="calibre1">"Bunu zaten biliyordum," dedim. “Önümdeki kuyruğun ne kadar uzun olduğunu kısa bir süre önce, yemekte bana söylemiştin. Melez kandan birinin hesaba katılacağını düşünürsek."</p>

  <p class="calibre1">"İki," dedi. “Senden önce iki kişi var."</p>

  <p class="calibre1">"Anlamıyorum," dedim. “Diğerlerine ne oldu?"</p>

  <p class="calibre1">"Öldüler," diye yanıt verdi.</p>

  <p class="calibre1">"Kötü bir grip senesi mi?"</p>

  <p class="calibre1">Bana kötü kötü gülümsedi.</p>

  <p class="calibre1">"Son zamanlarda hiç görülmemiş adette ölümcül düello ve siyasi suikast oldu."</p>

  <p class="calibre1">"Hangisi baskındı?" *</p>

  <p class="calibre1">"Suikastlar."</p>

  <p class="calibre1">"Büyüleyici."</p>

  <p class="calibre1">"...Ve üçünüz Taht'ın kara gözlem koruması altındasınız ve ilgili Evlerin güvenliğine emanet edildiniz."</p>

  <p class="calibre1">"Sen ciddisin."</p>

  <p class="calibre1">"Kesinlikle."</p>

  <p class="calibre1">"Safların böyle aniden seyrelmesi, aynı anda ilerlemeye çalışan bir sürü kişi çıkması yüzünden mi oldu. Yoksa yoldaki engelleri kaldıran daha az kişi yüzünden mi?"</p>

  <p class="calibre1">"Taht emin değil."</p>

  <p class="calibre1">"'Taht' dediğin zaman, şu anda tam olarak kimden bahsediyorsun? Bu aralar kararları kim veriyor?"</p>

  <p class="calibre1">"Amblerash Lordu Bances," diye yanıt verdi, “merhum kralımızın uzak bir akrabası ve eski dostu."</p>

  <p class="calibre1">"Onu hatırlar gibiyim. Tahtta gözü olması ve bütün bu ortadan kaldırmaların arkasında olması mümkün mü?"</p>

  <p class="calibre1">"Adam Yılan’ın rahibi. Ettikleri yeminler herhangi bir yerde hüküm sürmelerini engelliyor."</p>

  <p class="calibre1">"Yeminleri aşmanın yolları vardır."</p>

  <p class="calibre1">"Doğru, ama adam böyle bir şeyle ilgilenmezmiş gibi görünüyor."</p>

  <p class="calibre1">"Bu, bir favorisi olması ve belki de ona biraz yardım etmesi olasılığını yok etmiyor. Tarikatını özellikle seven biri var mı taht çevresinde?"</p>

  <p class="calibre1">"Bildiğim kadarıyla, hayır."</p>

  <p class="calibre1">"Bu, birinin bir çeşit anlaşma yapmış olması olasılığını yok etmiyor."</p>

  <p class="calibre1">"Hayır, ama Bances birinin bir teklifle kolayca yaklaşabileceği bir adam gerçekten değildir."</p>

  <p class="calibre1">"Başka bir deyişle, olan bitenin üzerinde olduğuna inanıyorsun."</p>

  <p class="calibre1">"Aksine işaret eden veriler olmadığı sürece."</p>

  <p class="calibre1">"Sırada kim var?"</p>

  <p class="calibre1">"Chanicuth Tubble."</p>

  <p class="calibre1">"İkinci kim?"</p>

  <p class="calibre1">"Jesbyli Tmer."</p>

  <p class="calibre1">"Senin havuz bir numara," dedim Suhuy’a.</p>

  <p class="calibre1">Bana yine dişlerini gösterdi. Dönüyor gibiydiler.</p>

  <p class="calibre1">"Chanicut veya Jesbylerle kan davamız var mı?" diye sordum.</p>

  <p class="calibre1">"Yok aslında."</p>

  <p class="calibre1">"Demek yalnızca dikkatli oluyoruz."</p>

  <p class="calibre1">"Evet."</p>

  <p class="calibre1">"Her şey nasıl buna geldi? Yani, hatırladığım kadarıyla bir sürü ilgili insan vardı. Uzun bıçakların gecesi falan mı oldu?"</p>

  <p class="calibre1">"Hayır, ölümler bir süredir düzenli olarak gerçekleşiyor. Swayhill’in durumu kötüleşince ani bir kan gölü olmadı ama son zamanlarda birkaç ölüm oldu."</p>

  <p class="calibre1">"Eh, soruşturma yapılmış olmalı. Katillerden tutuklanan oldu mu?"</p>

  <p class="calibre1">"Hayır, ya kaçtılar, ya da öldürüldüler."</p>

  <p class="calibre1">"Ya öldürülenler? Kimlikleri siyasi ilişkilerine işaret edebilir."</p>

  <p class="calibre1">"Pek değil. Çoğu profesyoneldi. Diğerlerinden birkaçı genel tatminsizler ve bazıları zihinsel olarak rahatsızdı."</p>

  <p class="calibre1">"Bütün bunların arkasında kim olabileceğine ilişkin hiçbir ipucu yok mu diyorsun?"</p>

  <p class="calibre1">"Bu doğru."</p>

  <p class="calibre1">"Ya şüpheliler?"</p>

  <p class="calibre1">"Elbette Tubble bir şüpheli ama bunu yüksek sesle söylemek iyi bir fikir değil. En kârlı çıkacak oydu ve artık bunu yapacak durumda. Aynı zamanda, kariyerinde siyasi suç ortaklığı, ikili oynama, suikasta dayalı çok şey var. Ama bu uzun zaman önceydi. Herkesin kilerinde birkaç iskelet vardır. Yıllardır sessiz ve muhafazakar bir adam olarak yaşıyor."</p>

  <p class="calibre1">"O zaman, Tmer. Kuşku uyandıracak kadar yakın. Onu kanlı işlere bağlayacak herhangi bir şey var mı?"</p>

  <p class="calibre1">"Pek yok. İşleri açık diyemeyiz. Çok içine kapalı bir adam. Ama geçmişte bu tür aşırılıklarla hiç ilişkilendirilmedi. Onu çok iyi tanımıyorum, fakat bana hep Tubble’dan daha sade, daha dürüst bir kişi gibi geldi. Tahtı çok istese, entrika çevirmek için zaman harcamak yerine, darbe düzenleyecek biri gibi görünüyor."</p>

  <p class="calibre1">"Elbette, hepsi kendi çıkarı için hareket eden birçok kişi olabilir."</p>

  <p class="calibre1">"Ve artık olay yakın olduğundan, kısa sürede yüzeye çıkmaları gerekecek."</p>

  <p class="calibre1">"Öyle görünüyor, değil mi?"</p>

  <p class="calibre1">Bir gülümseme. Bir omuz silkme.</p>

  <p class="calibre1">"Taç giyme töreninin her şeyi sona erdirmesi gerekmiyor," dedi. “Bir taç bir kişiyi otomatik olarak hançer geçirmez kılmıyor."</p>

  <p class="calibre1">"Ama ardılı tahta bir sürü kötü yükle geçmek zorunda kalır."</p>

  <p class="calibre1">"Tarihte ilk olmaz. Ve eğer durup bir düşünürsen, bazı çok iyi hükümdarlar bu tür bulutlar altında başa geçmiştir. Bu arada, aklına diğerlerinin de senin hakkında bu tür spekülasyonlar yapıyor olabileceği geldi mi?"</p>

  <p class="calibre1">"Evet, ve bu beni huzursuz ediyor. Babam uzun süre Amber tahtını istedi ve bu hayatını gerçekten de çok karıştırdı. Ancak, cehenneme kadar dedikten sonra mutlu olabildi. Hikayesinden tek şey öğrenmişsem, budur. Benim öyle bir hırsım yok."</p>

  <p class="calibre1">Ama bir an, merak ettim. Dev bir devleti yönetmek nasıl bir duygudur? Ne zaman buranın, Amber’in, Gölge Yeryüzü’ndeki Birleşik Devletlerin politikalarından şikayet etsem, otomatik olarak, ben başta olsam işleri nasıl idare ederdim, diye düşünürdüm.</p>

  <p class="calibre1">"Acaba?" dedi Mandor.</p>

  <p class="calibre1">Bakışlarımı yere indirdim.</p>

  <p class="calibre1">"Belki diğerleri de ipucu bulmayı umarak kendi berrak havuzlarına bakıyordur," dedim.</p>

  <p class="calibre1">"Kuşkusuz," diye yanıt verdi. “Ya Tubble ve Tmer zamansız olarak ölürlerse? Sen ne yapardın?"</p>

  <p class="calibre1">"Düşünmeyin bile," dedim. “Bu olmayacak."</p>

  <p class="calibre1">"Farz et."</p>

  <p class="calibre1">"Bilmiyorum."</p>

  <p class="calibre1">"Gerçekten de kafana takılı kalmaması için bir tür karar vermen gerek. Kararını verdiğin zaman asla söyleyecek söz bulamadığın olmadı."</p>

  <p class="calibre1">"Teşekkürler. Bunu unutmam."</p>

  <p class="calibre1">"Son karşılaşmamızdan bu yana olanları anlat."</p>

  <p class="calibre1">Öyle yaptım, Desen hayaletlerini ve her şeyi anlattım.</p>

  <p class="calibre1">Sonra yakın bir yerde feryat yine başladı. Suhuy kayaya doğru ilerledi.</p>

  <p class="calibre1">"Beni affedin," dedi, kaya aralandı ve o içine girdi.</p>

  <p class="calibre1">Hemen Mandor’un dik bakışlarını üzerimde hissettim.</p>

  <p class="calibre1">"Muhtemelen yalnızca bir dakikamız olacak," dedi. “Aslında, seninle konuşmak istediğim her şeye yetecek kadar zaman yok."</p>

  <p class="calibre1">"Çok özel, ha?"</p>

  <p class="calibre1">"Evet. Bu yüzden cenazeden önce benimle yemek yemek için bir ayarlama yapmalısın. Çeyrek dönüş sonra, mavi gökte, diyelim."</p>

  <p class="calibre1">"Tamam. Senin yerinde mi, Sawall Yolları’nda mı?"</p>

  <p class="calibre1">"Bana, Mandoryolları’na gel."</p>

  <p class="calibre1">Ben başımı sallarken kaya yine pırıldadı ve kıvrak bir iblis şekli, bir bulut perdesi içinde mavi mavi ışıldayarak içeri girdi. Hemen ayağa kalktım, uzattığı eli öpmek için eğildim.</p>

  <p class="calibre1">"Anne," dedim. “Bu zevki bu kadar erken beklememiştim."</p>

  <p class="calibre1">Gülümsedi ve sonra dönerek uzaklaştı. Pullar soldu, yüzünün ve bedeninin hatları aktı. Mavi gitti ve yerini normal deri rengi aldı. Boydan kaybederken kalçaları ve omuzları genişledi, ama hâlâ uzundu. Kahverengi gözleri, ağır kaş çıkıntıları çekilirken daha çekici oldu. Artık insanlaşmış, hafifçe yukarı dönük burnunun üzerinde birkaç çil belirdi. Kahverengi saçları, onu bu şekilde gördüğüm son seferden bu yana uzamıştı. Ve hâlâ gülümsüyordu. Basit kemerli kırmızı tuniği ona yakışmıştı; sol kalçasında bir meç asılıydı.</p>

  <p class="calibre1">"Sevgili Merlin’im," dedi, başımı ellerinin arasına alıp dudaklarımı öperek. “Bu kadar iyi görünmene sevindim. Son ziyaretinden bu yana uzun zaman geçti."</p>

  <p class="calibre1">"Son zamanlarda oldukça hareketli bir yaşamım oldu."</p>

  <p class="calibre1">"Kuşkusuz," dedi. “Muhtelif talihsizliklerinden bazılarını işittim."</p>

  <p class="calibre1">"Herhalde işitmişsindir. Herkesin, peşinden dolaşan ve düzenli olarak muhtelif bedenlerde onu baştan çıkaran ve yaşamı, genel olarak, arzu edilmeyen koruma çabalarıyla karmaşıklaştıran bir <i class="calibre6">ty’iga</i>sı yoktur."</p>

  <p class="calibre1">"İlgimi gösterir, hayatım."</p>

  <p class="calibre1">"Aynı zamanda mahremiyetime saygın, kararlarıma güvenin olmadığını gösterir."</p>

  <p class="calibre1">Mandor boğazını temizledi.</p>

  <p class="calibre1">"Selam, Dara," dedi sonra.</p>

  <p class="calibre1">"Herhalde sana öyle görünmüştür," dedi annem. Sonra, "Selam, Mandor," diye devam etti. “Koluna ne oldu?"</p>

  <p class="calibre1">"Mimariyle ilgili bir yanlış anlama," diye yanıt verdi Mandor. “Bir süredir görünürlerde yoktun, ama aklımızdan hiç çıkmadın."</p>

  <p class="calibre1">"Eğer bu bir komplimansa, teşekkür ederim," dedi Dara. "Evet, zaman zaman, toplumun ağırlığı yük olmaya başladığında inzivaya çekiliyorum. Ama senin konuşmaya hakkın yok, bayım, Mandoryolları’nın labirentlerinde uzun sürelerle yok oluyorsun. Eğer gittiğin yer gerçekten orasıysa."</p>

  <p class="calibre1">Mandor eğildi.</p>

  <p class="calibre1">"Söylediğiniz gibi, hanımefendi, benzer türden yaratıklarmışız gibi görünüyor."</p>

  <p class="calibre1">Dara’nın gözleri kısıldı, ama sesi değişmedi. “Acaba? Evet, zaman zaman ruh hallerimizin benzediğini görebiliyorum, belki en basit eylem düzenlerimizden daha fazla. İkimiz de son zamanlarda çok dolaştık, değil mi?"</p>

  <p class="calibre1">"Ama ben dikkatsiz davrandım," dedi Mandor, yaralı kolunu göstererek. “Görünüşe göre, sen davranmadın."</p>

  <p class="calibre1">"Ben mimariyle asla tartışmam," dedi Dara.</p>

  <p class="calibre1">"Ya kestirilemez başka şeylerle?"</p>

  <p class="calibre1">"Ortada ne varsa onunla çalışmak isterim," dedi Dara.</p>

  <p class="calibre1">"Genellikle ben de."</p>

  <p class="calibre1">"Ya çalışamazsan?" diye sordu Dara.</p>

  <p class="calibre1">Omuzlarını silkti.</p>

  <p class="calibre1">"Bazen çarpışmalar kaçınılmaz olur."</p>

  <p class="calibre1">"Vaktiyle pek çoğundan canlı kurtuldun, değil mi?"</p>

  <p class="calibre1">"İnkar edemem, ama üzerinden çok zaman geçti. Sen de hayatta kalan cinsten malzemeyle yapılmış gibi görünüyorsun."</p>

  <p class="calibre1">"Şimdiye dek," diye yanıt verdi Dara. “Bir gün kestirilemez etkenler ve çarpışmalar üzerine sohbet etmeliyiz. Her açıdan aynı çıkarsak garip olmaz mıydı?"</p>

  <p class="calibre1">"Ben çok şaşırırdım," diye yanıt verdi Mandor.</p>

  <p class="calibre1">Sohbetleri karşısında büyülenmiş ve biraz da korkmuştum, ama ancak el yordamıyla ilerleyebiliyordum ve ayrıntılar hakkında hiçbir fikrim yoktu. İkisi de bir şekilde birbirine benziyordu ve genel bir sohbetin böylesine kesinlik ve vurguyla yapıldığını hiç duymamıştım. Amber dışında. Orada genellikle bu şekilde konuşmayı oyun haline getirmişlerdir.</p>

  <p class="calibre1">Mandor sonra, “Beni affedin," dedi herkese, “ama artık çekilip iyileşmeye çalışmalıyım. Konukseverliğin için teşekkür ederim, efendim." Suhuy’a eğildi. “Ve sana, yolumuzun... kesiştiğini öğrenme zevki için." bu Dara’yaydı.</p>

  <p class="calibre1">"Daha yeni geldin," dedi Suhuy “ve bir şey ikram edemedim. Beni kötü bir ev sahibi yapıyorsun."</p>

  <p class="calibre1">"Temin ederim, eski dostum, böyle bir dönüşümü başarabilecek kimse yoktur," dedi Mandor. Açılan yola doğru gerilerken bana baktı. “Görüşmek üzere," dedi ve ben başımı salladım.</p>

  <p class="calibre1">Yola geçti ve o gözden kaybolunca kaya katılaştı.</p>

  <p class="calibre1">"Şaşmamak mümkün değil," dedi annem, “nasıl da doğaçlama yapıyor."</p>

  <p class="calibre1">"Zarafet," diye düşüncesini söyledi Suhuy. “Doğuştan bol bol sahip."</p>

  <p class="calibre1">"Acaba bugün kim ölecek?" dedi Dara.</p>

  <p class="calibre1">"Bu imalı sözün gerekçesi olduğundan emin değilim," diye yanıt verdi Suhuy.</p>

  <p class="calibre1">Dara güldü.</p>

  <p class="calibre1">"Ve eğer varsa," dedi, “kesinlikle zevkli bir biçimde son nefeslerini verecekler."</p>

  <p class="calibre1">"Kınayarak mı, kıskanarak mı konuşuyorsun?" diye sordu Suhuy.</p>

  <p class="calibre1">"Hiçbiri," dedi Dara. “Çünkü ben de zarafete -ve iyi bir davranışa- hayranlık duyarım."</p>

  <p class="calibre1">"Anne," dedim, “neler oluyor?"</p>

  <p class="calibre1">"Ne demek istiyorsun, Merlin?" diye yanıt verdi.</p>

  <p class="calibre1">"Buradan uzun zaman önce ayrıldım. Beni bulması ve benimle ilgilenmesi için bir iblis gönderdin. Herhalde, Amber kanından birini takip edebiliyordu. Bu yüzden benimle Luke arasında kararsız kaldı. Böylece ikimizi birden korumaya başladı. Luke düzenli olarak beni öldürmeye çalışmaya başlayana kadar. Sonra beni Luke’tan korudu ve hangimizin doğru kişi olduğunu anlamaya çalıştı. Hatta bir süre Luke ile yaşadı ve daha sonra beni takip etti. Bundan bir şeyler çıkarabiliyor olmalıydım, çünkü annemin ismini öğrenmeye çok hevesliydi. Görünüşe göre, Luke da ebeveynleri hakkında benim kadar ağzı sıkıymış."</p>

  <p class="calibre1">Kahkaha attı.</p>

  <p class="calibre1">"Harika bir resim oluşturuyor," diye başladı. “Küçük Jasra ve Karanlığın Prensi-"</p>

  <p class="calibre1">"Konuyu değiştirmeye çalışma. Yetişkin bir adam için bunun ne kadar utanç verici olduğunu bir düşün. Annesi ona bakması için iblisler gönderiyor."</p>

  <p class="calibre1">"Tekil. Yalnızca tek bir iblis, hayatım."</p>

  <p class="calibre1">"Kimin umurunda? İlke aynı. Bu koruma meselesiyle neye varmaya çalışıyorsun? Çok kızdım-"</p>

  <p class="calibre1">"Ty’iga hayatını muhtemelen birden çok kez kurtardı, Merlin."</p>

  <p class="calibre1">"Şey, evet. Ama-"</p>

  <p class="calibre1">"Korunan bir adam yerine ölü bir adam mı olmak isterdin? Sırf benden kaynaklandığı için?"</p>

  <p class="calibre1">"Konu bu değil!"</p>

  <p class="calibre1">"O zaman konu ne?"</p>

  <p class="calibre1">"Görünüşe göre kendime bakamayacağımı düşündün ve-"</p>

  <p class="calibre1">"Eh, bakamadın."</p>

  <p class="calibre1">"Ama bunu bilmenin yolu yoktu. Gölge’de bir bakıcıya ihtiyaç duyduğum, naif, kolaylıkla aldanan, dikkatsiz biri olduğum varsayımıyla hareket etmen beni çok kızdırdı."</p>

  <p class="calibre1">"Sanırım, Saraylar’dan böylesine farklı bir Gölge’ye gitmekte olduğunu söylemem de duygularını incitebilirdi."</p>

  <p class="calibre1">"Evet, ben kendime bakabilirim!"</p>

  <p class="calibre1">"O kadar da harika bir iş çıkarmıyordun. Ama kendi hakkında bir dizi dayanaksız varsayımda bulunuyorsun. Senin belirttiğin sebeplerin böyle bir eylemde bulunmak için benim sahip olduğum sebepler olduğunu düşünmene yol açan nedir?"</p>

  <p class="calibre1">"Tamam. Luke’un her otuz Nisan’da beni öldürmeye çalışacağını bildiğini söyle. Ve eğer yanıt evetse, neden bana söylemedin?"</p>

  <p class="calibre1">"Luke’un seni her 30 Nisan’da öldürmeye çalışacağını bilmiyordum."</p>

  <p class="calibre1">Sırtımı döndüm. Yumruklarımı sıkıp açtım.</p>

  <p class="calibre1">"Demek sırf zevk için yaptın."</p>

  <p class="calibre1">"Merlin, neden başkalarının bazen senin bilmediğin şeyler bildiğini kabul etmeyi bu kadar güç buluyorsun?"</p>

  <p class="calibre1">"Bana bunlardan bahsetme gönülsüzlüğünle başla."</p>

  <p class="calibre1">Uzun süre sessiz kaldı. Sonra, “Korkarım söylediğin bazı şeylerde doğruluk payı var," diye yanıt verdi. “Ama bunlardan bahsetmemem için güçlü sebeplerim vardı."</p>

  <p class="calibre1">"O zaman bana bahsedememenle başla. Neden o zaman bana güvenemediğini anlat."</p>

  <p class="calibre1">"Bir güven meselesi değildi."</p>

  <p class="calibre1">"Artık ne olduğunu bana anlatmanda sakınca var mı?"</p>

  <p class="calibre1">Tekrar uzun bir sessizlik oldu.</p>

  <p class="calibre1">"Hayır," dedi sonunda. “Henüz olmaz."</p>

  <p class="calibre1">Yüz hatlarımı sakin, sesimi kontrollü tutarak ona döndüm.</p>

  <p class="calibre1">"O zaman hiçbir şey değişmedi," dedim, “değişmeyecek de. Bana hâlâ güvenmiyorsun."</p>

  <p class="calibre1">"Bu doğru değil," diye yanıt verdi, Suhuy’a bir göz atarak.</p>

  <p class="calibre1">"Yalnızca bu meselelere girmenin ne yeri, ne de zamanı."</p>

  <p class="calibre1">"Sana yiyecek ya da içecek bir şeyler getirebilir miyim, Dara?" dedi Suhuy hemen.</p>

  <p class="calibre1">"Teşekkür ederim, hayır," diye yanıt verdi Dara. “Daha fazla kalamam."</p>

  <p class="calibre1">"Anne, o zaman bana <i class="calibre6">ty’iga</i> hakkında bir şey söyle."</p>

  <p class="calibre1">"Ne bilmek istiyorsun?"</p>

  <p class="calibre1">"Onu Kenar’in ötesinden bir yerden çağırdın."</p>

  <p class="calibre1">"Bu doğru."</p>

  <p class="calibre1">"Bu tür şeylerin kendileri bedensiz, ama kendi amaçları için canlı bir konakta yaşayabiliyorlar."</p>

  <p class="calibre1">"Evet."</p>

  <p class="calibre1">"Diyelim ki öyle bir varlık ölüm ânına yakın birinin bedenini aldı. Bu onu bedeni canlandıran tek ruh ve kontrol eden tek zeka kıldı."</p>

  <p class="calibre1">"İlgi çekici. Bu teorik bir soru mu?"</p>

  <p class="calibre1">"Hayır. Peşimden yolladığının başına geldi. Artık o bedeni terk edemiyor. Neden?"</p>

  <p class="calibre1">"Pek emin değilim," dedi.</p>

  <p class="calibre1">"Orada kısılı kaldı," dedi Suhuy. “Ancak mevcut bir zekaya tepki olarak gelip gidebilir."</p>

  <p class="calibre1">"Ty’iga’nın kontrolündeyken beden bilinci öldüren hastalıktan kurtuldu," dedim. “Yani hayatı boyunca orada kalacak mı demek istiyorsun?"</p>

  <p class="calibre1">"Evet. Bildiğim kadarıyla."</p>

  <p class="calibre1">"O zaman bana şunu söyle: Beden öldüğünde serbest mi kalacak, yoksa onunla birlikte ölecek mi?"</p>

  <p class="calibre1">"İkisi de olabilir," diye yanıt verdi Suhuy. “Ama bedende ne kadar uzun kalırsa, onunla birlikte yok olması o kadar olası."</p>

  <p class="calibre1">Anneme baktım.</p>

  <p class="calibre1">"İşte hikayenin sonu," dedim.</p>

  <p class="calibre1">Omuzlarını silkti.</p>

  <p class="calibre1">"Onunla işim bitti ve serbest bıraktım," dedi “ve ihtiyaç doğarsa yeni bir tane çağrılabilir."</p>

  <p class="calibre1">"Bunu yapma," dedim.</p>

  <p class="calibre1">"Yapmayacağım," dedi. “Artık gerek yok."</p>

  <p class="calibre1">"Ama olduğunu düşünseydin, yapar mıydın?"</p>

  <p class="calibre1">"Bir anne oğlunun güvenliğine değer verir. Oğlu bundan hoşlansa da, hoşlanmasa da."</p>

  <p class="calibre1">Sol elimi kaldırdım, öfkeli bir hareketle işaret parmağımı kaldırdım ve o anda parlak bir bilezik takmakta olduğumu fark ettim. Örülmüş bir halatın hologramı gibiydi. Elimi indirdim, ilk tepkimi yuttum ve “Artık duygularımı biliyorsun," dedim.</p>

  <p class="calibre1">"Onları uzun zamandır biliyorum," dedi. “Yarım dönüş sonra, mor gökte Sawall Yollan’nda yemek yiyelim. Kabul mü?"</p>

  <p class="calibre1">"Kabul," dedim.</p>

  <p class="calibre1">"O zamana dek. İyi dönüşler, Suhuy."</p>

  <p class="calibre1">"İyi dönüşler, Dara."</p>

  <p class="calibre1">Üç adım attı ve görgü kurallarına uygun bir şekilde, geldiği yoldan gitti.</p>

  <p class="calibre1">Döndüm ve havuzun kenarına yürüdüm, derinliklerine baktım, omuzlarımdaki kasların ağır ağır gevşediğini hissettim.</p>

  <p class="calibre1">Şimdi orada Jasra ve Julia vardı, Kale’deki içkalede, laboratuvarda büyüyle ilgili bir şey yapıyorlardı. Ve sonra üstlerine iplikler aktı, her tür düzen ve güzelliğin ötesinde, zalim bir gerçek, onları büyüleyici ve korku verici oranlara sahip bir maske yaptı.</p>

  <p class="calibre1">Omzumda bir el hissettim.</p>

  <p class="calibre1">"Aile," dedi Suhuy, “entrikalar çevirir ve çıldırtır. Şu anda sevginin zorbalığını hissediyorsun, değil mi?"</p>

  <p class="calibre1">Başımı salladım.</p>

  <p class="calibre1">"Mark Twain dostlarını seçebileceğin, ama aileni seçemeyeceğin hakkında bir şeyler söylemişti," diye yanıt verdim.</p>

  <p class="calibre1">"Neyin peşinde olduklarını bilmiyorum, ama bazı kuşkularım var," dedi. “Şimdi dinlenmek ve beklemek dışında yapılacak bir şey yok. Hikayeni daha fazla dinlemek isterim."</p>

  <p class="calibre1">"Teşekkürler, Dayı. Evet," dedim. “Neden olmasın?"</p>

  <p class="calibre1">Böylece ona hikayemin kalanını anlattım. Bir ara daha fazla yemek için mutfağa geçtik, sonra başka bir yoldan alaca karanlık ya da çivit rengi, yıldızsız bir gökyüzü altındaki pembe kayalarda ve kumsallarda kınları limon rengi bir okyanusun üzerinde süzülen bir balkona çıktık. Orada anlatımımı bitirdim.</p>

  <p class="calibre1">"Bu ilgi çekici olmaktan da öte," dedi sonunda.</p>

  <p class="calibre1">"Öyle mi? İçinde benim görmediğim bir şey mi görüyorsun?" diye sordum.</p>

  <p class="calibre1">"Acele bir hüküm veremeyeceğim kadar düşünecek çok şey verdin bana," dedi. “Şimdilik burada bırakalım."</p>

  <p class="calibre1">"Pekala."</p>

  <p class="calibre1">Korkuluğa dayandım, sulara baktım.</p>

  <p class="calibre1">"Dinlenmeye ihtiyacın var," dedi bir süre sonra.</p>

  <p class="calibre1">"Sanırım öyle."</p>

  <p class="calibre1">"Gel, sana odanı göstereyim."</p>

  <p class="calibre1">Elini uzattı ve tuttum. Birlikte zemine battık.</p>

  <p class="calibre1">Ve böylece Suhuy Yolları'nda, kapısız, duvar halıları ve ağır perdelerle çevrili bir odada uyudum. Bir kulede olabilirdim, çünkü duvarın ötesinde esen rüzgarları işitebiliyordum.</p>

  <p class="calibre1">Uyudum, rüya gördüm...</p>

  <p class="calibre1">Amber Şatosu’na geri dönmüştüm, kıvılcımlı Aynalar Koridoru boyunca yürüyordum. Mumlar yüksek şamdanlarda titreşiyordu. Adımlarım ses çıkarmıyordu. Her biçimde ayna vardı.</p>

  <p class="calibre1">İki yandaki duvarları kaplamışlardı, büyük aynalar, küçük aynalar. Yansıtılarak, çarpıtılarak, bazen tekrar yansıtılarak derinliklerinden geçtim...</p>

  <p class="calibre1">Solumda, yüksek, kalay çerçeveli, çatlak bir aynanın önünde durdum. Dönerken bu sefer göreceğim kişinin ben olmayacağını biliyordum.</p>

  <p class="calibre1">Yanılmamıştım. Aynadan dışarı Coral bakıyordu. Üzerinde şeftali rengi bir bluz vardı ve göz örtüsünü takmamıştı. Aynadaki çatlak yüzünü ortadan ayırmıştı. Sol gözü, hatırladığım gibi yeşildi. Sağında Hüküm Mücevheri’ni taşıyordu. İkisi de bana odaklanmış gibiydi.</p>

  <p class="calibre1">"Merlin," dedi. “Bana yardım et. Bu çok tuhaf. Bana gözümü geri ver."</p>

  <p class="calibre1">"Nasıl yaparım, bilmiyorum," dedim. “Ne yapıldığını anlamıyorum."</p>

  <p class="calibre1">"Gözüm," diye devam etti, işitmemiş gibi. “Hüküm Gözü’nde dünya güçlerle dolu, soğuk -çok soğuk!- ve sevecen bir yer değil. Bana yardım et!"</p>

  <p class="calibre1">"Bir yol bulacağım," dedim.</p>

  <p class="calibre1">"Gözüm..." diye devam etti.</p>

  <p class="calibre1">Hızla ilerledim.</p>

  <p class="calibre1">Tabanına bir anka şekli oyulmuş, tahta bir çerçevedeki dikdörtgen bir aynadan Luke bana baktı.</p>

  <p class="calibre1">"Hey, eski dostum," dedi, biraz üzgün bir görüntüyle, “babamın kılıcını geri alabilmeyi isterdim. Ona rastlamadın, değil mi?"</p>

  <p class="calibre1">"Korkarım hayır," diye mırıldandım.</p>

  <p class="calibre1">"Hediyeni bu kadar kısa bir süre için elimde tutabilmem utanç verici. Gözün açık olsun, olmaz mı? Eline geçebileceğini hissediyorum."</p>

  <p class="calibre1">"Yaparım," dedim.</p>

  <p class="calibre1">"Hem, olan bitenden sen sorumlu sayılırsın," diye devam etti.</p>

  <p class="calibre1">"Doğru," diye kabul ettim.</p>

  <p class="calibre1">"...Ve onu geri almak isterdim."</p>

  <p class="calibre1">"Evet," dedim uzaklaşırken.</p>

  <p class="calibre1">Sağımdaki kestane çerçeveli elipsten kötücül bir gülüş geldi. Döndüğüm zaman Victor Melman’ı, sorunlarım henüz başlarken karşılaştığım Gölge Dünyalı büyücüyü gördüm.</p>

  <p class="calibre1">"Cehennem azabının oğlu!" diye tısladı. “Limbo’da kaybolmuş olduğunu görmek güzel. Kanım ellerinde alev alev yansın."</p>

  <p class="calibre1">"Kanın kendi ellerinde," dedim. “Seni intihar etmiş olarak kabul ediyorum."</p>

  <p class="calibre1">"Hiç de değil!" diye terslendi. “Beni hileyle öldürdün."</p>

  <p class="calibre1">"Saçmalık," diye yanıt verdim. “Bir sürü suçum olabilir, ama senin ölümün aralarında değil."</p>

  <p class="calibre1">Uzaklaştım, eli aynadan çıktı ve omzumu yakaladı.</p>

  <p class="calibre1">"Katil!" diye haykırdı.</p>

  <p class="calibre1">Elini ittim.</p>

  <p class="calibre1">"Defol git!" dedim ve yürümeye devam ettim.</p>

  <p class="calibre1">Sonra, solumda, geniş, camında yeşilimsi bir pus olan yeşil çerçeveli bir aynadan Random başını sallayarak beni selamladı.</p>

  <p class="calibre1">"Merlin! Merlin! Neyin peşindesin?" diye sordu. “Bir süredir olan biten her şeyi bana anlatmadığının farkındayım."</p>

  <p class="calibre1">"Şey," diye yanıt verdim, turuncu tişört ve Levi’s giymiş şekle bakarak, “bu doğru, efendim. Bazı şeylere girmeye zamanım olmadı."</p>

  <p class="calibre1">"Krallığın güvenliğiyle ilgili şeyler ve senin zamanın yoktu, ha?"</p>

  <p class="calibre1">"Şey, sanırım bir takdir faktörü ortaya çıktı."</p>

  <p class="calibre1">"Eğer bizim güvenliğimizi ilgilendiriyorsa, takdir hakkını kullanacak olan benim."</p>

  <p class="calibre1">"Evet, efendim. Bunun farkındayım."</p>

  <p class="calibre1">"Konuşmalıyız, Merlin. Bu işe bir şekilde senin özel hayatın mı karıştı?"</p>

  <p class="calibre1">"Sanırım bu doğru."</p>

  <p class="calibre1">"Fark etmez. Krallık daha önemli. Konuşmalıyız."</p>

  <p class="calibre1">"Evet, efendim. En kısa zamanda-"</p>

  <p class="calibre1">"En kısa zamandaymış, lanet olsun! Hemen! Neyin peşindeysen oyalanmayı bırak ve hemen kıçını kaldırıp buraya gel! Konuşmak zorundayız!"</p>

  <p class="calibre1">"En kısa zamanda-"</p>

  <p class="calibre1">"Bana bundan bahsetme! Önemli bilgiler saklıyorsan bu ihanete girer! Seni hemen görmeliyim! Eve gel!"</p>

  <p class="calibre1">"Geleceğim," dedim ve uzaklaştım. Sesi, diğerlerinin sürmekte olan, taleplerini, yakarılarını, suçlamalarını tekrarlayan korosuna katıldı.</p>

  <p class="calibre1">Bir sonraki aynada -yuvarlaktı ve mavi örgülü bir çerçevesi vardı- Julia bana bakıyordu.</p>

  <p class="calibre1">"İşte oradasın," dedi, neredeyse özlemle. “Seni seviyordum, biliyordun."</p>

  <p class="calibre1">"Ben de seni seviyordum," diye itiraf ettim. “Bunu fark etmem uzun zaman aldı. Ama sanırım her şeyi berbat ettim."</p>

  <p class="calibre1">"Beni yeterince sevmiyordun," dedi. “Bana güvenecek kadar değil. Ve bu yüzden benim güvenimi yitirdin."</p>

  <p class="calibre1">Bakışlarımı kaçırdım.</p>

  <p class="calibre1">"Üzgünüm," dedim.</p>

  <p class="calibre1">"Bu yeterli değil," diye karşılık verdi. “Bu yüzden, düşman olduk."</p>

  <p class="calibre1">"Öyle olmak zorunda değil."</p>

  <p class="calibre1">"Çok geç," dedi. “Çok geç."</p>

  <p class="calibre1">"Üzgünüm," diye tekrarladım ve uzaklaştım.</p>

  <p class="calibre1">Böylece kırmızı, elmas şeklinde bir çerçeve içindeki Jasra’ya geldim. Parlak tırnaklı eli uzandı ve yanağımı okşadı.</p>

  <p class="calibre1">"Bir yere mi gidiyorsun, sevgili oğlum?" diye sordu.</p>

  <p class="calibre1">"Umarım öyledir," dedim.</p>

  <p class="calibre1">Yüzünde çarpık bir gülümseme belirdi ve dudaklarını büzdü.</p>

  <p class="calibre1">"Oğlumu kötü etkilediğine karar verdim," dedi. “Seninle arkadaş olunca keskin tarafını yitirdi."</p>

  <p class="calibre1">"Bunun için üzgünüm," dedim.</p>

  <p class="calibre1">"...Ki bu onu hükmetmek için yetersiz kılıyor."</p>

  <p class="calibre1">"Yetersiz mi, yoksa gönülsüz mü?" diye sordum.</p>

  <p class="calibre1">"Hangisi olursa olsun, senin hatan."</p>

  <p class="calibre1">"O artık büyük bir çocuk, Jasra. Kendi kararlarını verir."</p>

  <p class="calibre1">"Korkarım ona yanlış kararlar vermeyi sen öğrettin."</p>

  <p class="calibre1">"O kendine ait, hanımefendi. Senin hoşlanmadığın şeyler yapıyorsa beni suçlama."</p>

  <p class="calibre1">"Ya sen onu yumuşattığın için Kashfa paramparça olursa?"</p>

  <p class="calibre1">"Bu suçlamayı kabul edemeyeceğim," dedim, öne bir adım atarak. İyi ki böyle yapmışım, çünkü eli hızla fırladı, tırnakları yüzümü pençelemeye çalıştı, kılpayı kaçırdı. Ben uzaklaşırken peşimden küfürler savurdu. Neyse ki, diğerlerinin haykırışları arasında boğuldu.</p>

  <p class="calibre1">"Merlin?"</p>

  <p class="calibre1">Sağa döndüğümde, yüzeyiyle kıvrık çerçevesi tek parça, gümüş bir aynada Nayda’nın yüzünü gördüm.</p>

  <p class="calibre1">"Nayda! Sen neden peşimdesin?"</p>

  <p class="calibre1">"Hiçbir şey," diye yanıtladı <i class="calibre6">ty’iga</i> kadın. “Yalnızca geçiyordum ve yön sormak istedim."</p>

  <p class="calibre1">"Benden nefret etmiyor musun? Ne kadar mutluluk verici!"</p>

  <p class="calibre1">"Senden nefret etmek mi? Aptal olma. Bunu asla yapamam."</p>

  <p class="calibre1">"Bu koridordaki herkes bana sinir oluyor gibi."</p>

  <p class="calibre1">"Bu yalnızca bir rüya, Merlin. Sen gerçeksin, ben gerçeğim ve diğerlerini bilmiyorum."</p>

  <p class="calibre1">"Annem beni korumak üzere seni o büyüye hapsettiği için üzgünüm. Onca sene önce. Artık gerçekten kurtuldun mu? Kurtulmadıysan, belki ben-"</p>

  <p class="calibre1">"Kurtuldum."</p>

  <p class="calibre1">"Koşullarını yerine getirmek için onca sorun yaşamış olmana üzüldüm. Luke’u mu, yoksa beni mi koruman gerektiğini bilememek. Berkeley’de, aynı çevrede iki Amberli olacağını kim bilebilirdi?"</p>

  <p class="calibre1">"Ben üzgün değilim."</p>

  <p class="calibre1">"Ne demek istiyorsun?"</p>

  <p class="calibre1">"Yön sormak için geldim. Luke’u nasıl bulabileceğimi bilmek istiyorum."</p>

  <p class="calibre1">"Şey, Kashfa’da. Geçen gün kral olarak taç giydi. Onu neden istiyorsun?"</p>

  <p class="calibre1">"Tahmin edemedin mi?"</p>

  <p class="calibre1">"Hayır."</p>

  <p class="calibre1">"Ona âşığım. Hep âşıktım. Artık <i class="calibre6">geastan</i> kurtuldum ve kendime ait bir bedenim var. Gail olduğumu ve duygularımı bilmesini istiyorum. Teşekkürler, Merlin. Hoşça kal."</p>

  <p class="calibre1">"Dur!"</p>

  <p class="calibre1">"Evet?"</p>

  <p class="calibre1">"Onca yıl beni koruduğun için hiç teşekkür edemedim. Senin için yalnızca bir dürtü olsa da, hatta benim için büyük bir rahatsızlık olsa da. Teşekkürler ve iyi şanslar."</p>

  <p class="calibre1">Gülümsedi ve solup gitti. Uzanıp aynaya dokundum.</p>

  <p class="calibre1">"Şans," dediğini işittiğimi sandım.</p>

  <p class="calibre1">Tuhaf. Bir rüyadaydım. Yine de uyarlamıyordum ve gerçek gibi geliyordu. Ben-</p>

  <p class="calibre1">"Görüyorum ki Saraylar’daki entrikalara yetişmişsin," bu üç adım ötedeki, siyah çerçeveli, dar bir aynadan gelmişti. O tarafa yürüdüm. Kardeşim Jurt dik dik bana bakıyordu.</p>

  <p class="calibre1">"Ne istiyorsun?" diye sordum.</p>

  <p class="calibre1">Yüzü benimkinin öfkeli bir taklidiydi.</p>

  <p class="calibre1">"Asla doğmamış olmanı," dedi. “Bu olmazsa, seni ölü görmek isterim."</p>

  <p class="calibre1">"Üçüncü seçeneğin ne?" diye sordum.</p>

  <p class="calibre1">"Özel bir cehenneme kapatılman, sanırım."</p>

  <p class="calibre1">"Neden?"</p>

  <p class="calibre1">"Benimle istediğim her şeyin arasında duruyorsun."</p>

  <p class="calibre1">"Memnunlukla kenara çekilirim. Nasıl yapacağımı söyle."</p>

  <p class="calibre1">"Kendi başına yapabilmenin ya da yapmanın yolu yok."</p>

  <p class="calibre1">"Bu yüzden benden nefret ediyorsun?"</p>

  <p class="calibre1">"Evet."</p>

  <p class="calibre1">"Kaynak’taki banyon duygularını yok etti sanıyordum."</p>

  <p class="calibre1">"Tam tedavi görmedim ve yalnızca onları daha güçlü kıldı."</p>

  <p class="calibre1">"Her neyse, her şeyi unutup baştan başlayabilir ve dost olabiliriz."</p>

  <p class="calibre1">"Asla."</p>

  <p class="calibre1">"Ben öyle düşünmüyorum."</p>

  <p class="calibre1">"Hep seni benden çok sevdi ve şimdi tahta çıkacaksın."</p>

  <p class="calibre1">"Saçmalama. Tahtı istemiyorum."</p>

  <p class="calibre1">"Senin arzularının hiçbir önemi yok."</p>

  <p class="calibre1">"Tahta çıkmayacağım."</p>

  <p class="calibre1">"Evet, çıkacaksın. Önce ben seni öldürmezsem."</p>

  <p class="calibre1">"Aptal olma. Buna değmez."</p>

  <p class="calibre1">"Kısa süre sonra bir gün, sen hiç beklemezken, döneceksin ve beni göreceksin. Çok geç olacak."</p>

  <p class="calibre1">Ayna kapkara kesildi.</p>

  <p class="calibre1">"Jurt!"</p>

  <p class="calibre1">Hiçbir şey. Ona hem uyanıkken, hem düşlerimde tahammül etmek zorunda kalmak sinir bozucu.</p>

  <p class="calibre1">Başımı birkaç adım ötemde, solda, ateş çerçeveli bir aynaya çevirdim. Bir şekilde sıradakinin o olduğunu biliyordum.</p>

  <p class="calibre1">Ona doğru yürüdüm.</p>

  <p class="calibre1">Kadın gülümsüyordu.</p>

  <p class="calibre1">"Ve işte aldın," dedi.</p>

  <p class="calibre1">"Hala, neler oluyor?"</p>

  <p class="calibre1">"Genellikle 'giderilemez' olarak nitelenen bir tür anlaşmazlık gibi görünüyor," diye yanıt verdi Fiona.</p>

  <p class="calibre1">"İhtiyaç duyduğum yanıt bu değil."</p>

  <p class="calibre1">"Daha iyi bir yanıt vermek için çok şey oluyor."</p>

  <p class="calibre1">"Ve sende bunun bir parçasısın?"</p>

  <p class="calibre1">"Çok küçük bir parça. Şu anda fazla faydası dokunacak biri değil."</p>

  <p class="calibre1">"Ne yapmam gerekiyor?"</p>

  <p class="calibre1">"Seçeneklerini öğren ve en iyisini seç."</p>

  <p class="calibre1">"Kim için en iyi? Ne için en iyi?"</p>

  <p class="calibre1">"Ancak sen bilebilirsin."</p>

  <p class="calibre1">"Bana bir ipucu verebilir misin?"</p>

  <p class="calibre1">"Seni oraya götürdüğüm gün Corwin’in Desen’ini yürüyebilir miydin?"</p>

  <p class="calibre1">"Evet."</p>

  <p class="calibre1">"Ben de öyle düşünmüştüm. Sıra dışı koşullar altında çizildi. Asla taklit edilemez. Bizim Desen’imiz, kendisi çok zarar görmüş ve bunu engelleyemeyecek durumda olmasaydı, çizilmesine asla izin vermezdi."</p>

  <p class="calibre1">"Ee?"</p>

  <p class="calibre1">"Desen’imiz onu soğurmaya, içine katmaya çalışıyor. Bunu başarırsa, savaş sırasında Amber Desen’inin yok edilmesi kadar korkunç olacak. Kaos’la süren denge tamamen bozulacak."</p>

  <p class="calibre1">"Kaos bunu önleyecek kadar güçlü değil mi? Güçlerinin eşit olduğunu sanıyordum."</p>

  <p class="calibre1">"Sen Gölge Desen’i onarıp Amber onu soğuruncaya kadar öyleydi. Bu onun gücünü Kaos’unkinin ötesine taşıdı. Artık, Logrus’un gücüne karşı koyarak babanınkine uzanabiliyor."</p>

  <p class="calibre1">"Ne yapılacağını anlamıyorum."</p>

  <p class="calibre1">"Henüz ben de anlamıyorum. Ama söylediklerimi unutma, zamanı geldiğinde bir karar vermelisin. Neyle ilgili olacağı konusunda en ufak bir fikrim yok, ama çok önemli olacak."</p>

  <p class="calibre1">"O haklı," dedi arkamda bir ses.</p>

  <p class="calibre1">Döndüm ve tepesine gümüş bir gül oturtulmuş parlak siyah bir çerçeve içinde babamı gördüm.</p>

  <p class="calibre1">Fiona’nın “Corwin!" dediğini duydum. “Neredesin?"</p>

  <p class="calibre1">"Işık olmayan bir yerde," dedi babam.</p>

  <p class="calibre1">"Bir şekilde Amber’de olduğunu düşünüyordum, baba, Deirdre ile birlikte," dedim.</p>

  <p class="calibre1">"Hayaletler hayaletçilik oynarlar," diye yanıt verdi. “Fazla zamanım yok, çünkü gücüm az. Sana ancak şunu söyleyebilirim: Bu mesele halledilinceye kadar ne Desen’e, ne de Logrus’a güvenme, ne de döllerinden birine."</p>

  <p class="calibre1">Solmaya başladı.</p>

  <p class="calibre1">"Sana nasıl yardımcı olabilirim?" diye sordum.</p>

  <p class="calibre1">O yok olmadan “Saraylar’da..." sözcüğünü duydum.</p>

  <p class="calibre1">Yine döndüm.</p>

  <p class="calibre1">"Fi, bununla Ne demek istedi?" diye sordum.</p>

  <p class="calibre1">Kaşlarım çatmıştı.</p>

  <p class="calibre1">"Yanıtın Saraylar’da bir yerde olduğu izlenimine kapıldım," diye yanıt verdi yavaşça.</p>

  <p class="calibre1">"Nerede? Nereye bakmalıyım?"</p>

  <p class="calibre1">Başını iki yana salladı ve dönmeye başladı.</p>

  <p class="calibre1">"En iyi kim bilebilir?" dedi.</p>

  <p class="calibre1">Sonra o da yok oldu.</p>

  <p class="calibre1">Geriden, ileriden hâlâ sesler bana sesleniyordu. Ağlamalar, kahkahalar vardı ve ismim tekrarlandı. Hızla ilerledim.</p>

  <p class="calibre1">"Ne olursa olsun," dedi Bill Roth, “iyi bir avukata ihtiyacın olursa, ben hallederim. Kaos’ta bile."</p>

  <p class="calibre1">Ve sonra çarpık çerçeveli minik bir aynadan Dworkin gözlerini kısarak baktı.</p>

  <p class="calibre1">"Korkulacak bir şey yok," dedi, “ama önceden kestirilemeyen her türden şey çevrende yüzüyor."</p>

  <p class="calibre1">"Ne yapacağım?" diye haykırdım.</p>

  <p class="calibre1">"Kendinden büyük bir şey olmalısın."</p>

  <p class="calibre1">"Anlamıyorum."</p>

  <p class="calibre1">"Hayatın olan kafesten kaç."</p>

  <p class="calibre1">"Ne kafesi?"</p>

  <p class="calibre1">Gitti.</p>

  <p class="calibre1">Koştum ve sözcükleri çevremde çınladı.</p>

  <p class="calibre1">Koridorun sonuna yakın, çerçeveye gerilmiş bir parça sarı ipek gibi görünen bir ayna vardı. İçinde Cheshire Kedisi sırıtıyordu.</p>

  <p class="calibre1">"Buna değmez. Hepsinin canı cehenneme," dedi. “Kabareye gel, eski dostum. Birkaç içki yuvarlar, adamın resim yapmasını seyrederiz."</p>

  <p class="calibre1">"Hayır!" diye haykırdım. “Hayır!"</p>

  <p class="calibre1">Ve sonra yalnızca sırıtışı kaldı. Bu sefer ben soldum. Merhametli, kara boşluk ve bir yerlerde esen rüzgarın sesi.</p>
</body>
</html>
