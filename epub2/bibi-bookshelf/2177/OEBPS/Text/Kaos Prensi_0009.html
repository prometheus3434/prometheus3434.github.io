<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 9</b></span></h2>

  <p class="calibre1">Aşağı, aşağı, yığına doğru, dışkı yığınının içine, zamanın ve uzamın sonlarına açılan pencereye, sonda hiçbir şeyin görülmeyeceği yere gittim, asla sönmemiş sonsuz alevlerden duvarların arasına, bedenlerimden birinin içinde, Madde Ağacına Asılı Yılanın Kitabı’nı okuyan sese doğru yürüdüm ve sonunda karanlığın önündeki mağaraya ulaştım. Gittikçe genişleyen, kırmızı giysilere bürünmüş yas tutanlardan oluşan yarım daireler, okuyucuya ve yanında durduğu muazzam katafalka bakıyordu. İçinde, yas tutanların bıraktığı kırmızı çiçeklerle yarı yarıya kaplanmış olan Swayhill açıkça görülebiliyordu, birkaç adım arkalarında, Çukur’un önünde kırmızı mumlar titreşiyordu. Herkes mağaranın en gerisinde duran, Yılanın Yüksek Rahibi Amblerashlı Bances’i dinliyordu. Sözleri sanki yanımda telaffuz ediliyormuş gibi duyuluyordu, çünkü Kaos’un akustiği iyidir. Boş bir yayda, arkasına bakan herkesin beni fark edebileceği bir yere oturdum ve tanıdık yüzler aradım, Dara, Mandor ve Tubble’ın ön sırada oturduğunu gördüm, bu, zamanı geldiğinde Bances’in tabutu kenardan sonsuzluğa kaydırmasına yardım edeceklerini gösteriyordu ve bölünmüş yüreğimde bundan önce katıldığım son cenazeyi hatırladım. Amber’de, denizin yanında, Caine’in cenazesi ve yine Bloom’u ve zihnin bu gibi durumlarda nasıl gezindiğini düşündüm.</p>

  <p class="calibre1">Çevremi araştırdım. Jurt görünürlerde yoktu. Hendrakeli Gilva birkaç sıra önümdeydi. Bakışlarımı Kenar’ın ötesindeki derin karanlığa kaydırdım. Sanki dışarıya değil aşağıya doğru bakıyor gibiydim. Bu mekanda böyle terimlerin gerçekten anlamı varsa. Zaman zaman, oradan oraya fırlayan ışık noktaları ve yuvarlanan yığınlar seçebiliyordum. Bunlar bir süre benim için bir tür Rorschach görevi gördü ve karanlık kelebekler, bulutlar, yüz çiftleri manzarası önünde yarı sızdım. Dalgınlığımı neyin bozduğunu merak ederek doğrulup oturdum.</p>

  <p class="calibre1">Sessizlikti. Bances okumayı bitirmişti.</p>

  <p class="calibre1">Öne eğilip Gilva’ya bir şeyler fısıldamak üzereyken Bances Uğurlama’ya başladı. Uygun karşılıkların hepsini hatırladığımı keşfedince şaşırdım.</p>

  <p class="calibre1">İlahi kabarır, odaklanırken, Mandor, Dara ve Tubble’ın ayağa kalktığını gördüm. Öne ilerlediler, tabutun yanındaki Bances’e katıldılar. Dara ve Mandor ayakucunda, Tubble ve Bances başucunda. Yardımcılar bölmelerinden kalktılar ve mumları söndürmeye başladılar. Sonunda Kenar’da, Bances’in arkasındaki tek büyük mum kalmıştı. Bu noktada hepimiz ayağa kalktık.</p>

  <p class="calibre1">İlahi sona erdiğinde, alev mozaiklerinin iki yandaki duvarda titreşen ürkütücü ebedi ışıkları, aşağıdaki hareketleri sezmeme yetecek kadar aydınlık veriyordu.</p>

  <p class="calibre1">Dört şekil hafifçe eğildi, tahminime göre tabutun kulplarını tuttular. Sonra doğrularak kenara doğru ilerlediler. Bir yardımcı öne çıktı ve onlar geçerken son mumun yanında durdu.</p>

  <p class="calibre1">Swayhill’in cesedi Kaos’a gönderilirken söndürmeye hazırlandı.</p>

  <p class="calibre1">Yarım düzine adım kaldı... Üç... İki...</p>

  <p class="calibre1">Bances ve Tubble kenarda diz çöktüler, tabutu taştaki bir oyuğa yerleştirdiler, bu arada Bances son bir ayin cümlesi söyledi, Dara ve Mandor ayakta kaldı.</p>

  <p class="calibre1">Dua bitti, bir küfür işittim. Mandor öne atılır gibi oldu. Dara yana doğru sendeledi. Tabut yere düşerken bir klank sesi duydum. Yardımcının eli çoktan hareket etmeye başlamıştı ve mum o anda söndü. Bunu, tabut öne kayarken bir sürtünme sesi, daha fazla küfür ve Kenardan çekilen gölgeli bir şekil takip etti...</p>

  <p class="calibre1">Sonra bir feıyat işitildi. Şişman bir siluet düştü ve yok oldu. Feryat azaldı, azaldı, azaldı...</p>

  <p class="calibre1">Sol yumruğumu kaldırdım, çubuklunun, bir köpük pipetinin kabarcık yaratması gibi, beyaz ışıktan bir küre yaratmasını sağladım. Yukarıda süzülmesi için bıraktığım zaman yaklaşık bir metre çapındaydı. Aniden ortalık anlamsız konuşmalarla doldu. Başka büyücüler benimle beraber en sevdikleri aydınlatmaları yarattıklarından, tapınak şimdi düzinelerce ışık kaynağı tarafından aşırı aydınlatılmıştı.</p>

  <p class="calibre1">Gözlerimi kıstığım zaman Bances, Mandor ve Dara’nın, Kenar’ın yakınında konuşmakta olduklarını gördüm. Tubble ve Swayhill’in cesedi artık aramızda değildi.</p>

  <p class="calibre1">Diğer yas tutanlar çoktan harekete geçmişlerdi. Buradaki zamanımın oldukça kısıtlı olduğunu fark ederek ben de harekete geçtim.</p>

  <p class="calibre1">Boş sıranın üzerinden atladım, sağa kaydım ve Gilva’nın hâlâ insan omzuna dokundum.</p>

  <p class="calibre1">"Merlin!" dedi, hemen dönerek. “Tubble- düştü- değil mi?"</p>

  <p class="calibre1">"Öyle göründüğü kesin," dedim.</p>

  <p class="calibre1">"Şimdi ne olacak?"</p>

  <p class="calibre1">"Gitmek zorundayım," dedim, “hemen."</p>

  <p class="calibre1">"Neden?"</p>

  <p class="calibre1">"Birisi birazdan taht sırasını düşünmeye başlayacak ve korumaya boğulacağım," dedim. “Şu anda buna izin veremem."</p>

  <p class="calibre1">"Neden?"</p>

  <p class="calibre1">"Açıklayacak zaman yok. Ama seninle konuşmak istiyorum. Seni şimdi ödünç alabilir miyim?"</p>

  <p class="calibre1">Çevremizde dolananlar vardı.</p>

  <p class="calibre1">"Elbette efendim," dedi. Görünüşe göre o da tahta çıkma sırasını düşünmüştü.</p>

  <p class="calibre1">"Kes şunu," dedim, çubuklunun yaydığı enerji sarmalları bizi yakaladı ve uzağa taşıdı.</p>

  <p class="calibre1">Metal ağaç ormanına çıktık ve Gilva kolumu tutup çevresine bakındı.</p>

  <p class="calibre1">"Lordum, burası neresi?" diye sordu.</p>

  <p class="calibre1">"Söylemesem daha iyi," diye yanıt verdim, “biraz sonra sebebini anlayacaksın. Seninle son konuştuğumda tek bir sorum vardı. Ama şimdi iki tane var ve burası hem sorularımdan birinde rol oynuyor, hem de çoğunlukla boş oluyor."</p>

  <p class="calibre1">"Sorun," dedi, bana dönerek. “Yardım etmeye çalışırım. Ama eğer önemliyse, yanıtlayacak en iyi kişi-"</p>

  <p class="calibre1">"Evet, önemli. Ama Belissa’dan randevu alacak zamanım yok. Babam Corwin’le ilgili."</p>

  <p class="calibre1">"Evet?"</p>

  <p class="calibre1">"Desendüşüşü Savaşı’nda Hendrakeli Borel’i öldüren oydu."</p>

  <p class="calibre1">"Ben de öyle biliyorum," dedi.</p>

  <p class="calibre1">"Savaştan sonra, Anlaşma üzerinde çalışmak için buraya, Saraylar’a gelen kraliyet ekibine katıldı."</p>

  <p class="calibre1">"Evet," dedi kız. “Bunu biliyorum,"</p>

  <p class="calibre1">"Bundan kısa süre sonra kayboldu ve kimse nereye gittiğini bilmiyor. Bir süre, ölmüş olduğunu düşündüm. Ama daha sonra, hayatta olduğuna ve bir yere kapatılmış bulunduğuna dair işaretler aldım. Bana bu konuda bir şeyler söyleyebilir misin?"</p>

  <p class="calibre1">Hızla sırtını döndü.</p>

  <p class="calibre1">"İma ettiğinizi düşündüğüm şeylere alındım," dedi.</p>

  <p class="calibre1">"Üzgünüm," dedim, “ama sormak zorundayım."</p>

  <p class="calibre1">"Bizimki onurlu bir Ev’dir," dedi. “Savaşın sonuçlarını kabul ederiz. Savaş bittiği zaman, her şeyi arkamızda bırakırız."</p>

  <p class="calibre1">"Özür dilerim," dedim. “Akrabayız, biliyorsun, annemin tarafından."</p>

  <p class="calibre1">"Evet, biliyorum," dedi dönerek. “Bu kadar mı, Prens Merlin?"</p>

  <p class="calibre1">"Evet," diye yanıt verdim. “Seni nereye göndereyim?"</p>

  <p class="calibre1">Bir süre sessiz kaldı, sonra, “İki soru var demiştiniz," dedi.</p>

  <p class="calibre1">"Unut gitsin. İkincisi hakkında fikrimi değiştirdim."</p>

  <p class="calibre1">Tekrar döndü.</p>

  <p class="calibre1">"Neden? Neden unutayım? Ailemin onurunu koruduğum için mi?"</p>

  <p class="calibre1">"Hayır, sana inandığım için."</p>

  <p class="calibre1">"Ve?"</p>

  <p class="calibre1">"Bir fikir edinmek için başkasını rahatsız edeceğim."</p>

  <p class="calibre1">"Tehlikeli olduğunu ve bana sormamaya karar verdiğinizi mi kastediyorsunuz?"</p>

  <p class="calibre1">"Onu anlamıyorum, bu yüzden tehlikeli olabilir."</p>

  <p class="calibre1">"Beni yine gücendirmek mi istiyorsunuz?"</p>

  <p class="calibre1">"Tanrı korusun!"</p>

  <p class="calibre1">"Bana sorunuzu sorun."</p>

  <p class="calibre1">"Göstermek zorundayım."</p>

  <p class="calibre1">"Gösterin."</p>

  <p class="calibre1">"Bir ağaca tırmanmayı gerektirse bile mi?"</p>

  <p class="calibre1">"Ne gerekirse."</p>

  <p class="calibre1">"Beni takip et."</p>

  <p class="calibre1">Onu ağaca götürdüm ve tırmandık. Mevcut şeklimde son derece kolay bir şeydi. Gilva tam arkamdaydı.</p>

  <p class="calibre1">"Orada bir yol var," dedim. “Beni götürmesine izin vereceğim. Yana kaymam için birkaç saniye ver."</p>

  <p class="calibre1">Biraz daha tırmandım ve nakledildim. Yana adım attım ve hızla küçük mabede göz gezdirdim. Hiçbir şey değişmemiş gibiydi.</p>

  <p class="calibre1">Sonra Gilva yanımda belirdi. Sertçe nefes aldığını duydum.</p>

  <p class="calibre1">"Ah, tanrım!" dedi.</p>

  <p class="calibre1">"Neye baktığımı biliyorum," dedim, “ama ne gördüğümü bilmiyorum. Ne demek istediğimi anlıyor musun?"</p>

  <p class="calibre1">"Bu bir mabet," dedi, “Amber’in kraliyet ailesinden birinin ruhuna adanmış."</p>

  <p class="calibre1">"Evet, babam Corwin," diye onayladım. “İşte baktığım bu. Ama ne görüyorum? Neden Saraylarda böyle bir şey olsun?"</p>

  <p class="calibre1">Ağır ağır ilerledi, babamın sunağını inceledi.</p>

  <p class="calibre1">"Sana söylesem de olur, diye ekledim, “dönüşümden beri gördüğüm ilk mabet değil."</p>

  <p class="calibre1">Uzandı ve Grayswandir’in kabzasına dokundu. Sunağın altını araştırarak bir mum demeti buldu. Gümüş bir tanesini çekti, bir dizi şamdandan birinin yuvasına geçirdi, başka bir tanesinden yaktı ve Grayswandir’in yanına koydu. Bunu yaparken bir şeyler mırıldandı, ama sözcükleri ayırt edemedim.</p>

  <p class="calibre1">Tekrar bana döndüğü zaman gülümsüyordu.</p>

  <p class="calibre1">"İkimiz de burada büyüdük," dedim. “Nasıl oluyor da sen bütün bunları bilirken ben bilmiyorum?"</p>

  <p class="calibre1">"Yanıt çok basit, Lordum," dedi. “Siz savaştan hemen sonra başka topraklarda eğitim görmek için ayrıldınız. Bu siz yokken olan bir şeyin işareti."</p>

  <p class="calibre1">Uzandı, kolumu tuttu ve bir sıraya götürdü.</p>

  <p class="calibre1">"Kimse savaşı kaybedeceğimizi düşünmüyordu," dedi, "ama Amber’in dikkate değer bir rakip olacağı uzun zamandır konuşuluyordu." Oturduk. “Daha sonra, savaşa yol açan politikalar ve onu izleyen anlaşma üzerine büyük çalkantılar çıktı," diye devam etti. “Ama hiçbir Ev ya da grup kraliyet koalisyonunu indirmeyi umut edemezdi. Kenar Lordlarının ne kadar muhafazakar olduklarını bilirsiniz. Taht’a karşı bir çoğunluk toplamak için çok, çok daha fazlası gerekirdi. Bunun yerine, rahatsızlıkları bir başka şekil aldı. Savaştan kalan Amber andaçları üzerine canlı bir ticaret doğdu. İnsanlar fatihlerimize hayranlık beslemeye başladı. Amber’in kraliyet ailesinin biyografileri çok iyi satmaya başladı. Kült gibi bir şey şekillendi. Buna benzer, erdemleri birilerine cazip gelen Amberlilere adanmış özel mabetler belirdi."</p>

  <p class="calibre1">Yüzümü inceleyerek durdu.</p>

  <p class="calibre1">"Çok fazla din kokuyordu," diye devam etti sonra “ve hatırlanamayacak kadar uzun süredir Saraylar’daki tek önemli din Yılanın Yolu olmuştur. Bu yüzden Svvayhill, açık siyasi sebeplerden, Amber kültünü sapkınca ilan ederek yasakladı. Bunun bir hata olduğu anlaşıldı. Hiçbir şey yapmasaydı çabucak geçecekti. Aslında bilmiyorum, elbette. Ama yasaklamak onu yeraltına itti, insanlar onu başkaldırının bir simgesi gibi görerek ciddiye almaya başladı. Evler arasında kaç tane kült mabedi vardı, bilmiyorum, ama bunun öyle olduğu açık."</p>

  <p class="calibre1">"Büyüleyici bir sosyolojik olgu," dedim “ve sizin kült figürünüz Benedict."</p>

  <p class="calibre1">Güldü.</p>

  <p class="calibre1">"Bunu tahmin etmek güç değil," dedi.</p>

  <p class="calibre1">"Aslında, mabedi bana ağabeyim Mandor tasvir etti. Hendrakelerdeki bir partide yanlışlıkla, ne olduğunu bilmeden girdiğini iddia etti."</p>

  <p class="calibre1">Kıkırdadı.</p>

  <p class="calibre1">"Sizi sınıyor olmalı," dedi. “Uzun süredir bu uygulama herkesçe biliniyordu. Ve onun da kültist olduğunu biliyorum."</p>

  <p class="calibre1">"Gerçekten mi? Bunu nereden biliyorsun?"</p>

  <p class="calibre1">"Eski günlerde, yasaklanmadan önce saklamıyordu."</p>

  <p class="calibre1">"Peki kişisel hamisi kim olabilir?" dedim.</p>

  <p class="calibre1">"Prenses Fiona," diye yanıt verdi.</p>

  <p class="calibre1">Gittikçe daha merak uyandırıcı oluyor...</p>

  <p class="calibre1">"Ona adanmış mabedini gördün mü?" diye sordum.</p>

  <p class="calibre1">"Evet. Yasaktan önce, kraliyet politikasından hoşnut kalmadığın zaman dostların için bir tören düzenlemek genel bir uygulamaydı."</p>

  <p class="calibre1">"Ya yasaktan sonra?"</p>

  <p class="calibre1">"Herkes mabetlerini yok ettiğini ilan etti. Ama sanırım çoğu gizli yerlere aktarıldı."</p>

  <p class="calibre1">"Ya dostlar için tören düzenleme uygulaması?"</p>

  <p class="calibre1">"Herhalde bahsettiğiniz dostun ne kadar yakın olduğuna bakar. Amber kültünün ne kadar organize olduğunu bilmiyorum." Geniş bir el hareketi yaptı. “Ama böyle bir yer yasadışı. Nerede olduğumuzu bilmemem iyi bir şey."</p>

  <p class="calibre1">"Sanırım öyle," dedim. “Ya kült figürüyle gerçek şey arasındaki ilişki? Mandor’un Fiona’dan gerçekten hoşlandığını söyleyebilirim. Onunla tanıştı ve ben oradaydım, gördüm. Tanıdığını başka biri azizine ait bir şeyi çaldı ve mabedinde saklıyor. Ve bu..." ayağa kalktım, sunağa yaklaştım ve Corwin’in kılıcını aldım. “ gerçek şey. Grayswandir’i yakından gördüm, dokundum, elimde tuttum. Bu o. Ama varmaya çalıştığım şey, babam yok ve onu gördüğüm son seferde kılıcını takıyordu. Azizini tutsak etmek bu kültün ilkelerine uygun mu?"</p>

  <p class="calibre1">"Böyle bir şeyi hiç duymadım," dedi. “Ama neden olmasın, bilmiyorum. Saygı gösterilen aslında o kişinin ruhu. Kişinin tutsak edilmemesi için sebep yok."</p>

  <p class="calibre1">"Ya da öldürülmesi."</p>

  <p class="calibre1">"Ya da öldürülmesi," diye kabul etti.</p>

  <p class="calibre1">"O zaman bunlar ne kadar büyüleyici olursa olsun," dedim, sunağa sırtımı dönerek, “aslında babamı bulmama yardım etmiyor."</p>

  <p class="calibre1">Karanlık ve aydınlık döşeme taşlarının üzerinde, bir Kafkas halısı tarzında stilize Amber Desen’ini aşarak yanına döndüm.</p>

  <p class="calibre1">Sağımda, uzak uçta Kaos deseni vardı.</p>

  <p class="calibre1">"Kılıcın burada olmasını sorumlu kişiye sormalısınız," dedi, ayağa kalkarak.</p>

  <p class="calibre1">"Sorumlu olduğuna inandığım kişiye sordum bile. Yanıtı tatminkar değildi."</p>

  <p class="calibre1">Onu ağaca giden yola götürmek için kolunu tuttum ve aniden çok yakınımda duruyordu.</p>

  <p class="calibre1">"Bir sonraki kralımıza her şekilde hizmet etmek isterim," dedi. “Normalde Ev’imiz adına konuşamasam da, Hendrake’in sorumlu kişiye baskı uygulamanıza yardım edeceğinden eminim."</p>

  <p class="calibre1">"Teşekkürler," dedim ve kucaklaştık. Pulları serindi. Sivri dişleri insan kulağımı parçalardı, ama iblis şeklindeyken yalnızca küçük bir ısırıktı. “Bu konuda yardıma ihtiyacım olursa seninle yine konuşurum."</p>

  <p class="calibre1">"Her durumda konuşun benimle."</p>

  <p class="calibre1">Bir süreliğine sarılmak ve birisinin sana sarılması güzeldi ve biz de bunu yaptık. Ta ki yolun yakınında bir gölge kımıltısı görünceye kadar.</p>

  <p class="calibre1">"Merlin Effendiss."</p>

  <p class="calibre1">"Glait!"</p>

  <p class="calibre1">"Evetss. Bu tarafa geldiğinissi gördüm. İnssan veya ibliss biçiminde, küçük ya da büyük, ssissi tanıyorum."</p>

  <p class="calibre1">"Merlin, bu ne?" diye sordu Gilva.</p>

  <p class="calibre1">"Eski bir dost," dedim. “Glait, Gilva ile tanış."</p>

  <p class="calibre1">"Memnun oldumss. Birinin yaklaştığını haber vermek için geldimss."</p>

  <p class="calibre1">"Kim?"</p>

  <p class="calibre1">"Prensess Dara."</p>

  <p class="calibre1">"Ah, tarınm!" dedi Gilva.</p>

  <p class="calibre1">"Nerede olduğumuzu tahmin ettin," dedim ona. “Kendine sakla."</p>

  <p class="calibre1">"Kelleme değer veririm, Lordum. Şimdi ne yapacağız?"</p>

  <p class="calibre1">"Glait, bana gel," dedim, diz çöküp kolumu uzatarak.</p>

  <p class="calibre1">Yaratık koluma aktı ve rahat bir pozisyon buldu. Ayağa kalktım ve diğer kolumla Gilva’yı tuttum. İrademi çubukluya aktardım.</p>

  <p class="calibre1">Sonra tereddüt ettim.</p>

  <p class="calibre1">Ne cehennemde olduğumuzu bilmiyordum. Gerçekte, fiziksel olarak, coğrafi olarak. Bir yol sizi yan kapıya da gönderebilir, başlangıç noktasından binlerce kilometre öteye, ya da Gölge’de bir yere de. Yolu kullanmazsak çubuklunun nerede olduğumuzu anlaması ve sonra geri dönüş yolunu bulması zaman alacaktı. Aşırı uzun, bundan emindim.</p>

  <p class="calibre1">Onu bizi görünmez yapmak için kullanabilirdim. Ama annemin büyücü duyarlılığının görselin ötesindeki düzeyde varlığımızı fark edeceğinden korkuyordum.</p>

  <p class="calibre1">En yakın duvara döndüm ve çubuklunun güç hatlarından biri üzerinde, duyularımı ötesine uzattım. Su altında, bir lav denizi üzerinde ya da bataklıkta değildik. Ormanlık bir alan gibiydi.</p>

  <p class="calibre1">Bu yüzden duvara doğru yürüdüm ve oraya vardığımızda hepimizi içinden geçirdim.</p>

  <p class="calibre1">Birkaç adım sonra, gölgeli bir korulukta, arkama baktım ve altından şarkılar gelmeyen çimenli bir yamaç gördüm. Mavi bir gökyüzü altındaydık ve turuncu güneş zirvesine yaklaşıyordu.</p>

  <p class="calibre1">Çevremizde kuş ve böcek sesleri vardı.</p>

  <p class="calibre1">"İlik!" diye bağırdı Glait, kolumdan çözüldü ve otların arasında kayboldu.</p>

  <p class="calibre1">"Fazla oyalanma!" diye tısladım, sesimi alçak tutmaya çalışarak ve Gilva’yı tepeden uzaklaştırdım.</p>

  <p class="calibre1">"Merlin," dedi, “öğrendiğim şeyler beni korkuttu."</p>

  <p class="calibre1">"Sen kimseye söylemezsen ben de söylemem," dedim. “Dilersen, seni cenazeye geri göndermeden önce anılarını silebilirim."</p>

  <p class="calibre1">"Hayır, bırakın kalsınlar. Daha fazlasının olmasını dilerdim."</p>

  <p class="calibre1">"Yerimizi öğrenip, yokluğun hissedilmeden seni geri göndereceğim."</p>

  <p class="calibre1">"Dostunuz avlanırken beklerim."</p>

  <p class="calibre1">Tmer ve Tubble’ın bu ölümlü ebedi sarmaldan kayıp gitmesi üzerine, “...belki sizi bir daha göremem," diye devam etmesini bekliyordum. Ama hayır, o ciddi, iyi terbiye görmüş savaşçı bir kızdı -daha sonra enli kılıcının kabzasında otuzdan fazla çentik olduğunu öğrenecektim- ve olası müstakbel kralının huzurunda tatsız gerçekleri ifade etme dürtüsünü aşmıştı.</p>

  <p class="calibre1">Glait uygun bir süre sonra geri döndüğünde, “Teşekkürler Gilva," dedim. “Şimdi seni cenazeye göndereceğim. Birileri bizi bir arada görmüş ve nerede olduğumu merak ediyorlarsa onlara saklandığımı söyle."</p>

  <p class="calibre1">"Saklanacak bir yere ihtiyacınız varsa..."</p>

  <p class="calibre1">"Belki daha sonra seninle konuşurum," dedim ve onu her şeyin kenarındaki tapınağa gönderdim.</p>

  <p class="calibre1">"Güssel fare," dedi Glait, ben insan şekline bürünmeye başladığımda. (Benim için iblise dönüşmekten daha kolaydır.)</p>

  <p class="calibre1">"Seni Sawall'ın heykel bahçesine göndermek istiyorum," dedim.</p>

  <p class="calibre1">"Neden orassı, Merlin Effendi?"</p>

  <p class="calibre1">"Bir süre beklemen ve zeka sahibi bir ışık halkası görüp göremeyeceğini anlaman için. Görürsen, ona Hayaletçark olarak hitap et ve bana gelmesini söyle."</p>

  <p class="calibre1">"Sseni nerede aramassmı ssöyleyeyim?"</p>

  <p class="calibre1">"Bunu bilmiyorum, ama bu tür şeylerde iyidir."</p>

  <p class="calibre1">"O ssaman beni gönderss. Ve daha büyük bir şey sseni yemesse, bir gece gel ve hikayeni bana anlatss."</p>

  <p class="calibre1">"Olur."</p>

  <p class="calibre1">Yılanı ağacına geri asmak bir anlık işti. Ne zaman şaka yaptığından hiç emin olamıyordum, sürüngen mizah anlayışı epey tuhaftır.</p>

  <p class="calibre1">Yeni giysiler çağırdım ve gri ve mor renklere burundum.</p>

  <p class="calibre1">Sonra kendime uzun ve kısa kılıçlar getirttim.</p>

  <p class="calibre1">Annemin mabedinde neyin peşinde olduğunu merak ediyordum, ama onu gözetlemeye çalışmamaya karar verdim. Çubukluyu kaldırdım ve bir süre baktım, sonra indirdim. Ne kadar zaman geçtiğinden ve Luke’un hâlâ orada olduğundan emin değilken kendimi Kashfa’ya naklettirmek işe yaramazdı.</p>

  <p class="calibre1">Yas giysilerimde taşıdığım Koz Kartlarımı çektim ve kutularından çıkardım.</p>

  <p class="calibre1">Luke’unkini seçtim, odaklandım. Fazla zaman geçmeden soğudu ve Luke’un varlığını hissettim.</p>

  <p class="calibre1">"Evet?" dedi. “Sen misin, Merle?" O sırada imgesi yüzdü, değişti. At üzerinde olduğunu ve kısmen mahvolmuş, kısmen normal bir arazide ilerlediğini gösterdi.</p>

  <p class="calibre1">"Evet," diye yanıt verdim. “Artık Kashfa’da olmadığını anlıyorum."</p>

  <p class="calibre1">"Doğru," dedi. “Sen neredesin?"</p>

  <p class="calibre1">"Gölge’de bir yerde. Ya sen?"</p>

  <p class="calibre1">"Biliyorsam ne olayım," diye karşılık verdi. “Günlerdir bu kara yolu takip ediyoruz. Ben de ancak 'Gölge’de bir yerde,' diyebilirim."</p>

  <p class="calibre1">"Ah, onu buldunuz mu?"</p>

  <p class="calibre1">"Nayda buldu. Ben bir şey görmedim, ama o yol gösterdi. Bir süre sonra yolu görmeye başladım. Harika bir iz sürücü bu kız."</p>

  <p class="calibre1">"Şimdi yanında mı?"</p>

  <p class="calibre1">"Evet. Onlara yaklaştığımızı söylüyor."</p>

  <p class="calibre1">"O zaman beni yanına alsan iyi olacak."</p>

  <p class="calibre1">"Gel."</p>

  <p class="calibre1">Elini uzattı. Uzandım, elini tuttum, bir adım attım, elini bıraktım, yanlarına yürümeye başladım. Arkada bir yük atı vardı.</p>

  <p class="calibre1">Luke’un diğer yanında, at üstünde olan kıza, “Selam, Nayda!" diye seslendim. Onun sağ önünde, siyah bir at üzerinde iri bir şekil vardı.</p>

  <p class="calibre1">Nayda gülümsedi.</p>

  <p class="calibre1">"Merlin," dedi. “Merhaba."</p>

  <p class="calibre1">"Merle’ye ne oldu?" dedim.</p>

  <p class="calibre1">"Öyle istiyorsan."</p>

  <p class="calibre1">Siyah atın üzerindeki şekil döndü ve bana baktı. Çubukludan refleksle fırlayan ölüm darbesini durdurdum. O kadar hızlı tepki vermişti ki, beni korkutmuştu. Aramızdaki hava bulanıklaştı, çarpışmadan kaçınmak için asfaltı kavrayan bir arabanın tiz gıcırtısıyla doldu.</p>

  <p class="calibre1">İri yarı, sarışın bir orospu çocuğuydu ve üzerinde sarı bir gömlek, siyah pantolon, siyah çizmeler ve bir sürü keskin alet vardı. Tekboynuz’u parçalayan Aslan madalyonu geniş göğsünde sıçrıyordu. Onu her gördüğümde ya da adını duyduğumda, kötü işlerin peşindeydi ve bir seferinde Luke’u öldürmesine ramak kalmıştı. Bir paralı askerdi, Eregnor'dan gelen bir Robin Hood figürü ve Amber’in yeminli düşmanı, eski kral Oberon’un gayri meşru oğlu. Altın Halka’nın içinde kellesine ödül vaat edildiğini sanıyordum. Diğer yandan, o ve Luke yıllardır dosttu ve Luke adamın o kadar da kötü olmadığına yemin etmişti. O benim Dalt amcamdı ve aşırı hızlı hareket ederse, gerilen kaslarının gömleğini yırtacağını düşünüyordum.</p>

  <p class="calibre1">"...Ve askeri danışmanım Dalt’ı hatırlıyorsun," dedi Luke.</p>

  <p class="calibre1">"Hatırlıyorum," dedim.</p>

  <p class="calibre1">Dalt aramızdaki siyah çizgilerin duman gibi solmasına baktı. Sonra gülümsedi, birazcık.</p>

  <p class="calibre1">"Merlin," dedi, “Amber’in oğlu, Kaos Prensi, mezarımı kazan adam."</p>

  <p class="calibre1">"Bu da ne?" diye sordu Luke.</p>

  <p class="calibre1">"Küçük bir kişisel hamle," diye yanıt verdim. “İyi bir hafızan var, Dalt -yüzler için."</p>

  <p class="calibre1">Güldü.</p>

  <p class="calibre1">"Kendini kazan mezar gibi bir şeyi unutmak zor," dedi.</p>

  <p class="calibre1">"Ama seninle kavgam yok, Merlin."</p>

  <p class="calibre1">"Benim de seninle yok. Şimdilik," dedim.</p>

  <p class="calibre1">Homurdandı, ben de homurdanarak karşılık verdim ve tanıştırılmışız saydım. Luke’a döndüm.</p>

  <p class="calibre1">"Yol sizin için sorun yaratıyor mu?" diye sordum.</p>

  <p class="calibre1">"Hayır," diye yanıt verdi. “Kara Yol hakkında işittiğim hikayelere hiç benzemiyor. Zaman zaman kasvetli görünüyor, ama bizi tehdit eden hiçbir şey çıkmadı." Aşağıya baktı ve güldü.</p>

  <p class="calibre1">"Elbette, yalnızca birkaç metre genişliğinde," diye ekledi “ve şimdiye dek en geniş yeri burası."</p>

  <p class="calibre1">"Yine de," dedim, duyularımı açıp Logrus görüşümle belirtileri inceleyerek. “Bir şeylerin tehdit etmesi gerektiğini düşünürdüm."</p>

  <p class="calibre1">"Herhalde şanslıydık," dedi.</p>

  <p class="calibre1">Nayda yine güldü ve kendimi aptal gibi hissettim. Bir <i class="calibre6">ty’iga</i>’nın varlığı, Düzen aleminde Kaos yolunun kötü etkilerini kuşkusuz benim varlığım kadar önleyecekti.</p>

  <p class="calibre1">"Herhalde gerçekten de biraz şansımız varmış," dedim.</p>

  <p class="calibre1">"Bir ata ihtiyacın olacak, Merle," dedi Luke.</p>

  <p class="calibre1">"Sanırım haklısın," diye onayladım.</p>

  <p class="calibre1">Logrus büyüsü kullanıp bulunduğum yere dikkat çekmekten korkuyordum. Ama çubuklunun benzer şekilde kullanılabileceğini çoktan öğrenmiştim ve irademle içine girdim, uzandım, uzandım, bağlantı kurdum ve çağırdım...</p>

  <p class="calibre1">"Birazdan gelir," dedim. “Kaçanlara yaklaştığımız hakkında bir şeyler mi söylemiştin?"</p>

  <p class="calibre1">"Nayda öyle diyor," diye açıkladı. “Kız kardeşiyle şaşırtıcı bir uyumu var. Yolun kendisine karşı büyük bir duyarlılık bahsetmiyorum bile."</p>

  <p class="calibre1">"İblisler hakkında da çok şey biliyor," diye ekledi.</p>

  <p class="calibre1">"Ah, iblislerle karşılaşacak mıyız?" diye sordum Nayda’ya</p>

  <p class="calibre1">"Coral’ı kaçıranlar Saraylar’dan iblis şeklindeki savaşçılardı," dedi. “İlerideki kuleye yönelmişler gibi görünüyor."</p>

  <p class="calibre1">"Ne kadar uzakta?" diye sordum.</p>

  <p class="calibre1">"Gölge’de, kestirmeden gittiğimiz için bilmesi güç," diye yanıt verdi.</p>

  <p class="calibre1">Kararmış otlardan oluşan ve üzerine doğru sarkan her ağaçta ve çalıda aynı etkiyi yapan yol, şimdi tepelik bir arazide dolana dolana gidiyordu ve üzerine çıkıp indiğim zaman, her ayrılışımda daha sıcak geldiğini fark etmiştim. Kashfa çevresinde görünmezken, parlak ve daha burada bu noktaya erişmişti. Logrus’un bölgesine ne kadar girdiğimizin göstergesi.</p>

  <p class="calibre1">Bir sonraki dönemecin biraz ötesinde, sağ taraftan bir kişneme duydum.</p>

  <p class="calibre1">"Affedersiniz," dedim. “Teslimat zamanı" ve yoldan ayrıldım, oval yapraklı ağaçlardan oluşan koruluuğa girdim.</p>

  <p class="calibre1">İleriden kişneme ve ayak vurma sesleri geliyordu, gölgeli patikada sese doğru yürüdüm.</p>

  <p class="calibre1">"Bekle!" diye seslendi Luke. “Birbirimizden ayrılmamalıyız."</p>

  <p class="calibre1">Ama koruluk oldukça yoğundu ve at üzerinde giren birinin ilerlemesi kolay olmayacaktı, bu yüzden, “Endişelenme!" diye seslendim ve ilerledim.</p>

  <p class="calibre1">...Ve elbette, bunun için buradaydı.</p>

  <p class="calibre1">Eyerlenmiş, gemlenmiş, dizginleri yoğun bitki örtüsüne takılmış, at dilinde küfrediyor, başını bir yandan diğerine sallıyor, ön ayağıyla toprağı eşeliyordu. Durdum ve bakakaldım.</p>

  <p class="calibre1">Çevresinde oluşan değişimler yüzünden yarı çılgına dönmüş bir hayvanın sırtında Gölge’ye dalmaktansa, adidaslarımı çekip koşarak gitmeyi tercih edermiş görünümünü vermiş olabilirdim. Veya bisiklete binerek. Ya da pogo sopası üzerinde sıçrayarak.</p>

  <p class="calibre1">Bu görünüm yanlış da olmazdı. Bu şeylere binmeyi bilmediğimden değildi. Aslında, özellikle onlardan hiç hoşlanmazdım. İtiraf etmeliyim, Julian’ın Morgenstern’i, Babamın Yıldız’ı, Benedict’in Glemdenning’i gibi harika atlardan birine hiç binmedim. Ömür, güç ve dayanıklılık açısından biz Amberliler çoğu gölge sakini karşısında neysek, onlarda ölümlü atlarla karşılaştırıldıklarında, öyledirler.</p>

  <p class="calibre1">Çevreye bakındım, ama yaralı bir binici göremedim...</p>

  <p class="calibre1">"Merlin!" diye seslendi Luke, ama benim dikkatim yakınımdaki şeye odaklanmıştı. Onu daha fazla sinirlendirmek istemediğimden ağır ağır yaklaştım. “İyi misin?"</p>

  <p class="calibre1">Basit bir at siparişi vermiştim. Yol arkadaşlarıma ayak uydurabilmem için herhangi saman yakıtlı yaşlı bir şey işe yarardı.</p>

  <p class="calibre1">Kendimi kesinlikle harika bir hayvana bakarken bulmuştum. Kapları gibi turuncu ve siyah çizgileri vardı. Bu haliyle, kırmızı ve siyah çizgileri olan Glemdenning’e benziyordu. Benedict’in atının nereden geldiğini bilmiyordum ve bunun büyülü bir yerden gelmesinden memnundum.</p>

  <p class="calibre1">Ağır ağır ilerledim.</p>

  <p class="calibre1">"Merle! Sorun mu var?"</p>

  <p class="calibre1">Yanıt vermek için bağırıp zavallı hayvanı korkutmak istemiyordum. Elimi hafifçe boynuna koydum.</p>

  <p class="calibre1">"Tamam," dedim. “Senden hoşlandım. Bunu çözeceğim ve dost olacağız, tamam mı?"</p>

  <p class="calibre1">Dizginleri çözerken oyalandım, diğer elimle boynunu ve omuzlarını okşadım. Serbest kaldığı zaman dizginleri çekmeye çalışmadı, beni inceliyor gibiydi.</p>

  <p class="calibre1">"Hadi gel," dedim, dizginleri alarak, “bu taraftan."</p>

  <p class="calibre1">Onu geldiğim yönden götürürken, yol boyunca konuştum.</p>

  <p class="calibre1">Koruluktan çıktığımızda ondan gerçekten hoşlandığımı fark ettim. O sırada, elinde kılıcı, Luke ile karşılaştım.</p>

  <p class="calibre1">"Tanrım!" dedi. “Bu kadar uzun sürmesine şaşmamak gerek! Onu boyamak için oyalandın!"</p>

  <p class="calibre1">"Beğendin mi?"</p>

  <p class="calibre1">"Bundan kurtulmak istersen, sana iyi bir teklif yapabilirim."</p>

  <p class="calibre1">"Ondan kurtulmak isteyeceğimi sanmıyorum," dedim.</p>

  <p class="calibre1">"Adı ne?"</p>

  <p class="calibre1">"Kaplan," dedim düşünmeden, sonra ata bindim.</p>

  <p class="calibre1">Yola yöneldiğimiz zaman Dalt bile atıma zevke benzer bir şeyle baktı. Nayda uzandı ve siyah-turuncu yelesini okşadı.</p>

  <p class="calibre1">"Şimdi zamanında yetişebiliriz," dedi, “acele edersek."</p>

  <p class="calibre1">Ata bindim ve Kaplan’ı yola çıkardım. Babamın, kara yolun hayvanlar üzerinde nasıl ürkütücü etkileri olduğu hakkındaki hikayelerini hatırlayarak, tepki vermesini bekliyordum.</p>

  <p class="calibre1">Ama onu rahatsız etmiş gibi görünmüyordu ve tutmakta olduğumu fark ettiğim nefesi verdim.</p>

  <p class="calibre1">"Ne için zamanında?" diye sordum, hepimiz yerlerimizi alırken Luke başta, Dalt arkasında, sağda, Nayda yolun solunda, arkada, ben onun sağında ve daha arkada.</p>

  <p class="calibre1">"Kesin olarak bilemiyorum," dedi, “çünkü hâlâ uyuşturulmuş durumda. Ama artık hareket etmediğini biliyorum ve onu kaçıranların kuleye sığındığını ve yolun orada daha geniş olduğunu hissediyorum."</p>

  <p class="calibre1">"Hm," dedim. “Bu yolun gittiğiniz mesafeye göre ne hızda genişlediğini fark etmiş olamazsınız, değil mi?"</p>

  <p class="calibre1">"Ben edebiyattaydım," dedi gülümseyerek. “Unuttun mu?"</p>

  <p class="calibre1">Sonra aniden döndü, Luke’un olduğu yere baktı. Hâlâ bir at boyu ilerideydi ve bakışları önündeydi ama biraz önce arkasına bakmıştı.</p>

  <p class="calibre1">"Lanet olsun sana!" dedi Nayda yumuşak sesle. “Aynı anda ikinizle birden olmak okul hakkında düşünmeme sebep oluyor. Sonra bu şekilde konuşmaya başlıyorum."</p>

  <p class="calibre1">"İngilizce," dedim.</p>

  <p class="calibre1">"Bunu İngilizce mi söyledim?"</p>

  <p class="calibre1">"Evet."</p>

  <p class="calibre1">"Kahretsin! Bir daha yakalarsan bana yardım et, olmaz mı?"</p>

  <p class="calibre1">"Elbette," dedim. “Dara’nın sana verdiği bir iş olmasına rağmen zevk alır gibiydin. Ve herhalde Berkeley’den derecesi olan tek <i class="calibre6">ty’iga</i> sensin."</p>

  <p class="calibre1">"Evet, zevk aldım. Hanginiz kimdiniz, bilmediğim halde. Luke ve seninle, okulda geçirdiğim günler hayatımdaki en mutlu günlerdi. Yıllarca annelerinizin isimlerini öğrenmeye çalıştım, böylece kimin korunması gerektiğini bilecektim. Ama ikiniz de o kadar uyanıktınız ki."</p>

  <p class="calibre1">"Genlerimizde var, herhalde," dedim. “Ben de Vinta Bayle olarak arkadaşlığından hoşlandım. Diğerleri olarak beni korumanı takdir ediyorum."</p>

  <p class="calibre1">"Luke seni yıllık öldürme girişimlerine başladığı zaman acı çektim," dedi. “Eğer korumam gereken, Dara’nın oğlu o olsa fark etmiyor olmalıydı. Ama ediyordu. İkinizi de çok seviyordum. Tek bildiğim ikinizin de Amber kanından geldiğinizdi. İkinizin de zarar görmesini istemiyordum. En zoru sen gittiğin zamandı. Luke’un seni öldürmek için New Mexico dağlarına çektiğinden emindim. O sırada, aradığım kişinin sen olduğun yolunda güçlü kuşkularım vardı, ama emin değildim. Luke’a âşıktım, Dan Martinez’in bedenini ele geçirmiştim ve bir silah taşıyordum. Sizi her yerde takip etmeye çalıştım. Sana zarar vermeye kalkışırsa, beni kontrol eden <i class="calibre6">geasın</i> sevdiğim adamı vurmama sebep olacağını biliyordum."</p>

  <p class="calibre1">"Yine de ilk önce sen ateş ettin. Biz yalnızca yolun kenarında durmuş konuşuyorduk. O kendini savunmak için ateş etti."</p>

  <p class="calibre1">"Biliyorum. Ama her şey senin tehlike içinde olduğuna işaret eder gibiydi. Seni öldürmek için, ideal zamanda mükemmel bir yere götürmüştü."</p>

  <p class="calibre1">"Hayır," dedim. “Senin atışın uzaktan geçti ve takip eden şey için kendini açıkta bıraktın."</p>

  <p class="calibre1">"Ne demek istediğini anlamıyorum."</p>

  <p class="calibre1">"Luke’u vurmak zorunda kalma sorununu, onun seni vurmasını sağlayarak çözdün."</p>

  <p class="calibre1">"<i class="calibre6">Geas</i> altındayken bunu yapamazdım."</p>

  <p class="calibre1">"Belki bilinçli olarak değil," dedim. “Bu yüzden <i class="calibre6">geasları</i> daha güçlü bir şey baskın çıktı."</p>

  <p class="calibre1">"Buna gerçekten inanıyor musun?"</p>

  <p class="calibre1">"Evet, ve artık itiraf edebilirsin. <i class="calibre6">Geastan</i> kurtuldun. Annem söyledi. Sen söyledin sanırım."</p>

  <p class="calibre1">Başını salladı. “Ne zaman, nasıl çözüldüğünü tam olarak bilmiyorum," dedi. “Ama gitti. Gerçi tehdit edilsen seni yine de korurum. Senin ve Luke’un gerçekten dost olması güzel ve.."</p>

  <p class="calibre1">"Ee, o zaman neden saklıyorsun?" diye sözünü kestim.</p>

  <p class="calibre1">"Neden ona Gail olduğunu söylemiyorsun? Büyük bir sürpriz olur. Hoş bir şekilde."</p>

  <p class="calibre1">"Anlamıyorsun," dedi. “Beni terk etti, unuttun mu? Şimdi bir şansım daha var. Eskiden olduğu gibi. Benden çok hoşlanıyor. 'Ben aslında terk ettiğin kızım,' dernekten korkuyorum. Onu, beni neden terk ettiğini düşünmeye götürebilir ve ilk seferinde haklı olduğuna karar vermesine sebep olabilir."</p>

  <p class="calibre1">"Bu saçma," dedim. “Sana ne sebep gösterdi, bilmiyorum. Bana hiç anlatmadı. Yalnızca tartıştığınızı söyledi. Ama gösterdiği sebeplerin sahte olduğu muhakkak. Senden hoşlanıyordu, biliyorum. Seni aslında Amber’in oğullarından biri ve kötü bir iş için eve dönmek üzere olduğu için bıraktığından eminim. Resimde normal bir gölge kızı olduğunu düşündüğü biri için yer yoktu. Rolünü çok iyi oynadın."</p>

  <p class="calibre1">"Sen Julia’yı bu yüzden mi terk ettin?" diye sordu.</p>

  <p class="calibre1">"Hayır," dedim.</p>

  <p class="calibre1">"Özür dilerim."</p>

  <p class="calibre1">Konuşmaya başladığımızdan bu yana kara yolun otuz santim kadar genişlediğini fark ettim. O sırada bir matematik problemini çözmem gerekiyordu.</p>
</body>
</html>
