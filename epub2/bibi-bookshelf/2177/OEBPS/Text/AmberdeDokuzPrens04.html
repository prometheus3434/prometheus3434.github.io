<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="calibre7"><span class="uline"><b class="calibre3">Bölüm 2</b></span></h3>

  <p class="calibre1">Taksi beni en yakın kasabanın gelişigüzel bir köşesine bıraktığında saat sekiz civarıydı. Şoföre parasını ödedim ve hemen hemen yirmi dakika dolandım. Sonra bir restorana girdim, oturacak bir yer buldum ve meyve suyu, bir çift yumurta, kızarmış ekmek, domuz pastırması ve üç fincan kahve ısmarladım. Pastırma çok yağlıydı.</p>

  <p class="calibre1">Kahvaltıya layıkınca bir saat ayırdıktan sonra yürümeye koyuldum, giyecek satan bir mağaza buldum ve dokuz buçuğa kadar açılmasını bekledim.</p>

  <p class="calibre1">Bir pantalon, üç spor gömlek, bir kemer, birkaç takım iç çamaşırı ve ayağıma uyan bir çift ayakkabı satın aldım. Bir mendil, cüzdan, bir de cep tarağı seçtim.</p>

  <p class="calibre1">Sonra bir Greyhound otobüs istasyonu buldum ve New York'a giden otobüse bindim. Beni durdurmaya kalkışan olmadı. Peşime kimse düşmemiş gibiydi. Orada oturup, parlak ve soğuk göğün altında sert rüzgarların gıdıkladığı baştan aşağı sonbahar renklerine bürünmüş kırları izlerken, kendime ve içinde bulunduğum durum hakkında ne biliyorsam gözden geçirdim.</p>

  <p class="calibre1">Greenwood'a Cari Corey adıyla, kız kardeş Evelyn Flaumel tarafından yatırılmıştım. Bu, on beş gün önce gerçekleşen bir araba kazasını takiben olmuştu, bu kazada kemiklerim kırılmıştı ama artık rahatsızlık duymuyordum. Kız kardeşim Evelyn'i anımsamıyordum. Greenwood'dakilere beni uyuşturulmuş halde tutmaları tembih edilmişti, kendime gelip de onları tehdit ettiğimde yasalardan korkmuşlardı. Güzel.</p>

  <p class="calibre1">Her nedense, birisi benden korkuyordu. Bundan var gücümle faydalanacaktım.</p>

  <p class="calibre1">Zihnimi zorlayarak kazayı hatırlamaya çalıştım, başım ağrıyana kadar kafa yordum. Bir kaza değildi. Bu izlenim vardı içimde, gerçi sebebini bilmiyordum. Bulacaktım ve birileri bunu ödeyecekti. Hem de çok, çok kötü ödeyecekti. Korkunç bir öfke alevlendi bedenimde. Beni yaralamaya, kullanmaya yeltenen başına geleceklerden sorumluydu ve her kim idiyse, şimdi karşılığını alacaktı. Öldürmek, sorumluyu yoketmek için güçlü bir arzu duyuyor ve biliyordum ki, bu şeyi hayatımda ilk hissedişim değildi, bu yoldan geçmişte daha önce de geçtiğimin farkındaydım. Bir çok kez.</p>

  <p class="calibre1">Ölü yaprakların düşüşünü izleyerek pencereden dışarıya diktim gözümü.</p>

  <p class="calibre1">Büyük Şehir'e ayak basar basmaz ilk işim en yakın berberde traş olup saçlarımı kestirmek olmuştu, ikincisiyse erkekler tuvaletinde çamaşırlarımı ve gömleğimi değiştirmek... sırtıma kaçan saçlara hiç tahammülüm yoktur da. Greenwood'daki o isimsiz şahsın 32'lik otomatiği ceketimin sağ cebindeydi. Eğer Greenwood'dakiler ya da kız kardeşim beni hemen yakalamak isterlerse, işe yarayabilirdi. Onu elimden çıkarmamaya karar verdim. Önce beni bulmaları gerekliydi ve bir gerekçe istiyordum. Ayaküstü bir öğle yemeği yedim, bir saat boyunca metroya ve otobüslere bindim, sonra sözde kız kardeşim ve umarım belleğimi canlandıracak kişi olan Evelyn'in Westchester'daki evine gitmek için bir taksiye atladım.</p>

  <p class="calibre1">Daha eve varmadan, izleyeceğim yolda karar kılmıştım bile. Bu sebeple, vuruşlarıma karşılık koca, eski evin kapısı hemen hemen otuz saniyelik bir bekleyişin ardından açıldığında, ne söyleyeceğimi biliyordum. Karanlık meşeler ve aydınlık akçaağaçlar arasındaki uzun, dolambaçlı, beyaz çakıllı yoldan yürürken, ayağımın altında yapraklar çıtırdar ve rüzgâr, ceketimin kaldırılmış yakasından geçip yeni traşlı ensemi üşütürken düşünmüştüm. Saç toniğimin kokusu, eski, tuğla binanın duvarlarını, sarmalayan sarmaşıkların küflü ıtırıyla karışıyordu.</p>

  <p class="calibre1">Hiçbir aşinalık hissi yoktu. Bu yerde daha önce bulunduğumu sanmıyordum.</p>

  <p class="calibre1">Kapıyı çalmıştım ve bir yankı gelmişti.</p>

  <p class="calibre1">Sonra ellerimi cebime soktum ve bekledim.</p>

  <p class="calibre1">Kapı açıldığında esmer tenli, benli ve Porto Riko aksanlı hizmetçi kıza gülümseyip, başımla selam verdim.</p>

  <p class="calibre1">"Evet?" dedi.</p>

  <p class="calibre1">"Mrs. Evelyn Flaumel'le görüşebilir miyim lütfen?"</p>

  <p class="calibre1">"Kim olduğunuzu söyleyeyim?"</p>

  <p class="calibre1">"Kardeşi Cari."</p>

  <p class="calibre1">"Ah, lütfen içeri buyurun," dedi bana.</p>

  <p class="calibre1">Zemini küçük somon ve turkuvaz çinilerle döşeli bir hole girdim, duvar maun ağacındandı, koca yapraklı yeşil şeyler solumdaki bölmeyi işgal ediyordu. Tavandan sarkan mineli bir cam küre sarı bir ışık yaymaktaydı.</p>

  <p class="calibre1">Kız ayrıldı ve çevremde tanıdık bir şeyler arandım.</p>

  <p class="calibre1">Hiçbir şey yoktu.</p>

  <p class="calibre1">Ben de bekledim.</p>

  <p class="calibre1">Hizmetçi şimdi dönmüştü, gülümsedi, başını eğdi ve "Lütfen beni takip edin. Sizi kütüphanede kabul edecek." dedi.</p>

  <p class="calibre1">Takip ettim, üç basamak çıktık ve kapalı iki kapı bulunan bir koridordan geçtik. Solumda üçüncü kapı açıktı. Hizmetçi içeri girmemi işaret etti. Öyle yaptım, sonra eşikte durakladım.</p>

  <p class="calibre1">Tüm kütüphaneler gibi, bu da kitap doluydu. Duvarlarında, ikisinde sakin manzaraların ve birinde huzurlu bir kumsalın resmedildiği üç tablo asılıydı. Zemin yeşil renkli kalın bir halıyla kaplıydı. Büyük çalışma masasının yanında koca bir küre vardı, Afrika bana dönüktü, arkasındaysa duvardan duvara uzanan bir pencere ve camdan yapılmış sekiz seyyar merdiven duruyordu. Ama duraklama sebebim bunlardan hiçbiri değildi.</p>

  <p class="calibre1">Çalışma masasında oturan kadın geniş yakalı, mavili yeşilli bir elbise giymişti, uzun saçlı, kakülleri kısa perçemliydi, grup vakti bulutlarıyla normalde karanlık olan bir odadaki mum ışığının dış çizgileri arasında bir şeydi ve doğaldı, bir şekilde biliyordum bunu ve gerek duymadığını düşündüğüm gözlüğünün ardındaki gözleri Erie Gölü'nün bulutsuz bir yaz günü saat üçte olduğu kadar maviydi; bastırılmış gülücüğünün rengi, saçlarıyla uyuşuyordu. Ama bunlardan hiçbiri değildi duraklama sebebim.</p>

  <p class="calibre1">Onu bir yerden tanıyor ama nereden olduğunu çıkaramıyordum.</p>

  <p class="calibre1">Gülümseyişimi muhafaza ederek ilerledim.</p>

  <p class="calibre1">"Merhaba," dedim.</p>

  <p class="calibre1">"Otur," dedi, "lütfen." Yüksek sırtlı, koca kollu, turuncu renkli, şişkin ve tam uyuklamak için sevdiğim açıyla eğilen cinsten bir koltuk gösterdi.</p>

  <p class="calibre1">Dediğini yaptım ve beni tepeden tırnağa süzdü.</p>

  <p class="calibre1">"Seni tekrar ayakta ve dolaşırken gördüğüme memnun oldum."</p>

  <p class="calibre1">"Ben de. Nasılsın?"</p>

  <p class="calibre1">"İyi, Sağ ol. Seni burada görmeyi beklemediğimi söylemeliyim."</p>

  <p class="calibre1">"Biliyorum," diye uydurdum, "ama işte buradayım, sana bir kız kardeşe yakışır kibarlığın ve şefkatin için teşekküre geldim." Sırf onun yanıtını gözlemleyebilmek için bu cümleye hafif bir ironi katmıştım.</p>

  <p class="calibre1">Tam o sırada odaya muazzam büyüklükte bir köpek –bir İrlanda kurt köpeği- girdi ve masanın önüne kıvrıldı. Onu bir diğeri takip etti ve uzanmadan önce kürenin etrafında iki kez döndü.</p>

  <p class="calibre1">"Güzel," dedi ironiye karşılık vererek, "senin için elimden gelenin en azıydı. Daha dikkatli sürmelisin."</p>

  <p class="calibre1">"Gelecekte," dedim, "daha iyi önlemler alacağım, söz veriyorum." Ne tür bir oyun oynadığımı bilmiyordum, ama benim bilmediğimi o da bilmediği için, elde edebileceğim bütün bilgiyi almayı aklıma koymuştum. "Durumumun nasıl olduğunu merak edeceğini düşündüm ve seni bizzat görmeye geldim."</p>

  <p class="calibre1">"Merak ettim, ediyorum da," diye yanıtladı. "Yemek yedin mi?"</p>

  <p class="calibre1">"Hafif bir yemek, birkaç saat önce." dedim.</p>

  <p class="calibre1">Zili çalıp hizmetçiyi çağırdı ve yemek istedi. Sonra "Greenwood'dan kendi başına çıkabileceğini düşünmüştüm. Bunu yapabilecek hale geldiğinde, ama bu kadar çabuk olacağını ve buraya geleceğini aklıma getirmedim."</p>

  <p class="calibre1">"Biliyorum," dedim, "bu yüzden yaptım."</p>

  <p class="calibre1">Bana bir sigara ikram etti ve aldım onunkini de kendiminkini de yaktım.</p>

  <p class="calibre1">"Hiçbir zaman sağın solun belli olmazdı. Bu özellik, geçmişte sana sık sık fayda sağladıysa bile, yerinde olsam şimdi buna güvenmezdim."</p>

  <p class="calibre1">"Ne demek istiyorsun?" dedim.</p>

  <p class="calibre1">"Bir blöf yapmak için ortada çok fazla para var ve bence senin buraya böylece çıkıp gelmekle yaptığın şey de bu. Cesaretini her zaman takdir etmişimdir, Corwin, ama aptallık etme. Olup bitenleri biliyorsun."</p>

  <p class="calibre1">Corwin mi? "Corey" dosyasının içine koy.</p>

  <p class="calibre1">"Belki de bilmiyorum," dedim. "Bir süredir uyuyordum, hatırladın mı?"</p>

  <p class="calibre1">"Yani bağlantıda bulunmadığını mı söylüyorsun?"</p>

  <p class="calibre1">"Uyandığımdan beri buna fırsatım olmadı."</p>

  <p class="calibre1">Başını bir yana eğdi ve o harika gözlerini kıstı.</p>

  <p class="calibre1">"Düşüncesizce," dedi, "ama mümkün. Hem de çok mümkün. Bunu kastediyor olabilirsin. Belki. Şimdilik öyle yaptığına inanacağım. Eğer öyleyse akıllıca ve emniyetli bir şey yapmış olabilirsin. Bunu bir düşüneyim."</p>

  <p class="calibre1">Onun bir şeyler daha söyleyeceğini umarak sigaradan bir nefes çektim. Ama söylemedi, ben de hiçbir fikrim olmayan bir ödül uğruna tanımadığım oyuncularla oynadığım bu oyunda, görünürde kazanmış olduğum avantajı kullanmaya karar verdim.</p>

  <p class="calibre1">"Burada bulunmam bir şeyi işaret ediyor," dedim.</p>

  <p class="calibre1">"Evet," diye karşılık verdi. "Biliyorum. Ama sen akıllısındır, bu yüzden tek bir şeyden fazlasını da işaret edebilir. Bekleyip göreceğiz."</p>

  <p class="calibre1">Neyi bekleyecek? Neyi görecek? Hangi şeyi?</p>

  <p class="calibre1">O arada biftekler ve bir sürahi bira geldi, ben de onun incelikli ya da üstü kapalı zannedip de üzerinde düşünüp taşınacağı gizemli ve genel sözler sarfetmek zorunluluğundan gecici olarak kurtuldum. Benimki iyi bir biftekti, içi çiğ ve kanlıydı, kıtır kabuklu taze ekmeği dişimle parçaladım ve birayı büyük bir açlık ve susuzlukla mideye indirdim. Beni izlerken güldü, diğer yandan da kendi bifteğinden küçük parçalar kesiyordu.</p>

  <p class="calibre1">"Yaşama zevkle sarılmanı seviyorum, Corwin. Bu yüzden ondan ayrılmanı görmekten nefret edeceğim."</p>

  <p class="calibre1">"Ben de," diye homurdandım.</p>

  <p class="calibre1">Yemeğini yerken onu düşündüm. Onu deniz yeşili, uzun etekli, sırtı dekolte bir elbiseyle gördüm. Müzik, dans, arkamızdan gelen konuşma sesleri vardı. Ben siyah ve gümüş rengi giymiştim ve... Görüntü soldu. Ama bu belleğimin bir parçasıydı, biliyordum, tamamını hatırlayamadığımdan için için sövüyordum. O gece müziğin, dansın ve konuşmaların gerisinde, yeşilleri içindeki o, siyaha ve gümüş rengine bürünmüş olan bana, ne söylemişti?</p>

  <p class="calibre1">Bardaklarımıza biraz daha bira doldurdum ve görüntüyü sınamaya karar verdim.</p>

  <p class="calibre1">"Bir gece hatırlıyorum," dedim, "sen yeşillerini giymiştin ve ben de kendi renklerimi. Her şey ne kadar hoş görünüyordu... ve müzik."</p>

  <p class="calibre1">Yüzü hafifçe hüzünlendi, yumuşadı.</p>

  <p class="calibre1">"Evet," diye devam etti, "ve senin ne tarafta olduğunu bilmek isteyecektir."</p>

  <p class="calibre1">"Tam burada," dedim.</p>

  <p class="calibre1">"Demek istediğin..."</p>

  <p class="calibre1">"Şimdilik," dedim ona, belki de fazlaca çabuk, çünkü gözleri faltaşı gibi açılmıştı, "çünkü işlerin durumunu hâlâ tam olarak bilmiyorum," her ne anlama geliyorduysa.</p>

  <p class="calibre1">"Ya..."</p>

  <p class="calibre1">Bifteklerimizle biramızı bitirdik, artıkları köpeklere attık. Ardından biraz kahve içtik ve kendimi ağabey gibi hissediyordum, ama bunu gizledim. "Ya diğerleri?" diye sordum; her anlama gelebilirdi ama güvenliydi bu.</p>

  <p class="calibre1">Bir an için, bana ne demek istediğimi soracak diye korktum. Oysa bunu yapmak yerine sırtını iskemlesine yasladı, gözlerini tavana dikti ve konuştu,</p>

  <p class="calibre1">"Her zamanki gibi, hiç kimseden yeni haber yok. Belki en akıllıcası senin izlediğin yoldu. Ben keyfime bakıyorum. Ama insan nasıl unutabilir... şan ve şerefi?" Gözlerimi yere çevirdim, çünkü içlerinde neyi barındırmaları gerektiğinden emin değildim. "Unutamaz," dedim.</p>

  <p class="calibre1">"Asla unutamaz."</p>

  <p class="calibre1">Bunu uzun, huzursuz bir sessizlik takip etti, ardından şöyle dedi: "Benden nefret ediyor musun?"</p>

  <p class="calibre1">"Tabii ki hayır," diye yanıtladım. "Bunu nasıl yapabilirim... her şeyi gözönünde bulundurunca?"</p>

  <p class="calibre1">Bu onu memnun etmiş gibiydi ve bembeyaz dişlerini gösterdi.</p>

  <p class="calibre1">"Güzel ve de teşekkürler," dedi. "Başka ne olursan ol, sen bir centilmensin."</p>

  <p class="calibre1">Eğildim ve sırıttım.</p>

  <p class="calibre1">"Başımı döndürüyorsun."</p>

  <p class="calibre1">"Hiç de değil," dedi, "her şeyi göz önünde bulundurunca."</p>

  <p class="calibre1">Kendimi rahatsız hissettim.</p>

  <p class="calibre1">Öfkem oradaydı ve onu kime saklamam gerektiğini biliyor mu, diye merak ettim. Bildiğini hissediyordum. Sözümü sakınmadan sorma arzusuyla mücadele edip, bastırdım.</p>

  <p class="calibre1">"Pekâlâ, ne yapmayı öneriyorsun?" diye sordu nihayet ve anında yanıtladım, "Tabii ki bana güvenmiyorsun..."</p>

  <p class="calibre1">"Sana nasıl güvenebiliriz?"</p>

  <p class="calibre1">Bu "biz" meselesini bir kenara yazdım.</p>

  <p class="calibre1">"Peki o zaman. Şimdilik. Kendimi senin gözetimin altına koymak istiyorum. Burada, gözünü üzerimden ayırmayacağın bir yerde bulunmaktan memnun olacağım."</p>

  <p class="calibre1">"Ya daha sonra?"</p>

  <p class="calibre1">"Daha sonra mı? Göreceğiz."</p>

  <p class="calibre1">"Akıllıca," dedi, "çok akıllıca. Üstelik beni uygunsuz konumda bırakıyorsun." (Bunu demiştim çünkü gidebileceğim başka bir yer yoktu ve şantaj param da yakında suyunu çekecekti.) "Evet, elbette kalabilirsin. Ama seni uyarayım," boynuna asılı bir zincirde bir tür kolye ucu sandığım şeyle oynadı. "bu ultrasonik bir köpek düdüğü. Odadaki Donner'la Blitzen'in dört kardeşleri daha var. Hepsi de kötü insanların hakkından gelmek için eğitilmişlerdir ve düdüğün sesine yanıt verirler. Bir iki kez üflersem seni bile parçalarlar. Biliyorsun, İrlanda'da kurtların soyunun tükenmesinin sebebi onların türüydü."</p>

  <p class="calibre1">"Biliyorum," dedim, gerçekten de bildiğimi fark ederek.</p>

  <p class="calibre1">"Evet," diye söze devam etti. "Eric misafirim olmana sevinecek. Seni rahat bırakmasını sağlayacak ki, senin istediğin de bu zaten, <i class="calibre6">n'est-ce-pas?</i>'</p>

  <p class="calibre1">"<i class="calibre6">Oui</i>," dedim.</p>

  <p class="calibre1">Eric! Bunun bir anlamı vardı! Bir Eric tanımıştım ve bunun çok büyük önemi vardı. Yakın zamanda değildi. Ama tanıdığım Eric hâlâ civardaydı ve bu önemliydi.</p>

  <p class="calibre1">Neden?</p>

  <p class="calibre1">Ondan nefret ediyordum, sebeplerden biri buydu. Eric'ten, onu öldürmeyi planlayacak kadar nefret ediyordum. Belki de denemiştim bile.</p>

  <p class="calibre1">Dahası, aramızda bir tür bağ vardı, biliyordum.</p>

  <p class="calibre1">Akrabalık mı?</p>

  <p class="calibre1">Evet, buydu işte. İkimiz de kardeş olmaktan hoşnut değildik...</p>

  <p class="calibre1">Anımsıyordum, anımsıyordum...</p>

  <p class="calibre1">İri yarı, güçlü Eric, ıslak, kıvırcık sakalı ve gözleri... tıpkı Evelyn'inkiler gibi.</p>

  <p class="calibre1">Şakaklarım zonklamaya başlayıp ensem aniden kızarırken, anıların yeni bir hücumuyla acı içinde kaldım.</p>

  <p class="calibre1">Yüzüme yansımasına izin vermedim ama kendimi zorlayıp sigaramdan bir nefes, biramdan bir yudum aldım ve Evelyn'in gerçekten de kardeşim olduğunu kavradım! Yalnızca, adı Evelyn değildi. Ne olduğu aklıma gelmiyordu, ama Evelyn değildi. Dikkatli olmaya karar verdim. Hatırlayıncaya kadar ona ismiyle hitap etmeyecektim.</p>

  <p class="calibre1">Ya ben? Neler dönüyordu etrafımda?</p>

  <p class="calibre1">Birdenbire, Eric'in başıma gelen kazayla bir bağlantısının olduğunu hissettim. Kaza ölümcül olmalıydı ama kıl payı kurtulmuştum. Sorumlusu oydu, değil mi? Evet, yanıtını verdi hislerim. Eric olmalıydı. Evelyn onunla işbirliği yapıyor, beni komada tutmaları için Greenwood'a para ödüyordu. Ölmekten daha iyiydi, ama...</p>

  <p class="calibre1">Evelyn'e gelmekle kendimi tam da Eric'in kollarına attığımı anlamıştım, şayet kalırsam onun tutsağı olacak ve yeni saldırılarla karşılaşacaktım.</p>

  <p class="calibre1">Ama Evelyn misafiri olmamın, Eric'in beni rahat bırakmasını sağlayacağını ima etmişti. Merak ettim. Hiçbir şeyin görünüşüne kanamazdım. Sürekli tetikte olmalıydım. Belki de uzaklaşmam, belleğimin yavaş yavaş geri dönmesine izin vermem daha iyi olurdu.</p>

  <p class="calibre1">Ama içimde şu korkunç aciliyet hissi vardı. Tüm hikâyeyi olabildiğince çabuk öğrenmeli, öğrenir öğrenmez de harekete geçmeliydim. Üzerimde bir mecburiyet vardı sanki. Eğer belleğin bedeli tehlike, fırsatın bedeli riskse öyle olsun, kalıyordum.</p>

  <p class="calibre1">"Ben de hatırlıyorum," dedi Evelyn ve aslında bir süredir konuşmakta olduğunu fark ettim, oysa dinlememiştim bile. Belki sözlerinin düşünceli niteliğinden, aslında yanıt gerektirmemesinden ve durumumun aciliyetindendi bu.</p>

  <p class="calibre1">"Julian'ı favori oyununda alt ettiğin, onun sana bir kadeh şarap fırlattığı ve sövdüğü günü hatırlıyorum. Ama ödülü kazanmıştın. O da aniden çok ileri gittiğinden korkmuştu. Oysa sen gülmüş ve onunla bir kadeh şarap içmiştin. Sanırım normalde çok soğukkanlı olan Julian o öfke gösterisi konusunda kendini kötü hissetmiş, kıskanmıştı seni. Anımsıyor musun? Sanırım o günden beridir, bir yere kadar senin taktiklerinin çoğunu taklit etti. Ama ondan hâlâ nefret ediyor, tez vakitte ölmesini umuyorum. Öyle olacağını hissediyorum."</p>

  <p class="calibre1">Julian, Julian, Julian. Evet ve hayır. Bir oyun, bir adamı kasten kızdırmam ve neredeyse efsanevi bir iradeyi yerle bir edişim. Evet, bir aşinalık vardı ve hayır, nelerin dahil olduğunu kesinlikle bilemiyordum.</p>

  <p class="calibre1">"Ya Caine, nasıl da faka bastırmıştın onu! Senden hâlâ nefret ediyor, biliyorsun..."</p>

  <p class="calibre1">Pek sevilmediğim sonucuna varmıştım. Her nedense bu duygu beni hoşnut ediyordu.</p>

  <p class="calibre1">Caine de tanıdık geliyordu. Hem de çok.</p>

  <p class="calibre1">Eric, Julian, Caine, Corwin. İsimler kafamda yüzüyorlardı ve bir şekilde, içimde tutamayacağım kadar fazlaydı.</p>

  <p class="calibre1">"O kadar uzun zaman oldu ki..." dedim neredeyse istemsizce ve bu doğruymuş gibi gözüktü.</p>

  <p class="calibre1">"Corwin," dedi bana, "lafı uzatmayı bırakalım. Güvenlikten fazlasını istiyorsun. Bunu biliyorum. Hâlâ bir şeyler koparabilecek kadar güçlüsün. Kafanda ne var bilemiyorum, ama belki Eric'le bir anlaşmaya varabiliriz." 'Biz' kelimesinin ona ve bana ait olduğu açıktı. Her ne oluyorduysa, taşıdığım değere dair bir karara varmıştı. Kendisi için bir şeyler kazanma şansı gördüğünü anlayabiliyordum. Gülümsedim, azıcık. "Bu yüzden mi buraya geldin?" diye devam etti. "Eric için, aracı gerektirebilecek bir teklifin mi var?"</p>

  <p class="calibre1">"Olabilir," diye yanıtladım, "üzerinde biraz daha düşündükten sonra. Ayağa kalkalı o kadar az oldu ki, ölçüp biçmem gereken çok şey var. Gerçi çıkarlarımın Eric'inkiyle uyuştuğuna karar verirsem hemen harekete geçebileceğim en iyi yerde olmak istedim."</p>

  <p class="calibre1">"Dikkatli ol," dedi. "Her sözünü rapor edeceğimi biliyorsun."</p>

  <p class="calibre1">"Elbette," dedim, bunu hiç de bilmeyerek ve lafı dolandırmak için çabalayarak, "eğer en iyi çıkarların benimkilerle çakışmıyorsa."</p>

  <p class="calibre1">Kaşları çatıldı ve aralarında küçücük kırışıklıklar belirdi.</p>

  <p class="calibre1">"Teklifinin ne olduğundan emin değilim."</p>

  <p class="calibre1">"Henüz bir şey teklif etmiyorum," dedim. "Sadece sana karşı dürüst ve tümüyle açık davranıyor, bilmediğimi söylüyorum. Eric'le bir anlaşma yapmak istediğimden emin değilim. Hem zaten..." kasten sözün geri kalanını getirmedim, çünkü ardından söyleyecek bir şeyim yoktu, gerçi olması gerektiğini hissediyordum.</p>

  <p class="calibre1">"Sana bir seçenek mi teklif edildi?" Birdenbire ayağa kalkıp düdüğünü kavradı. "Bleys! Tabii ki!"</p>

  <p class="calibre1">"Otur yerine," dedim "ve gülünç olma. Sırf aklına Bleys geldi diye kendimi avcuna köpek maması olmak için böylesine soğukkanlı, böyle isteklice bırakır mıydım?"</p>

  <p class="calibre1">Rahatladı, belki biraz gevşedi bile, sonra yerine döndü.</p>

  <p class="calibre1">"Muhtemelen hayır," dedi sonunda, "ama kumarbaz ve içten pazarlıklı olduğunu biliyorum. Buraya bir rakibi ortadan kaldırmaya geldiysen deneme zahmetine bile değmez. Ben o kadar önemli değilim. Bunu şimdiye kadar öğrenmiş olmalısın. Üstelik hep beni oldukça sevdiğini düşünmüşümdür."</p>

  <p class="calibre1">"Sevmişimdir ve seviyorum da," dedim "ve kaygılanmanı gerektirecek hiçbir şey yok, o yüzden kaygılanma. Gerçi Bleys'in sözünü etmen ilginç."</p>

  <p class="calibre1">Yem, yem, yem! Bilmek istediğim o kadar çok şey vardı ki!</p>

  <p class="calibre1">"Neden? Seninle bağlantı mı kurdu?"</p>

  <p class="calibre1">"Söylememeyi tercih ederim," diye yanıtladım bunun bana bir tür dayanak sağlamasını umarak. "Şayet öyle yapsaydı, ona da Eric'e verdiğim yanıtı verirdim: 'Bu konuda düşüneceğim.'"</p>

  <p class="calibre1">"Bleys," diye yineledi ve Bleys, dedim kendi kendime, seni seviyorum Bleys. Sebebini unuttum ve böyle yapmamam için sebepler var, ama seni seviyorum. Bunu biliyorum.</p>

  <p class="calibre1">Bir müddet oturduk ve kendimi yorgun hissettim ama dışa vurmak istemedim. Güçlü olmalıydım. Güçlü olmam gerektiğini biliyordum.</p>

  <p class="calibre1">Orada öylece oturdum, gülümsedim ve "Kütüphanen güzelmiş," dedim, o da "Teşekkürler," dedi.</p>

  <p class="calibre1">"Bleys," diye tekrarladı bir süre sonra. "Sence onun bir şansı var mı?</p>

  <p class="calibre1">Omuz silktim.</p>

  <p class="calibre1">"Kimbilir? Benim bilmediğim kesin. Belki kendisi bilir, belki o da bilmiyordur."</p>

  <p class="calibre1">Sonra bana bakakaldı, gözleri hafifçe büyümüş, ağzı açık kalmıştı.</p>

  <p class="calibre1">"Sen olamazsın." dedi, "Kendin denemeyi önermiyorsun, değil mi?"</p>

  <p class="calibre1">Sırf onun duygularını tartmak amacıyla gülümsedim o zaman.</p>

  <p class="calibre1">"Aptal olma," dedim ardından. "Ben mi?"</p>

  <p class="calibre1">Ama o daha söylerken bile damarıma bastığını biliyordum, derinlere gömülü bir şey güçlü bir "Neden olmasın?" ile yanıt vermişti.</p>

  <p class="calibre1">Birdenbire korktum.</p>

  <p class="calibre1">Gerçi Evelyn reddedişim karşısında rahatlamış görünüyordu, her neyi reddettiysem. Derken gülümsedi ve solumda kalan gömme barı işaret etti.</p>

  <p class="calibre1">"Bir Irish Mist istiyorum," dedi.</p>

  <p class="calibre1">"Ben de öyle," diye yanıtladım, kalkıp iki kadeh doldurdum.</p>

  <p class="calibre1">"Biliyor musun?" dedim yerime döndükten sonra, "kısa bir süre için de olsa seninle böyle birlikte olmak çok hoş. Anıları tazeliyor."</p>

  <p class="calibre1">Gülümsedi ve güzeldi.</p>

  <p class="calibre1">İçkisini yudumlayarak "Haklısın," dedi. "Sen buradayken kendimi neredeyse Amber'de hissediyorum." İçkimi az kalsın döküyordum.</p>

  <p class="calibre1">Amber! Bu sözcük omurgamdan aşağı bir şimşek çaktırmıştı!</p>

  <p class="calibre1">Sonra ağlamaya başladı ve doğrulup, onu rahatlatmak için kolumu omzuna doladım.</p>

  <p class="calibre1">"Ağlama küçük kız, lütfen yapma. Beni de üzüyorsun."</p>

  <p class="calibre1">Amber! Bu sözcükte bir şey vardı, elektrikli ve kudretli bir şey!</p>

  <p class="calibre1">"Güzel günler bir kez daha gelecek," dedim yavaşça.</p>

  <p class="calibre1">"Buna gerçekten inanıyor musun?" diye sordu.</p>

  <p class="calibre1">"Evet," dedim yüksek sesle. "Evet, inanıyorum!"</p>

  <p class="calibre1">"Sen delisin," dedi. "Belki de bu yüzden hep en sevdiğim erkek kardeşim sendin. Ağzından çıkan her şeye inanabilirim, deli olduğunu bilsem bile."</p>

  <p class="calibre1">Sonra biraz daha ağladı ve sustu.</p>

  <p class="calibre1">"Corwin," dedi, "eğer başarırsan -eğer Gölge'den vahşi ve acayip bir şans olarak başaracak olursan— küçük kız kardeşin Florimel'i hatırlayacak mısın?"</p>

  <p class="calibre1">"Evet," dedim isminin bu olduğunu öğrenerek. "Evet, seni hatırlayacağım."</p>

  <p class="calibre1">"Sağ ol. Eric'e sadece gerekenleri söyleyeceğim ve Bleys'ten ya da son şüphelerimden hiç söz etmeyeceğim."</p>

  <p class="calibre1">"Sağ ol, Flora."</p>

  <p class="calibre1">"Ama sana şu kadarcık güveniyorsam ne olayım," diye ekledi. "Bunu da unutma."</p>

  <p class="calibre1">"Söylemen gereksiz."</p>

  <p class="calibre1">Sonra beni odama çıkartması için hizmetçisini çağırdı, soyunmaya muvaffak oldum, yatağa yığıldım ve on bir saat uyudum.</p>
</body>
</html>
