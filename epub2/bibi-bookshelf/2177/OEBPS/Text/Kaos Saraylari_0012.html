<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 12</b></span></h2>

  <p class="calibre1">İzledim. Çevremdeki tepelerde büyük bir sessizlik vardı. Birliklerin tamamı durmuş, alayı izliyorlardı. Saraylar'ın zincire vurulmuş tutsakları bile dikkatlerini o tarafa çevirmişlerdi.</p>

  <p class="calibre1">Solgun borazancıların arkasından beyaz atlara binmiş, bazılarını tanımadığım flamalar taşıyan bir atlı grubu geldi. Hepsi Amber’in Tekboynuz sancağını taşıyan bir adam-yaratığı izliyordu. Bunların ardından, bazıları daha önce hiç görmediğim türden enstrümanlar çalan daha fazla müzisyen geldi.</p>

  <p class="calibre1">Müzisyenlerin arkasından hafif zırhlara bürünmüş boynuzlu, adam şekilli şeyler yürüyerek çıktı. Uzun bir sıra oluşturmuşlardı ve yaklaşık olarak her yirmincisi elinde yüksek bir meşale taşıyordu. O sırada gür bir ses bize ulaştı -yavaş, ritmik, borazanların notalarının ve müzisyenlerin seslerinin altında yuvarlanan bir ses- ve piyadelerin şarkı söylediğini fark ettim. Bu grup önümüzdeki siyah yolda ilerleyene kadar uzun zaman geçti. Hiçbirimiz kıpırdamadık ve konuşmadık. Meşalelerle, flamalarla, müzikle ve şarkılarla geçtiler ve sonunda boşluğun kenarına gelerek, kara yolun neredeyse görünmez devamı üzerinde yürümeye devam ettiler. Meşaleleri şimdi karanlığa karşı yanıyor, yollarını aydınlatıyordu. Müzik uzaklığa rağmen güçlendi, koroya gittikçe daha fazla ses katıldı ve o çakan fırtına perdesinden muhafız alayı çıkmaya devam etti.</p>

  <p class="calibre1">Zaman zaman bir gök gürültüsü yuvarlanıp geçiyordu, ama bu sesi boğamıyordu; ne de meşalelere saldıran rüzgarlar görebildiğim kadarıyla herhangi birini söndürebiliyordu. Hareketin hipnotize edici bir etkisi vardı. Sanki sayamadığım günler, hatta belki yıllar boyunca, artık tanıdığım müziği dinleyerek alayı izlemişim gibi geliyordu.</p>

  <p class="calibre1">Aniden fırtına perdesinden bir ejder çıktı, sonra bir başkası, sonra bir başkası. Yeşil, altın ve eski demir kadar siyah, rüzgarların üzerinde yükseldiler, başlarını çevirerek ateşten flamalar savurdular. Şimşek arkalarında çaktı, dehşet verici, muhteşem ve talimin edilemez büyüklükteydiler. Altlarında beyaz sığırlardan küçük bir sürü geldi, başlarını salladılar, soludular, toynakları ile yeri dövdüler. Atlılar bunların yanından ve aralarından geçti, uzun, siyah kırbaçlarını savurdular.</p>

  <p class="calibre1">Sonra, Amber’in zaman zaman ticaret yaptığı bir gölgeden gelen, gerçekten hayvansı birliklerden bir alay geldi. Ağır, pullu ve pençeliydiler, gaydaya benzer enstrümanlar çalıyorlardı.</p>

  <p class="calibre1">Gaydaların feryatları titreşerek, acınası notalarla bize kadar geliyordu.</p>

  <p class="calibre1">Bunlar da yürüdüler ve daha fazla meşale taşıyıcı, yakın ve uzak gölgelerden kendi renklerini taşıyan daha fazla birlik geldi. Onların geçmesini, uzak göklerdeki yolda göç eden ateşböcekleri gibi dolanmalarını izledik. Kaos Sarayları denilen siyah kaleye gidiyorlardı.</p>

  <p class="calibre1">Alayın sonu yok gibiydi. Zaman kavramını, yitirmiştim.</p>

  <p class="calibre1">Ama tuhaf bir şekilde, bütün bunlar olup biterken fırtına perdesi ilerlemiyordu. Kişilik hissimi bile kaybetmiş, önümüzden geçen alaya kendimi kaptırmıştım. Bunun, bir daha asla tekrarlanmayacak bir olay olduğunu biliyordum. Sıraların arasından parlak, uçan şeyler fırladı ve siyah olanlar yüksekte süzüldü.</p>

  <p class="calibre1">Hayalete benzeyen trampetçiler vardı, saf ışıktan varlıklar ve yüzen makinelerden bir sürü; siyahlara bürünmüş, değişik hayvanların üzerinde biniciler gördüm; bir havai fişek gösterisinin parçası gibi, iki ayaklı bir ejderha bir anlığına gökyüzünde asılı kaldı. Ve sesler -toynak sesleri, ayak sesleri, şarkı, gayda, davul ve boru sesleri- üzerimizden geçen büyük bir dalga halinde yükseldi. Ve karanlık köprünün üzerinde alay dolandı, dolandı, ışıkları engin bir mesafe üzerinde yayıldı.</p>

  <p class="calibre1">Sonra, gözlerim tekrar saflara döndüğünde, parlak perdeden bir başka şekil çıktı. Üzerine siyah örtüler örtülmüş, siyah atların çektiği bir arabaydı bu. Her köşesinden, mavi bir ateşle parlayan bir asa yükseliyordu ve üzerinde Tekboynuz bayrağımıza sarılmış, ancak bir tabut olabilecek bir şey duruyordu. Sürücü mor ve portakal renkli giysiler giymiş bir kamburdu ve bu uzaklıktan bile onun Dworkin olduğunu biliyordum.</p>

  <p class="calibre1">Demek böyle, diye düşündüm. Neden bilmiyorum, ama bir şekilde, şimdi Eski Ülke’ne gidiyor olman uygun geliyor. Sen hayattayken söyleyebileceğim çok şey vardı. Bazılarını söyledim de, ama doğru sözcüklerin pek azı telaffuz edildi. Artık bitti, çünkü ölüsün. Kalanımızın da arkandan geleceği o yere senden önce gidenler kadar ölü. Üzgünüm. Ancak bunca yıldan sonra, sen başka, bir yüz ve beden aldıktan sonra seni gerçekten tanıdım, sana saygı duydum, hatta seni sevmeye başladım ama o bedendeyken de aksi, ihtiyar bir piçtin. Baştan beri gerçek olan Ganelon kişiliğin miydi, yoksa bu gerektiği için büründüğün şekillerden bir başkası mıydı yalnızca, İhtiyar, Şekil-değiştiren? Asla öğrenemeyeceğim, ama sonunda seni olduğun gibi gördüğümü, sevdiğim birini, güvendiğim birini tanıştığımı ve onun sen olduğunu düşünmek hoşuma gidiyor. Keşke seni daha iyi tanıyabilseydim, ama bu kadarı için de minnettarım...</p>

  <p class="calibre1">"Babam mı...?" diye sordu Julian usulca.</p>

  <p class="calibre1">"Zamanı geldiğinde Kaos Sarayları’na, o nihai karanlığa götürülmeyi istedi," dedi Bleys. “Dworkin bir zamanlar bana böyle söylemişti. Kaos’un ve Amberin ötesine, hiçbirinin hüküm sürmediği bir yere."</p>

  <p class="calibre1">"Ve öyle de," dedi Fiona. “Ama içinden çıktıkları o duvarın ötesinde bir yerde düzen var mı? Yoksa fırtına hep sürüyor mu? Eğer başarılı olduysa, bu yalnızca geçici bir şey ve tehlikede değiliz. Ama başarılı olmadıysa..."</p>

  <p class="calibre1">"Onun başarıp başaramadığının bir önemi yok," dedim, "çünkü ben başardım."</p>

  <p class="calibre1">"Ne demek istiyorsun?" diye sordu.</p>

  <p class="calibre1">"Sanırım başaramadı," dedim, “eski Desen’i onaramadan yok edildi. Fırtınanın geldiğini görünce -aslında bir kısmını yaşadım da- çabalarından sonra bana gönderdiği Mücevher’i zamanında buraya getiremeyeceğimi hissettim. Brand yol boyunca onu benden almaya çalıştı. Yeni bir Desen yaratmak için, diyordu. Daha sonra, bu bana bir fikir verdi. Her şeyin yok olmaya başladığını gördüğümde, yeni bir Desen yaratmak için Mücevher’i kullandım. Hayatım boyunca yaptığım en zor şeydi, ama başardım. Biz hayatta kalsak da, kalmasak da, bu dalga geçtikten sonra her şey yerinde kalacak. Tam Desen’i tamamladığımda Brand Mücevher’i benden çaldı. Saldırısından sonra kendime geldiğimde yeni Desen’i buraya gelmek için kullandım. Yani, başka ne olursa olsun, hâlâ bir Desen var."</p>

  <p class="calibre1">"Ama Corwin," dedi Fiona, “ya babam başarılı olduysa?"</p>

  <p class="calibre1">"Bilmiyorum."</p>

  <p class="calibre1">"Dworkin’in bana söylediği şeylerden anladığım kadarıyla," dedi Bleys, “aynı evrende iki farklı Desen var olamaz. Rebma ve Tir-na Nog’th’takiler sayılmaz, çünkü onlar bizimkinin yansımaları..."</p>

  <p class="calibre1">"Ne olur?" diye sordum.</p>

  <p class="calibre1">"Sanırım bir ayrışma,bir yerlerde, yeni bir varoluşun kuruluşu olur."</p>

  <p class="calibre1">"Peki bizim evrenimiz üzerindeki etkisi ne olur?"</p>

  <p class="calibre1">"Ya mutlak felaket olur ya da hiçbir etkisi olmaz," dedi Fiona. “Her iki durum için de sebepler öne sürebilirim."</p>

  <p class="calibre1">"O zaman başladığımız yerdeyiz," dedim. “Ya her şey kısa süre sonra yok olacak ya da olmayacak."</p>

  <p class="calibre1">"Öyle görünüyor," dedi Bleys.</p>

  <p class="calibre1">"O dalga bize ulaştıktan sonra burada olmayacaksak fark etmez," dedim. “Ve ulaşacak."</p>

  <p class="calibre1">Dikkatimi cenaze alayına çevirdim. Arabanın arkasından daha fazla atlı çıkmıştı, arkalarından trampetçiler geliyordu.</p>

  <p class="calibre1">Sonra flamalar, meşaleler ve uzun bir piyade sırası. Şarkı hâlâ bize kadar geliyordu ve boşluğun çok, çok uzağında alay sonunda siyah kaleye ulaşmış görünüyordu.</p>

  <p class="calibre1">Uzun süre boyunca senden nefret ettim, çok şey için seni suçladım. Artık hepsi bitti ve bu duyguların hiçbiri kalmadı. Kral olmamı bile istemiştin; artık uygun olmadığımı anladığım bir iş. Senin için bir anlamım varmış demek ki. Diğerlerine asla söylemeyeceğim. Benim bilmem yeterli. Ama artık seni asla aynı şekilde düşünemeyeceğim. İmgen bulanmaya başladı bile. Seninkinin olması gereken yerde Ganelon'un yüzünü görüyorum. O benim yol arkadaşımdı. Benim için kellesini tehlikeye attı. O sendin, ama farklı bir sen, tanımadığım bir sen. Kaç tane eşten ve düşmandan sonra hayatta kaldın? Hiç dostun var mıydın? Sanmıyorum. Ama senin hakkında bilmediğimiz o kadar çok şey vardı ki! Öldüğünü göreceğimi hiç düşünmemiştim. Ganelon -baba- eski dostum ve düşmanım, elveda. Sevdiğim Deirdre’ye katıldın. Gizemini korudun. Dilediğin buysa eğer, huzur içinde yat. Sana cehennemden geçerken taşıdığım bu solmuş gülü veriyorum, boşluğa atıyorum. Sana gülü ve gökyüzündeki çarpık renkleri bırakıyorum.</p>

  <p class="calibre1">Seni özleyeceğim...</p>

  <p class="calibre1">Sonunda uzun alay sona erdi. Son gelenler perdeden, çıktı ve uzaklaştı. Şimşekler hâlâ- çakıyordu, yağmur hâlâ yağıyor ve gök gürültüsü kükrüyordu. Ama hatırlayabildiğim kadarıyla alaydan hiç kimse ıslanmamıştı. Boşluğun kenarında durup, geçmelerini izlemiştim. Kolumda bir el hissettim. Ne kadardır oradaydı, bilemiyordum. Alay tamamlandıktan sonra, fırtına perdesinin yine ilerlemeye başladığını fark ettim.</p>

  <p class="calibre1">Gökyüzünün dönüşü üzerimize daha fazla karanlık getiriyor gibiydi. Sol tarafımdan sesler geliyordu. Uzun zamandır konuşuyor gibiydiler, ama sözcüklerini duymuyordum. Titrediğimi, her tarafımın ağrıdığını, ayakta zor durduğumu fark ettim.</p>

  <p class="calibre1">"Gel, uzan," dedi Fiona. “Aile bir gün içinde yeterince küçüldü."</p>

  <p class="calibre1">Beni kenardan uzaklaştırmasına izin verdim.</p>

  <p class="calibre1">"Gerçekten fark eder mi ki?" diye sordum. “Daha ne kadar zamanımız kaldığını düşünüyorsun?"</p>

  <p class="calibre1">"Burada kalıp beklemek zorunda değiliz," dedi. “Karanlık köprüyü aşıp Saraylar’a gideriz. Savunmalarını bozduk bile. Fırtına o kadar uzağa erişemeyebilir. Burada, boşlukta durabilir. Zaten, babamın cenazesine katılmamız gerekiyor."</p>

  <p class="calibre1">Başımı salladım.</p>

  <p class="calibre1">"Sonuna dek görev bilir olmak dışında pek az seçeneğimiz varmış gibi görünüyor."</p>

  <p class="calibre1">Yere oturdum ve içimi çektim. Kendimi şimdi öncekinden de yorgun hissediyordum.</p>

  <p class="calibre1">"Çizmelerin..." dedi.</p>

  <p class="calibre1">"Evet."</p>

  <p class="calibre1">Onları çekip çıkardı. Ayaklarım zonkluyordu.</p>

  <p class="calibre1">"Teşekkürler."</p>

  <p class="calibre1">"Sana azık bulayım."</p>

  <p class="calibre1">Gözlerimi kapattım, uyudum. Kafamda tutarlı bir rüya olamayacak kadar çok imge oynaşıyordu. Bu ne kadar sürdü, bilmiyorum, ama eski bir refleks yaklaşan bir at sesi üzerine beni uyandırdı. Sonra göz kapaklarımın üzerinden bir gölge geçti.</p>

  <p class="calibre1">Bakışlarımı kaldırdım, yüzü gizlenmiş, sessiz, kıpırtısız bir binici gördüm. Beni süzüyordu.</p>

  <p class="calibre1">Bakışlarına karşılık verdim. Tehdit edici bir hareket yapmamıştı, ama o soğuk bakışlarda nefret vardı.</p>

  <p class="calibre1">"İşte kahraman burada yatıyor," dedi yumuşak bir ses.</p>

  <p class="calibre1">Hiçbir şey söylemedim.</p>

  <p class="calibre1">"Seni şimdi kolayca öldürebilirim."</p>

  <p class="calibre1">O zaman sesi tanıdım, ama bu duygunun arkasındaki sebep konusunda en ufak bir fikrim yoktu.</p>

  <p class="calibre1">"Ölmeden hemen önce Borel’i buldum," dedi. “Bana onu nasıl şerefsizce alt ettiğini anlattı."</p>

  <p class="calibre1">Elimde değildi, kontrol edemiyordum. Boğazımda kuru bir kahkaha yükseldi. Uzülünecek onca aptalca şey arasında. Ona Borel’in benden çok daha iyi donanmış, çok daha dinç olduğunu ve dövüş aramaya kendisinin geldiğini anlatabilirdim.</p>

  <p class="calibre1">Ona hayatım söz konusu iken kural tanımadığımı, savaşı oyun saymadığımı söyleyebilirdim. Bir sürü şey söyleyebilirdim, ama eğer onları zaten bilmiyorsa ya da anlamamayı tercih ediyorsa, söyleyeceklerimin hiçbir önemi olmayacağını hissettim.</p>

  <p class="calibre1">Dahası, duyguları zaten açıktı.</p>

  <p class="calibre1">Bu yüzden yalnızca büyük alışılagelmiş gerçeklerden birini söyledim: “Genelde bir hikayede birden çok bakış açısı vardır."</p>

  <p class="calibre1">"Ben elimdeki ile yetineceğim," dedi bana.</p>

  <p class="calibre1">Omuz silkmeyi düşündüm, ama omuzlarım çok ağrıyordu.</p>

  <p class="calibre1">"Hayatımdaki iki önemli insana mal oldun," dedi sonra.</p>

  <p class="calibre1">"Öyle mi?" dedim. “Senin için üzgünüm."</p>

  <p class="calibre1">"Beni inandırdıkları gibi biri değilsin. Seni gerçekten asil biri olarak görmüştüm. Güçlü, ama anlayışlı ve bazen nazik. Onurlu..."</p>

  <p class="calibre1">Şimdi çok daha yakında olan fırtına arkasında alevleniyordu. Aklıma bir küfür geldi ve söyledim. Beni duymamış gibi geçmesine izin verdi.</p>

  <p class="calibre1">"Şimdi kendi halkıma dönüyorum" dedi. “Bu ana kadar gün sizin gününüz ama Amber orada yatıyordu." Fırtınaya doğru işaret etti. Bakmaktan başka bir şey yapamıyordum. Öfkeyle kopan fırtınaya değil. Ona. “Yeni kurduğum ittifaktan geriye reddeceğim bir şey kaldığından kuşkuluyum," diye devam etti.</p>

  <p class="calibre1">"Ya Benedict?" diye sordum yumuşak sesle.</p>

  <p class="calibre1">"Yapma..." dedi ve yüzünü çevirdi. Bir sessizlik oldu. Sonra, “Bir daha karşılaşacağımızı sanmıyorum." dedi ve atı onu soluma, kara yolun olduğu yöne götürdü.</p>

  <p class="calibre1">Bir şüpheci, artık hangi tarafın kazanacağını gördüğünden kendi halkına gitmeyi seçmiş olduğuna karar verirdi, zira muhtemelen hayatta kalan Kaos Sarayları olacaktı. Ama ben emin değildim. Yalnızca işaret ettiği zaman gördüğüm şeyi düşünebiliyordum. Başlığı kaymıştı ve şimdi olduğu şeyi kısaca görmüştüm. Orada, gölgelerin içindeki bir insan yüzü değildi.</p>

  <p class="calibre1">Başımı çevirdim ve gidene kadar izledim. Deirdre, Brand ve babam gitmişti ve şimdi Dara’dan bu şartlarda ayrılmıştım.</p>

  <p class="calibre1">Dünya çok daha boştu. Dünyadan geriye her ne kaldıysa.</p>

  <p class="calibre1">Uzandım ve içimi çektim. Neden diğerleri giderken burada kalıp, fırtınanın beni kaplamasını beklemeyeyim, uyurken... çözülmeyeyim? Hugi’yi düşündüm. Eti ile birlikte yaşamdan kaçışını da mı sindirmiştim? O kadar yorgundum ki, en kolayı bu gibi görünüyordu...</p>

  <p class="calibre1">"Al, Corwin."</p>

  <p class="calibre1">Yine uyuyakalmıştım, ama yalnızca bir anlığına. Fiona azık ve bir matara ile yine gelmişti. Yanında biri vardı.</p>

  <p class="calibre1">"Görüşmeni bölmek istemedim," dedi. “Bu yüzden bekledim,"</p>

  <p class="calibre1">"Duydun mu?" diye sordum.</p>

  <p class="calibre1">"Hayır, ama gittiğine göre, tahmin edebiliyorum," dedi.</p>

  <p class="calibre1">"Al."</p>

  <p class="calibre1">Biraz şarap içtim, dikkatimi ete ve ekmeğe çevirdim. Düşüncelerimin durumuna rağmen, tatları hoşuma gitti.</p>

  <p class="calibre1">"Kısa süre sonra hareket edeceğiz," dedi Fiona, yaklaşan fırtınaya bir bakış fırlatarak. “At binebilir misin?"</p>

  <p class="calibre1">"Sanırım," dedim.</p>

  <p class="calibre1">Şaraptan bir yudum daha aldım.</p>

  <p class="calibre1">"Ama çok fazla şey oldu, Fi," dedim ona. “Duygusal olarak uyuştum. Bir gölge dünyada sanatoryumdan kaçtım. İnsanlar aldattım, insanlar öldürdüm. Hesap yaptım ve dövüştüm. Hafızamı kazandım ve yaşamımı düzenlemeye çalışıyorum. Ailemi buldum ve sevdiğimi anladım. Babam ile uzlaştım. Krallık için savaştım. Her şeyi bir arada tutmak için her şeyi denedim. Şimdi hepsi boşunaymış gibi görünüyor ve daha fazla yas tutacak gücüm kalmadı. Uyuştum. Beni affet."</p>

  <p class="calibre1">Beni öptü.</p>

  <p class="calibre1">"Henüz yenilmedik. Yine kendin olacaksın," dedi.</p>

  <p class="calibre1">Başımı iki yana salladım.</p>

  <p class="calibre1">"Alice'in son bölümü gibi," dedim, “Eğer, 'Hepiniz bir deste karttan başka bir şey değilsiniz!' diye bağırırsam hepimizin bir el boyalı karton gibi havaya uçacağımızı hissediyorum. Sizinle gelmiyorum. Beni burada bırakın. Hem, ben yalnızca Joker’im."</p>

  <p class="calibre1">"Şu anda ben senden daha güçlüyüm," dedi. “Geliyorsun."</p>

  <p class="calibre1">"Bu adil değil," dedim yumuşak sesle.</p>

  <p class="calibre1">"Yemeğini bitir," dedi. “Hâlâ biraz zaman var."</p>

  <p class="calibre1">Dediğini yaptım ve devam etti, “Oğlun Merlin seni görmek için bekliyor. Şimdi buraya onu çağırmak istiyorum."</p>

  <p class="calibre1">"Tutsak mı?"</p>

  <p class="calibre1">"Pek değil. Savaşanlar arasında yoktu. Bir süre önce geldi ve seni görmek istedi."</p>

  <p class="calibre1">Başımı evet anlamında salladım ve gitti. Azığımı bıraktım ve şaraptan bir yudum daha aldım. Endişelenmiştim. Var olduğunu yeni öğrendiğiniz yetişkin bir oğula ne derdiniz? Bana karşı duygularını merak ettim. Dara’nın kararını bilip bilmediğini merak ettim. Onunlayken nasıl davranacaktım?</p>

  <p class="calibre1">Solumda, uzakta akrabalarımın toplandığı yerden yaklaşmasını izledim. Beni neden bu şekilde yalnız bıraktıklarını merak etmiştim. Kabul ettiğim her ziyaretçi ile daha açık oluyordu. Geri çekilmeyi benim yüzümden erteleyip ertelemediklerini merak ettim. Fırtınanın nemli rüzgarları güçleniyordu.</p>

  <p class="calibre1">Yaklaşırken bana bakıyordu, benimkine onca benzeyen yüzünde özel bir ifade yoktu. Dara’nın, yıkım kehaneti gerçekleşmiş göründüğüne göre, nasıl hissettiğini merak ettim. Oğlanla ilişkilerinin nasıl olduğunu merak ettim. Bir sürü şey merak ettim.</p>

  <p class="calibre1">Bana doğru eğilip elimi yakaladı.</p>

  <p class="calibre1">"Baba..." dedi.</p>

  <p class="calibre1">"Merlin." Gözlerine baktım. Elini tutmaya devam ederek ayağa kalktım.</p>

  <p class="calibre1">"Kalkma."</p>

  <p class="calibre1">"Sorun yok." Ona sarıldım, sonra bıraktım. “Memnun oldum," dedim. Sonra: “Benimle iç." Ona şarap ikram ettim, kısmen söyleyecek söz bulamayışımı kamufle etmek için.</p>

  <p class="calibre1">"Teşekkür ederim."</p>

  <p class="calibre1">Aldı, biraz içti, geri verdi.</p>

  <p class="calibre1">"Sağlığına," dedim ve ben de bir yudum aldım. “Bir sandalye gösteremediğim için üzgünüm." .</p>

  <p class="calibre1">Yere oturdum. O da aynısını yaptı.</p>

  <p class="calibre1">"Diğerlerinin hiçbiri neler yaptığını bilmiyordu," dedi, “Fiona dışında. O yalnızca çok zor olduğunu söyledi."</p>

  <p class="calibre1">"Önemi yok," dedim. “Sırf bunun için olsa bile buraya kadar gelebildiğim için memnunum. Bana kendinden bahset, evlat. Nasıl birisin? Yaşam sana nasıl davrandı?"</p>

  <p class="calibre1">Bakışlarını kaçırdı.</p>

  <p class="calibre1">"Çok şey yapacak kadar yaşamadım," dedi.</p>

  <p class="calibre1">Şekil değiştirme yeteneğine sahip olup olmadığını merak ettim, ama o anda sormak istemedim. Yeni tanışmışken aramızda fark aramanın anlamı yoktu.</p>

  <p class="calibre1">"Saraylar’da büyümenin nasıl bir şey olduğu konusunda hiçbir fikrim yok," dedim.</p>

  <p class="calibre1">İlk kez gülümsedi.</p>

  <p class="calibre1">"Benim de başka herhangi bir yerde büyümenin nasıl bir şey olacağı konusunda bir fikrim yok," diye karşılık verdi. “Bol bol yalnız kalmama yetecek kadar farklıydım. Bir centilmenin bilmesi gereken her zamanki şeyleri öğrendim. Büyü, silahlar, zehirler, at binme, dans etme. Bir gün Amber’e hükmedeceğim söylendi. Bu artık doğru değil, değil mi?"</p>

  <p class="calibre1">"Öngörülebilir gelecekte olası görünmüyor," dedim.</p>

  <p class="calibre1">"Güzel," diye yanıt verdi. “Yapmak istemediğim tek şey buydu."</p>

  <p class="calibre1">"Ne yapmak istiyorsun?"</p>

  <p class="calibre1">"Annem gibi Amber’deki Desen’i yürümek ve Gölge üzerinde güç kazanmak, böylece orada yürüyebilmek, tuhaf şeyler görmek ve değişik şeyler yapmak istiyorum. Sence yapabilir miyim?"</p>

  <p class="calibre1">Bir yudum daha aldım ve şarabı ona uzattım.</p>

  <p class="calibre1">"Amber’in artık var olmaması oldukça mümkün," dedim.</p>

  <p class="calibre1">"Her şey büyükbabanın teşebbüs ettiği bir şeyi başarıp başaramamış olmasına bağlı ve artık neler olduğunu bize anlatmak için aramızda değil. Yine de, öyle ya da böyle bir Desen var. Eğer bu şeytani fırtınayı atlatırsak, söz veriyorum sana bir Desen bulacağım, sana ders vereceğim ve yürümeni sağlayacağım."</p>

  <p class="calibre1">"Teşekkürler," dedi. “Şimdi bana yolculuğunu anlatır mısın?"</p>

  <p class="calibre1">"Daha sonra," dedim ona. “Sana benim hakkımda ne söylediler?"</p>

  <p class="calibre1">Bakışlarını kaçırdı.</p>

  <p class="calibre1">"Amberle ilgili çok şeyi sevmemem öğretildi," dedi sonunda. Sonra, bir duraklamadan sonra: “Sana, babam olarak saygı duymam öğretildi. Ama düşmanla bir olduğun hatırlatılıyordu." Bir duraklamadan sonra. “Devriye gezerken buraya gelip seni bulduğum zamanı hatırlıyorum. Sen Kwan’la savaştıktan sonra. Duygularım karışıktı. Tanıdığım birini öldürmüştün, ama duruşuna hayran kalmıştım. Sende yüzümü görmüştüm. Tuhaftı. Seni daha iyi tanımak istedim."</p>

  <p class="calibre1">Gökyüzü tamamen dönmüştü ve şimdi üstümüzde karanlık vardı, renkler Saraylar’ın üzerinden geçiyordu. Şimşekler çakan fırtınanın ilerleyişi de bunu vurguladı. Öne eğildim, çizmelerimi aldım ve giymeye başladım. Kısa süre sonra çekilme zamanımız gelecekti.</p>

  <p class="calibre1">"Sohbetimize evinde devam etmek zorunda kalacağız," dedim. “Fırtınadan kaçma zamanı."</p>

  <p class="calibre1">Döndü ve yaklaşan fırtınayı inceledi, sonra boşluğa baktı.</p>

  <p class="calibre1">"İstersen bir zarsı çağırabilirim."</p>

  <p class="calibre1">"Karşılaştığımız gün üzerinde geldiğin süzülen köprülerden mi?"</p>

  <p class="calibre1">"Evet," diye yanıt verdi. “Çok kullanışlılar. Ben..."</p>

  <p class="calibre1">Toplanmış akrabalarımın durduğu yerden bir bağırış geldi.</p>

  <p class="calibre1">Çevrede tehditkar bir şey görünmüyordu. Bu yüzden ayağa kalktım ve onlara doğru birkaç adım attım. Merlin de beni takip etmek için doğruldu.</p>

  <p class="calibre1">Sonra onu gördüm. Havayı tekmeliyor gibi görünen, boşlukta yükselen beyaz bir şekil. Ön toynakları sonunda kenara vurdu ve öne çıktı, sonra kıpırdamadan durup bize baktı: Tekboynuzumuz.</p>
</body>
</html>
