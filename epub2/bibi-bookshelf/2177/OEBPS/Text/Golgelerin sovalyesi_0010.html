<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 10</b></span></h2>

  <p class="calibre1">Koridora ilk çıkan ben oldum. Sola döndüm ve koşmaya başladım. Bir <i class="calibre6">ty’iga</i> hızlı olabilir, ama ben de öyleyim.</p>

  <p class="calibre1">“Beni koruman gerektiğini sanıyordum!" diye bağırdım kadının peşinden.</p>

  <p class="calibre1">“Bunun," diye yanıtladı, “annenin bağı üzerinde önceliği var."</p>

  <p class="calibre1">"Ne?" dedim. “Annem mi?"</p>

  <p class="calibre1">“Sen okula giderken seni korumam için beni <i class="calibre6">geas</i> altına aldı," diye yanıt verdi. “Bu onu kırıyor! Sonunda özgürüm!"</p>

  <p class="calibre1">"Lanet olsun!" diye söylendim.</p>

  <p class="calibre1">Sonra, kadın merdivene yaklaşırken önünde, benim şimdiye kadar çağırdıklarımın hepsinden daha büyük bir Logrus İmgesi belirdi, koridoru duvardan duvara doldurdu, çevresinde kaynayan, yayılan, alevden duyargalarla kırmızımsı bir uğursuzluk asılı kaldı. Amber’de, Desen’in çöplüğünde bu şekilde ortaya çıkması epey cesaret istiyordu, bu yüzden bahislerin yüksek olduğunu anladım.</p>

  <p class="calibre1">“Al beni, ey Logrus," diye haykırdı <i class="calibre6">ty’iga</i>, “çünkü Yılanın Gözü’nü taşıyorum" ve Logrus açıldı, merkezinde alev alev bir tünel yarattı. Bir şekilde diğer ucunun koridorumda uzanan bir yer olmadığını biliyordum.</p>

  <p class="calibre1">Ama sonra Nayda, cam bir duvarla karşılaşmış gibi durdu katılaşarak dikkat kesildi. Mandor’un toplarından üçü aniden onun kasılmış bedeninin çevresinde dönmeye başlamıştı.</p>

  <p class="calibre1">Ben de ayaklarımdan çelmelenmiş ve duvara yaslanmıştım.</p>

  <p class="calibre1">Üzerime gelen her neyse, arkama bakarken ona karşı sağ kolumu kaldırdım.</p>

  <p class="calibre1">Desen’in, Logrus İmgesi kadar büyük bir imgesi sadece birkaç metre arkamda belirmiş, Nayda’dan Logrus kadar uzakta asılı duruyor, kadını ya da <i class="calibre6">ty’iga</i>’yı varoluşun kutupları arasında paranteze alıyor ve beni de tesadüf eseri onun yanına katıyordu. Çevremdeki, Desen’e yakın alan, güneşli bir sabah kadar aydınlandı ve diğer yan kötücül bir alaca karanlık rengi aldı. Geçici ve gönülsüz bir izleyici olan benim önümde Büyük Patlama/Büzülme’yi yeniden mi oynayacaklar, diye merak ettim.</p>

  <p class="calibre1">“Ah, Ekselansları," diye başladım, kendimi onları aksine ikna etmek zorunda hissederek ve böyle bir şeyi başarabilecek tek kişi olan Luke olmayı dileyerek. “Bu, tarafsız bir hakem kullanmak için mükemmel bir zaman ve bir düşünürseniz ben bu pozisyon için benzersiz niteliklere..."</p>

  <p class="calibre1">Hayaletçark olduğunu bildiğim altın halka aniden Nayda’nın tepesine indi, uzayarak tüp şekline büründü. Hayalet, Mandor’un toplarının çizdiği çemberin içine oturdu ve bir şekilde kendini onların uyguladığı güce karşı yalıttı, çünkü toplar yavaşladı, sallandı ve sonunda yere düştüler. İkisi önümdeki duvara çarptı, biri sağ ilerideki merdivenden aşağı yuvarlandı.</p>

  <p class="calibre1">Sonra Desen ve Logrus İmgeleri hemen yaklaştı ve ben hızla Desen’den önce emekledim.</p>

  <p class="calibre1">"Daha fazla yaklaşmayın, dostlar," dedi aniden Hayaletçark. “Beni şu anda olduğumdan daha fazla sinirlendirirseniz ne yapacağımdan emin olamam."</p>

  <p class="calibre1">İki Güç İmgesi de ilerlemeyi kesti. İleriden, soldaki köşeden Droppa’nın müstehcen bir şarkıyla yükselmiş sarhoş sesinin bu tarafa doğru geldiğini duydum. Sonra sessizleşti. Birkaç dakika geçti ve çok, çok daha zayıf bir sesle “Çağların Sallantısı"nı söylemeye başladı. Sonra bu da kesildi, ardından bir gümleme ve cam kırılması sesleri geldi.</p>

  <p class="calibre1">Aklıma, böyle bir uzaklıktan bilincimi mücevhere uzatabileceğim geldi. Ama, bu çatışmaya karışan dört başrol oyuncusunun hiçbirinin insan olmadığı düşünülürse, o nesneyi nasıl etkileyebileceğimi bilmiyordum</p>

  <p class="calibre1">Koz Kartı iletişimi başlangıcı hissettim.</p>

  <p class="calibre1">"Evet?" diye fısıldadım.</p>

  <p class="calibre1">Dworkin’in sesi geldi.</p>

  <p class="calibre1">“O şeyin üzerinde ne kadar kontrolün varsa," dedi, “onu, mücevheri Logrus’tan uzak tutmak için kullan."</p>

  <p class="calibre1">O sırada, heceden heceye tizliği ve cinsiyeti değişen çatlak bir ses kırmızı tünelden yükseldi.</p>

  <p class="calibre1">“Kaosun Gözü’nü iade et," dedi. “Başlangıçta, savaştıkları zaman Tekboynuz onu Yılan’dan aldı. O çalındı. İade et. İade et."</p>

  <p class="calibre1">Desen’in üzerinde gördüğüm mavi yüz maddeleşmedi, ama o zaman işittiğim ses yanıt verdi, “Bedeli kan ve acıyla ödendi. Unvan alındı."</p>

  <p class="calibre1">“Hüküm Mücevheri, Kaosun Gözü ya da Yılanın Gözü aynı taşa verilmiş farklı isimler mi?" dedim.</p>

  <p class="calibre1">"Evet," diye yanıtladı Dworkin.</p>

  <p class="calibre1">"Yılan gözünü geri alırsa ne olur?" diye sordum.</p>

  <p class="calibre1">"Muhtemelen evrenin sonu gelir."</p>

  <p class="calibre1">"Ah," dedim.</p>

  <p class="calibre1">"Bu şey için ne bedel öneriliyor bana?" diye sordu Hayalet.</p>

  <p class="calibre1">"Düşüncesiz yapı," diye Desen’in sesi yükseldi.</p>

  <p class="calibre1">"Sabırsız eser," diye feryat etti Logrus.</p>

  <p class="calibre1">“Komplimanlarınızı kendinize saklayın," dedi Hayalet, “ve bana istediğim bir şey verin."</p>

  <p class="calibre1">"Onu senden koparıp alabilirim," diye karşılık verdi Desen.</p>

  <p class="calibre1">“Seni bir anda paralayıp onu alabilirim," diye uyardı Logrus.</p>

  <p class="calibre1">“Ama ikiniz de bunu yapmayacaksınız," diye yanıtladı Hayalet, “çünkü dikkatinizi ve enerjilerinizi bu şekilde odaklamak sizi diğerine karşı zayıf kılar."</p>

  <p class="calibre1">Zihnimde Dworkin’in kıkırdadığını duydum.</p>

  <p class="calibre1">“Bana bu çatışmanın neden olması gerektiğini söyleyin," diye devam etti Hayalet, “bunca zamandan sonra."</p>

  <p class="calibre1">“Bu döneğin eylemleri sayesinde denge aleyhime döndü," diye yanıt verdi Logrus. Kafamın üstünde, muhtemelen söz konusu döneğin kimliğini ifade etmek için, bir alev parlaması oldu.</p>

  <p class="calibre1">Yanık saç kokusu aldım ve aleve karşı koruma büyüsü yaptım.</p>

  <p class="calibre1">“Bir dakika!" diye haykırdım. “Bu konuda seçeneğim yoktu!"</p>

  <p class="calibre1">“Ama bir seçenek vardı," diye feryat etti Logrus, “ve sen seçimini yaptın."</p>

  <p class="calibre1">“Gerçekten de yaptı," diye karşılık verdi Desen. “Ama bu yalnızca senin lehine bozulan dengeyi düzeltmeye yaradı."</p>

  <p class="calibre1">“Düzeltmek mi? Fazla çıkar sağladın! Şimdi denge senin lehine bozuldu! Dahası, hainin babası tarafından kazayla benim lehime döndürülmüştü." Bir başka ateş topu geldi ve onu da uzaklaştırdım. “Bu benim işim değildi."</p>

  <p class="calibre1">"Muhtemelen sen ilham verdin."</p>

  <p class="calibre1">“Mücevheri bana getirebilirsen," dedi Dworkin, “bu mesele halledilinceye kadar ikisinin de ulaşamayacağı bir yere koyabilirim."</p>

  <p class="calibre1">“Onu alabilir miyim, bilmiyorum," dedim, “ama bunu aklımda tutacağım."</p>

  <p class="calibre1">“Onu bana ver," dedi Logrus Hayalet’e, “seni İlk Hizmetkar olarak yanıma alayım."</p>

  <p class="calibre1">“Sen bir veri işlemcisisin," dedi Desen. “Sana Gölge’de hiç kimsenin sahip olmadığı kadar çok bilgi veririm."</p>

  <p class="calibre1">"Ben sana güç veririm," dedi Logrus.</p>

  <p class="calibre1">“İlgilenmiyorum," dedi Hayalet ve silindir dönerek yok oldu.</p>

  <p class="calibre1">Kız, mücevher, her şey kaybolmuştu.</p>

  <p class="calibre1">Logrus feryat etti, Desen homurdandı ve iki Gücün İmgeleri, Bleys’in odasının civarında, bir araya gelmek üzere fırladılar.</p>

  <p class="calibre1">Bildiğim her tür koruyucu büyüyü yaptım. Arkamda Mandor’un da aynısını yaptığını hissedebiliyordum. Başımı kollarımla sardım, dizlerimi çektim ve düşüyordum. Parlak, sessiz bir sarsıntının içinde. Moloz parçaları çarptı bana. Bir sürü yönden. Biraz önce çiftliği aldığımı ve gerçekliğin doğası hakkındaki görüşlerimi açıklama fırsatını elde edemeden öleceğimi hissediyordum: Desen Amber’in saraylarına, Logrus’un Kaos’un çocuklarına verdiği önemden daha fazlasını vermiyordu. Belki Güçler kendilerini, birbirlerini, ağır kozmik ilkeleri, büyük olasılıkla geometrik göstergeleri oldukları Tekboynuz ve Yılan’ı önemsiyorlardı.</p>

  <p class="calibre1">Bana, Coral’a, Mandor’a, hatta belki Oberon ve Dworkin’e bile aldırmıyorlardı. Biz tamamen önemsizdik ya da olsa olsa durumun gerektirdiği gibi kullanılacak veya yok edilecek bir araç, ya da bazen bir baş belasıydık...</p>

  <p class="calibre1">“Bana elini uzat," dedi Dworkin ve bir Koz Kartı iletişiminde olduğu gibi gördüm onu. Uzandım ve ayaklarının dibindeki taş zemine serilmiş renkli bir halının üzerine hızla düştüm. Babamın bir zamanlar bana tasvir ettiği penceresiz, kitaplar ve egzotik eserlerle dolu, havada, yüksekte görünmez desteklerin üzerinde asılı duran ışık tasları tarafından aydınlatılmış odadaydık.</p>

  <p class="calibre1">“Teşekkürler," dedim, ağır ağır kalkarak. Sol kalçamdaki berelenmiş bir noktayı ovaladım.</p>

  <p class="calibre1">“Düşüncelerinden bir esinti yakaladım," dedi Dworkin. "Bundan fazlası var."</p>

  <p class="calibre1">“Eminim. Ama bazen kötümser olmaktan hoşlanırım. Güçlerin üzerinde tartıştığı saçmalıkların ne kadarı doğru?"</p>

  <p class="calibre1">“Ah, hepsi," dedi Dworkin, “onların ışığında. Anlayışa karşı en büyük engel, birbirinin yaptıklarını yorumlamaktır. Bu ve her şeyin daima bir adım geriye itilebildiği gerçeği -örneğin Desen’deki kırığın Logrus’u güçlendirmiş olması ve Logrus’un aktif olarak Brand’i bunu yapmaya itmesi olasılığı. Ama sonra Logrus bunu yüzyıllar önceki Kırık Dallar Günü’ne misilleme olarak yaptığını iddia edebilir."</p>

  <p class="calibre1">"Bunu hiç duymamıştım," dedim.</p>

  <p class="calibre1">Omuzlarını silkti.</p>

  <p class="calibre1">“Buna şaşırmadım. Onların dışında kimse için o kadar da önemli bir mesele değildi. Söylemeye çalıştığım şu: onların yaptığı gibi tartışmak sonsuz bir gerilemeye gider. İlk sebeplere ki onlar daima güvenilmezdir."</p>

  <p class="calibre1">"O zaman yanıt nedir?"</p>

  <p class="calibre1">“Yanıt mı? Burası sınıf değil. Filozoflar dışında kimse için önemli yanıt yok. Yani, pratik uygulamaları olan yanıtlar yok."</p>

  <p class="calibre1">Küçük bir kadehe gümüş bir mataradan yeşil bir sıvı doldurup bana uzattı.</p>

  <p class="calibre1">"Bunu iç," dedi.</p>

  <p class="calibre1">"Günün bu saatinde benim için biraz erken."</p>

  <p class="calibre1">“Bu içki değil. İlaç," diye açıkladı. “Fark etmiş olsan da, olmasan da, şoka girmek üzeresin."</p>

  <p class="calibre1">Sıvıyı kafama diktim. İçki gibi yakıcıydı, ama içki değil gibiydi. Takip eden birkaç dakikada, gergin olduğunu fark etmediğim yerlerimin gevşediğini hissettim.</p>

  <p class="calibre1">"Coral, Mandor..." dedim.</p>

  <p class="calibre1">İşaret etti ve parlak bir küre indi, yaklaştı. Havada yarı tanıdık bir hareket yaptı ve Logrus’suz bir Logrus İmgesine benzeyen bir şey bana yaklaştı. Kürenin içinde bir resim oluştu.</p>

  <p class="calibre1">Koridorun karşılaşmanın gerçekleştiği uzun kısmı yok olmuştu. Merdivenler, Benedict’in dairesi ve muhtemelen Gerard’ın dairesi de öyle. Aynı zamanda Bleys’in odaları, benimkilerin bir kısmı, kısa süre önce oturduğum oturma odası, kütüphanenin kuzeydoğu kısmı da yoktu. Tavan ve zemin de öyle. Aşağıda mutfağın ve silah deposunun da darbe aldığını görebiliyordum. Muhtemelen karşı tarafta zarar daha fazlaydı.</p>

  <p class="calibre1">Yukarı baktığımda -büyülü küreler harika şeylerdi- gökyüzünü gördüm, bu da patlamanın üçüncü ve dördüncü katlara zarar verdiği, muhtemelen üst kat merdivenlerine ve kraliyet süitine, belki laboratuvara ve kim bilir nerelere ulaştığı anlamına geliyordu.</p>

  <p class="calibre1">Bleys’in ya da Gerard’ın dairelerinin bir parçasının kenarında, uçurumun kıyısında Mandor duruyordu. Görünüşe göre sağ kolu kırılmış ve eli geniş, siyah kemerinin altına sokulmuştu. Coral sol omzuna yaslanıyordu ve yüzünde kan vardı. Bilincinin tam olarak yerinde olduğundan emin değildim. Mandor sol kolunu beline dolamıştı ve metal bir top ikisinin çevresinde dönüyordu. Uçurumun karşı çaprazında Random kütüphaneye açılan boşluğun yakınında, ağır bir kirişin üzerindeydi. Sanırım Martin aşağıda ve arkada alçak bir yığının üzerinde duruyordu. Saksafonu hâlâ elindeydi. Random epey heyecanlı görünüyordu ve bağırıyordu.</p>

  <p class="calibre1">"Ses! Ses!" dedim.</p>

  <p class="calibre1">Dworkin elini salladı.</p>

  <p class="calibre1">“Kahrolası Kaos Lordu sarayımı paramparça ediyor!" diyordu Random.</p>

  <p class="calibre1">"Hanımefendi yaralı, Ekselansları," dedi Mandor.</p>

  <p class="calibre1">Random yüzünü sıvazladı. Sonra bakışlarını yukarı kaldırdı.</p>

  <p class="calibre1">“Onu daireme götürmenin kolay bir yolu varsa, Vialle bazı ilaçlar konusunda yeteneklidir," dedi daha yumuşak bir sesle.</p>

  <p class="calibre1">"Ben de öyle."</p>

  <p class="calibre1">"Orası neresi, Ekselensları?"</p>

  <p class="calibre1">Random yana eğildi ve yukarıyı işaret etti.</p>

  <p class="calibre1">“İçeri girmek için kapıya ihtiyacınız yokmuş gibi görünüyor, ama oraya çıkmaya yetecek kadar merdiven kaldı mı, kaldıysa da karşıya nasıl geçersiniz, bilemiyorum."</p>

  <p class="calibre1">“Ben hallederim," dedi Mandor ve iki top daha yaklaştı ve ikisinin çevresinde dış merkezli yörüngeler çizmeye başladı.</p>

  <p class="calibre1">Kısa süre sonra havalandılar ve ağır ağır Random’ın işaret ettiği açıklığa doğru süzüldüler.</p>

  <p class="calibre1">“Kısa süre sonra gelirim," diye seslendi Random arkalarından. Bir şey daha ekleyecekmiş gibi göründü, ama sonra yıkıma baktı, başını eğdi ve döndü. Ben de aynısını yaptım.</p>

  <p class="calibre1">Dworkin bana yeşil ilaçtan bir doz daha öneriyordu. İlacı içtim. Başka her ne etkisi varsa, bir tür uyuşturucu gibiydi.</p>

  <p class="calibre1">“Ona gitmeliyim," dedim Dworkin’e. “O kadından hoşlanıyorum ve iyi olduğundan emin olmak istiyorum."</p>

  <p class="calibre1">“Seni oraya gönderebilirim," dedi Dworkin, “ama onun için diğerlerinin yapamadığı ne yapabilirsin, düşünemiyorum. Belki şu senin maceraperest imalatın Hayaletçark’ın peşinde zaman harcamak daha yararlı olur. Hüküm Mücevheri’ni iade etmeye ikna edilmeli."</p>

  <p class="calibre1">“Pekala," diye kabul ettim. “Ama ilk önce Coral’ı görmek istiyorum."</p>

  <p class="calibre1">“Görünürsen epey gecikme yaşanabilir," dedi, “senden istenecek açıklamalar yüzünden."</p>

  <p class="calibre1">"Umurumda değil," dedim.</p>

  <p class="calibre1">"Tamam. O zaman bir dakika."</p>

  <p class="calibre1">“Uzaklaştı ve duvardan, bir kancaya asılı, kılıfı içinde bir asa gibi görünen bir şey aldı. Kılıfı kemerine astı, sonra küçük bir dolaba gitti ve çekmecelerin birinden yassı, deri kaplı bir kutu aldı. Cebine koyarken kutu hafif, metalik bir sesle fıkırdadı. Küçük bir mücevher kutusu ses çıkarmadan kol yeninde gözden kayboldu.</p>

  <p class="calibre1">"Bu taraftan gel," dedi bana, yaklaşıp elimi tutarak.</p>

  <p class="calibre1">Beni çevirdi ve odanın en karanlık köşesine, yüksek ve ilginç bir çerçevesi olan bir aynanın asılı olduğunu fark etmediğim yere götürdü. Aynanın tuhaf bir yansıtma kapasitesi vardı, bizi, arkamızdaki odayı uzaktan, mükemmel bir berraklıkla gösteriyordu, ama biz yüzeyine yaklaştıkça imgeler daha da belirsizleşti. Neyin gelmekte olduğunu görebiliyordum. Ama bir adım önümdeki Dworkin aynanın sisli yüzeyine adım atıp, beni de peşinden sürüklerken yine de gerildim.</p>

  <p class="calibre1">Sendeledim ve patlamış kraliyet süitinin sağlam yarısında, bir süs aynasının önünde dengemi sağlayarak kendime geldim. Hızla geriye uzandım ve parmağımın ucuyla vurdum, ama yüzey katıydı. Dworkin’in kısa, kambur şekli önümdeydi ve sağ elim hâlâ elindeydi. Bazı açılardan benimkini karikatürize eden o profilin ötesine baktığımda yatağın doğuya, kırık köşeden ve daha önce zemin olan büyük bir açıklıktan uzağa taşınmış olduğunu gördüm. Random ve Vialle yatağın kenarında, sırtları bize dönük duruyorlardı. Yatak örtüsünün üzerine yerleştirilmiş, baygın görünen Coral’ı inceliyorlardı. Yatağın ayakucundaki ağır koltuğa oturmuş, yapılanları izleyen Mandor, varlığımızı ilk fark eden kişi oldu ve başını sallayarak selam verdi.</p>

  <p class="calibre1">"O... nasıl?" diye sordum.</p>

  <p class="calibre1">“Sarsılmış," diye yanıt verdi Mandor, “ve sağ gözü zarar görmüş."</p>

  <p class="calibre1">Random döndü. Bana her ne söylemek üzereyse, yanımda duran kişiyi fark edince sözcükler dudaklarında söndü.</p>

  <p class="calibre1">“Dworkin!" dedi. “Çok uzun zaman oldu. Hâlâ hayatta olup olmadığını bilmiyordum. Sen... iyi misin?"</p>

  <p class="calibre1">Cüce güldü.</p>

  <p class="calibre1">“Ne demek istediğini okudum ve aklım başımda," diye yanıt verdi. “Şimdi hanımefendiyi muayene etmek istiyorum."</p>

  <p class="calibre1">"Elbette," diye yanıt verdi Random, kenara çekilerek.</p>

  <p class="calibre1">“Merlin," dedi Dworkin, “senin şu Hayaletçark isimli aletini bulmaya çalış. Ödünç aldığı eseri iade etmesini söyle."</p>

  <p class="calibre1">"Anlıyorum," dedim, Koz Kartlarıma uzanırken.</p>

  <p class="calibre1">Biraz sonra uzanıyor, uzanıyordum...</p>

  <p class="calibre1">"Niyetini birkaç dakika önce hissettim, Baba."</p>

  <p class="calibre1">"Eh, mücevher sende mi, değil mi?"</p>

  <p class="calibre1">"Evet, onunla işimi biraz önce bitirdim."</p>

  <p class="calibre1">"'İşini mi bitirdin?"</p>

  <p class="calibre1">"Onu kullanmayı bitirdim."</p>

  <p class="calibre1">"Onu hangi şekilde... kullandın?"</p>

  <p class="calibre1">“Senden anladığım kadarıyla bilincini onun içinden geçirmek, insanda Desen’e karşı bir miktar koruma sağlıyor. Benim gibi ideal olarak sentezlenmiş bir varlık için de işe yarayıp yaramayacağını merak ettim."</p>

  <p class="calibre1">“Güzel bir terim şu, 'ideal olarak sentezlenmiş.' Nereden geldi?"</p>

  <p class="calibre1">"En uygun sıfatı ararken kendim uydurdum."</p>

  <p class="calibre1">"Seni reddedeceği gibi bir duygu var içimde."</p>

  <p class="calibre1">"Reddetmedi."</p>

  <p class="calibre1">"Ah! O şey boyunca bütün yolu aştın mı?"</p>

  <p class="calibre1">"Aştım."</p>

  <p class="calibre1">"Üzerinde nasıl bir etki bıraktı?"</p>

  <p class="calibre1">“Bunu değerlendirmek güç. Algılarım değişti. Açıklaması zor... Her neyse, incelikli bir şey."</p>

  <p class="calibre1">“Büyüleyici. Artık bilincini uzaktan taşa aktarabiliyor musun?"</p>

  <p class="calibre1">"Evet."</p>

  <p class="calibre1">“Mevcut sorunlarımız geçtiği zaman, seni bir kez daha sınamak istiyorum."</p>

  <p class="calibre1">"Nelerin değiştiğini ben de merak ediyorum."</p>

  <p class="calibre1">"Bu arada, mücevhere burada ihtiyaç var."</p>

  <p class="calibre1">"Geliyor."</p>

  <p class="calibre1">Hava önümde ışıldadı.</p>

  <p class="calibre1">Hayalet, Hüküm Mücevheri ortasında olan, gümüş bir halka olarak belirdi. Elimi uzatıp aldım. Mücevheri Dworkin’e götürdüm. Alırken bana bakmadı bile. Coral’ın yüzüne baktım ve bakmamış olmayı dileyerek hızla bakışlarımı kaçırdım.</p>

  <p class="calibre1">Hayalet’in yanına döndüm.</p>

  <p class="calibre1">"Nayda nerede?" diye sordum.</p>

  <p class="calibre1">“Emin değilim," diye yanıt verdi. “Yanından ayrılmamı istedi -orada, kristal mağaranın yakınında- mücevheri ondan aldıktan sonra."</p>

  <p class="calibre1">"Ne yapıyordu?"</p>

  <p class="calibre1">"Ağlıyordu."</p>

  <p class="calibre1">"Neden?"</p>

  <p class="calibre1">“Sanırım hayattaki her iki görevinde de hayal kırıklığına uğradığı için. Beklenmedik bir şans, mücevheri ele geçirme fırsatı sunmadığı sürece ona seni koruma görevi verilmişti. Mücevherle karşılaşırsa ilk emirden kurtulacaktı. Bu gerçekten oldu; ama ben onu taştan da yoksun bıraktım. Şimdi iki yola da bağlı değil."</p>

  <p class="calibre1">“Oysa sonunda özgür kaldığı için mutlu olacağını düşünürdüm. İki iş de kendi seçimi değildi. Kenarduvarı’nın ötesindeki umursamaz iblisler her ne yapıyorlarsa, o işe dönebilir."</p>

  <p class="calibre1">"Pek değil, baba."</p>

  <p class="calibre1">"Ne demek istiyorsun?"</p>

  <p class="calibre1">“O bedende kısılı kalmış gibi görünüyor. Görünüşe göre onu, diğerlerini bıraktığı gibi terk edip gidemiyor. Orada birincil bir sakin olmamasıyla ilgili bir şey sanırım."</p>

  <p class="calibre1">“Ah. Sanırım, duruma son verip bu şekilde serbest kalabilirdi."</p>

  <p class="calibre1">“Bunu önerdim, ama o şekilde işe yarayacağından emin değil. Artık bu şekilde bağlı olduğundan, bedenle beraber onu da öldürebilir."</p>

  <p class="calibre1">"O zaman, hâlâ mağaranın yakınında bir yerde mi?"</p>

  <p class="calibre1">"Hayır. <i class="calibre6">Ty’iga</i> güçlerine hâlâ sahip ve bu onu büyülü bir varlık yapıyor. Ben mağarada mücevherle deney yaparken Gölge’ye gitmiş olduğuna inanıyorum."</p>

  <p class="calibre1">"Neden Mağara’da?"</p>

  <p class="calibre1">"Gizli şeyler yapmak için gittiğin yer orası, değil mi?"</p>

  <p class="calibre1">“Evet. O zaman nasıl oldu da Koz Kartı ile sana ulaşabildim?"</p>

  <p class="calibre1">“Deneylerimi bitirmiş, ayrılmıştım. Aslında, sen çağırdığında ben Nayda’yı arıyordum."</p>

  <p class="calibre1">"Bence gidip biraz daha aramalısın."</p>

  <p class="calibre1">"Neden?"</p>

  <p class="calibre1">“Çünkü geçmişteki iyilikleri yüzünden ona borçluyum. Onu peşime annem takmış olsa bile."</p>

  <p class="calibre1">“Elbette. Ama ne kadar başarılı olacağımdan emin değilim. Büyülü varlıklar daha sıra dışı kişiler kadar kolay izlenmiyor."</p>

  <p class="calibre1">“Yine de dene. Nereye gittiğini ve onun için yapabileceğim bir şey olup olmadığını bilmek istiyorum. Belki yeni yönelmeye duyuların bir şekilde faydalı olur."</p>

  <p class="calibre1">"Göreceğiz," dedi ve bir pırıltıyla yok oldu.</p>

  <p class="calibre1">Olduğum yere çöktüm. Orkuz bunu nasıl karşılayacak? diye merak ettim. Bir kızı yaralı, diğeri bir iblisin elinde Gölge’de geziniyor. Yatağın ayak ucuna gittim ve Mandor’un sandalyesine yaslandım. Sol elini uzatıp kolumu sıktı.</p>

  <p class="calibre1">“Herhalde o gölge yeryüzünde kemik yerleştirme konusunda bir şeyler öğrenmemişsindir, değil mi?" diye sordu.</p>

  <p class="calibre1">"Korkarım hayır," diye yanıt verdim.</p>

  <p class="calibre1">"Yazık," dedi. “Sanırım sıramı beklemem gerekecek."</p>

  <p class="calibre1">“Seni Koz Kartı ile bir yere nakledip hemen bakım görmeni sağlayabiliriz," dedim, kartlarıma uzanarak.</p>

  <p class="calibre1">“Hayır," dedi. “Burada kalıp, olayların nasıl geliştiğini görmek istiyorum."</p>

  <p class="calibre1">O konuşurken Random’un derin bir Koz Kartı iletişime dalmış olduğunu fark ettim. Vialle, onu duvardaki açıklıktan ve oradan çıkabilecek herhangi bir şeyden korurcasına yanında duruyordu. Dworkin, Coral’ın yüzü üzerinde çalışmaya devam ediyor ve bedeni tam olarak ne yaptığını gizliyordu.</p>

  <p class="calibre1">“Mandor," dedim, “<i class="calibre6">ty’iga</i>yı benimle ilgilenmesi için annemin gönderdiğini biliyor muydun?"</p>

  <p class="calibre1">“Evet," dedi. “Sen odadan çıktığında söyledi. Büyünün bir parçası sana söylemesini engelliyordu."</p>

  <p class="calibre1">“Orada sadece korumak için mi, yoksa aynı zamanda beni gözetlemek için mi bulunuyordu?"</p>

  <p class="calibre1">“Bunu sana söyleyemem. Konu açılmadı. Ama korkuları yerindeymiş gibi görünüyordu. Tehlikedeydin."</p>

  <p class="calibre1">"Sence Dara, Jasra ve Luke’u biliyor muydu?"</p>

  <p class="calibre1">Omuz silkecek oldu, irkildi, vazgeçti.</p>

  <p class="calibre1">“Yine, kesin olarak bilmiyorum. Biliyorduysa da, bir sonraki sorunu da yanıtlayamam: Nereden biliyordu? Tamam mı?"</p>

  <p class="calibre1">"Tamam."</p>

  <p class="calibre1">Random konuşmasını tamamladı, Koz Kartı’nı eliyle örttü. Sonra döndü ve bir süre Vialle’ye baktı. Bir şey söyleyecek oldu, vazgeçti, bakışlarını kaçırdı. Bana baktı. O sırada Coral’ın inlediğini duydum ve doğrularak bakışlarımı kaçırdım.</p>

  <p class="calibre1">“Bir dakika, Merlin," dedi Random, “hemen gitmeden önce."</p>

  <p class="calibre1">Göz göze geldik. Öfkeli miydi, yoksa yalnızca meraklı mı, anlayamıyordum. Kaşların gerilmesi, gözlerin kısılması ikisini de ifade ediyor olabilirdi.</p>

  <p class="calibre1">"Efendim?" dedim.</p>

  <p class="calibre1">Yaklaştı, dirseğimi tuttu ve beni yataktan uzaklaştırarak yan odanın kapısına götürdü.</p>

  <p class="calibre1">"Vialle, bir süreliğine stüdyonu ödünç alıyorum," dedi.</p>

  <p class="calibre1">"Elbette," dedi Vialle.</p>

  <p class="calibre1">Beni içeri aldı ve kapıyı arkamızdan kapattı. Odanın karşısında Gerard’ınbir büstü düşmüş, kırılmıştı. Şimdiki projesi gibi görünen bir şey -benim hiç görmediğim çok kollu bir deniz yaratığı- stüdyonun uzak ucundaki çalışma alanını kaplıyordu.</p>

  <p class="calibre1">Random aniden bana döndü ve yüzümü inceledi.</p>

  <p class="calibre1">"Begma-Kasfha durumunu izliyor musun?" diye sordu.</p>

  <p class="calibre1">“Biraz," diye yanıt verdim. “Bili geçen gece kısaca anlattı. Eregnor’u falan."</p>

  <p class="calibre1">“Sana Kashfa’yı Altın Halka’ya alacağımızı ve Eregnor sorununu Kashfa’nın o arazi üzerindeki hakkını kabul ederek çözeceğimizi söyledi mi?"</p>

  <p class="calibre1">Bunu sorma tarzı hoşuma gitmemişti ve Bill'in başını belaya sokmak istemiyordum. Biz konuştuğumuzda o konu hâlâ gizli gibi görünüyordu. Bu yüzden, “Korkarım bu konudaki tüm ayrıntıları hatırlamıyorum," dedim.</p>

  <p class="calibre1">“Eh, bunu yapmayı planlıyordum," dedi Random. “Çoğunlukla bu tür garantiler vermeyiz -anlaştığımız bir ülkeyi diğerinin aleyhine kayırmak- ama Shadburne Dükü Arkans bizi, bir anlamda parmağında oynattı. Bizim amaçlarımız için olası en iyi devlet başkanıydı ve o kızıl saçlı kaltak, tablodan çıkınca, tahtı ele geçirmesi için ona yolu açtım. Ama beni biraz zorlayabileceğini biliyordu -çünkü tahta geçme sırası iki kez bozulmuşken tahtı kabul etmekle risk alıyor olacaktı- ve Eregnor’u istedi, ben de verdim."</p>

  <p class="calibre1">“Anlıyorum," dedim, “bunun benimle ilgisi dışında her şeyi anlıyorum."</p>

  <p class="calibre1">Başını çevirdi ve sol gözüyle beni inceledi.</p>

  <p class="calibre1">“Bugün taç giyme töreni yapılacaktı. Aslında, bir süre sonra giyinip, Koz Kartı ile oraya gidecektim..."</p>

  <p class="calibre1">“Geçmiş zaman kipi kullanıyorsun," dedim, benim için bıraktığı sessizliği doldurmak için.</p>

  <p class="calibre1">“Öyle, öyle," diye mırıldandı. Sırtını döndü, birkaç adım attı, ayağını kırık bir heykel parçasına koydu ve döndü. “İyi Dük şimdi ya öldü, ya tutsak edildi."</p>

  <p class="calibre1">"Ve taç giyme töreni olmayacak, öyle mi?" dedim.</p>

  <p class="calibre1">“Tam tersine," diye yanıtladı Random, hâlâ yüzümü inceleyerek.</p>

  <p class="calibre1">"Pes ediyorum," dedim. “Bana neler olup bittiğini söyle."</p>

  <p class="calibre1">"Bu sabah, şafakta bir darbe olmuş."</p>

  <p class="calibre1">"Saraydan mı?"</p>

  <p class="calibre1">"Muhtemelen. Ama dış askeri güçle desteklenmiş."</p>

  <p class="calibre1">"Bunlar olurken Benedict ne yapıyormuş?"</p>

  <p class="calibre1">“Dün, ben eve dönmeden hemen önce ona birlikleri çekmesini emrettim. Her şey istikrarlı görünüyordu ve Amber’den gelen savaş birliklerinin taç giyme töreni sırasında orada konuşlanmış olması iyi görünmezdi."</p>

  <p class="calibre1">“Doğru," dedim. “Demek birisi, Benedict gider gitmez girdi ve kral olacak adamı, yerel polise bunun hiç de hoş olmayacağını belirtme şansı vermeden alaşağı etti."</p>

  <p class="calibre1">Random ağır ağır başını salladı.</p>

  <p class="calibre1">“Aşağı yukarı öyle," dedi. “Şimdi, sence bu neden olmuş olabilir?"</p>

  <p class="calibre1">"Belki de yeni durum o kadar da tepkilerini çekmemiştir."</p>

  <p class="calibre1">Random gülümsedi ve parmaklarını şıklattı.</p>

  <p class="calibre1">“İlham verici," dedi. “İnsan neredeyse neler olup bittiğini bildiğini düşünecek."</p>

  <p class="calibre1">"İnsan yanılmış olurdu," dedim.</p>

  <p class="calibre1">“Bugün eski sınıf arkadaşın Lukas Raynard, Kashf’a’nın İlk Kral Rinaldo’su olacak."</p>

  <p class="calibre1">“Kahretsin," dedim. “Bu işi istediği hakkında en ufak bir fikrim bile yoktu. Bu konuda ne yapacaksın?"</p>

  <p class="calibre1">"Sanırım taç giyme töreninden kaytaracağım."</p>

  <p class="calibre1">"Dernek istediğim, daha uzun vadede."</p>

  <p class="calibre1">Random içini çekti ve dönüp molozları tekmeledi.</p>

  <p class="calibre1">“Demek istediğin, Benedict’i geri gönderip onu tahttan indirecek miyim?"</p>

  <p class="calibre1">"Tek sözcükle, evet."</p>

  <p class="calibre1">“Bu bizi oldukça kötü gösterir. Luke’un yaptığı bölgede süregelen <i class="calibre6">Graustark</i>, politikadan daha üstün değil. Biz içeri girip, hızla siyasi kargaşa olmaya giden bir şeyin düzelmesine yardım ettik. Bu çılgın bir generalin ya da ihtişam peşinde bir asilin yarım yamalak darbesi olsaydı bunu yine yapabilirdik.</p>

  <p class="calibre1">Ama Luke’un geçerli bir iddiası var ve aslında onunki Shadburne’ünkinden daha da güçlü. Aynı zamanda, sevilen biri.</p>

  <p class="calibre1">Genç, iyi bir görüntü veriyor. Geri dönecek olsak, öncekinden çok daha az mazeretimiz olurdu. Öyle de olsa, o kaltağın cani ruhlu oğlunu tahttan uzak tutmak için saldırgan denmeye razıydım. Ama Kashfa’daki adamım onun Vialle’nin koruması altında olduğunu söyledi. Ona sordum. Bunun doğru olduğunu, bu olurken senin de orada bulunduğunu ve Dworkin’in yaptığı operasyondan sonra bana söylemeyi planladığını söyledi. Şu anda, Dworkin’in kendi empati yeteneklerine ihtiyaç duyabileceğini düşünüyor. Ama ben bekleyemem. Bana neler olduğunu anlat."</p>

  <p class="calibre1">"İlk önce sen bana bir şeyi söyle."</p>

  <p class="calibre1">"Nedir o?"</p>

  <p class="calibre1">"Luke’u başa geçiren hangi askeri güç?"</p>

  <p class="calibre1">"Paralı askerler."</p>

  <p class="calibre1">"Dalt’ınkiler mi?"</p>

  <p class="calibre1">"Evet."</p>

  <p class="calibre1">“Tamam. Luke Amber Evi’ne karşı kan davasından vazgeçti," dedim: “Bunu geçen gece, Vialle ile konuşmasının ardından, kendi özgür iradesiyle yaptı. İşte ondan sonra Vialle ona yüzüğü verdi. O zaman bunun Julian’ın onu öldürmesini engellemek için olduğunu düşünmüştüm, çünkü hep beraber Arden’e inmek üzereydik."</p>

  <p class="calibre1">“Bu, Dalt’ın Luke ve Jasra ile ilgili sözde ültimatomuna karşılık vermek için miydi?"</p>

  <p class="calibre1">“Doğru. Aklıma her şeyin bir oyun olduğu hiç gelmedi. Luke ve Dalt’ı “bir araya getirmek için. Böylece gidip bir darbe ayarlayabileceklerdi. Bu, o dövüşün bile bir oyun olduğu anlamına geliyor ve şimdi düşününce, bu olmadan önce Luke, Dalt ile konuşma fırsatı buldu."</p>

  <p class="calibre1">Random elini kaldırdı.</p>

  <p class="calibre1">"Dur," dedi. “Geri dön ve baştan anlat."</p>

  <p class="calibre1">"Tamam."</p>

  <p class="calibre1">Anlattım. Bitirdiğim zaman ikimiz de stüdyoyu sayısız kez adımlamıştık.</p>

  <p class="calibre1">“Biliyor musun," dedi sonra, “bütün bu mesele, Jasra’nın mobilya olarak kariyerinden önce planladığı bir şey olabilirmiş gibi geliyor."</p>

  <p class="calibre1">“Bu düşünce benim aklıma da geldi," dedim, nerede olduğunu sormayacağını umarak. Ve Kale’ye saldırmamızın ardından Luke hakkındaki bilgiye gösterdiği tepkiyi daha fazla düşündükçe, yalnızca neler olup bittiğini bildiğine değil, o sırada Luke ile benden sonra, daha yeni temas etmiş olduğuna da daha fazla inanıyordum.</p>

  <p class="calibre1">Oldukça kolay olurdu." dedi Random. “Dalt eski emirler altında hareket ediyor olmalı. Luke’u nasıl ele geçireceğini ya da yem talimat için Jasra’yı nasıl bulacağını bilmediğinden Amber’e o sahte saldırıyı yaptı. Benedict onu, aynı beceri ve daha fazla etkiyle yeniden püskürtebilirdi."</p>

  <p class="calibre1">“Doğru. Sanırım konu cesarete gelince şeytana hakkını teslim etmelisin. Aynı zamanda, Luke da bir sürü hızlı planlama yapmış ve o ayarlanmış dövüşü Arden’deki kısa görüşmeleri sırasında planlamış olmalı. Yani orada kontrol ondaydı ve bizi tutsak olduğuna inandırdı, böylece Kashfa için tehdit olduğu fikrini aklımızdan çıkardı. Bu şekilde bakmak istersen."</p>

  <p class="calibre1">"Başka hangi şekilde bakabilirim?"</p>

  <p class="calibre1">“Şey, senin de dediğin gibi, taht iddiası pek de haksız sayılmaz. Ne yapmak istiyorsun?"</p>

  <p class="calibre1">Random şakaklarını ovaladı.</p>

  <p class="calibre1">“Peşine takılmak, taç giymesini önlemek oldukça nahoş bir hareket olurdu," dedi. “Ama ilk önce, meraklandım. Bu adamın büyük bir yalancı olduğunu söylüyorsun. Oradaydın. Vialle’yi onu koruması altına alması için kandırdı mı?"</p>

  <p class="calibre1">“Hayır, kandırmadı," dedim. “Vialle’in davranışı benim kadar onu da şaşırtmış gibiydi. Şerefinin tatmin olduğunu hissettiği için, bir ölçüye kadar annesi tarafından kullanıldığı için ve benimle olan dostluğu yüzünden kan davasından vazgeçti. Bunu koşulsuz yaptı. Ben hâlâ Vialle’nin kan davasını bitirmek için yüzüğü ona verdiğini düşünüyorum, böylece hiçbirimiz Luke’un peşine düşmeyecektik."</p>

  <p class="calibre1">“Bu tam ona göre bir şey," dedi Random. “Vialle’den yararlandığını düşünseydim, bizzat kendim peşine düşecektim. Bu durumda bu utanç, kastedilmemiş bir şey ve sanırım bununla yaşayabilirim. Ben taht için Arkans’ı destekledim ve adam son dakikada, karımın koruması altındaki biri tarafından bir kenara itildi. Burada, her şeyin merkezinde bir bölünmüşlük varmış gibi görünüyor ve bu izlenimi vermekten nefret ediyorum."</p>

  <p class="calibre1">“Luke’un çok uzlaşmacı olacağını hissediyorum. Tüm bu ayrıntıları takdir ettiğini bilecek kadar iyi tanırım onu. Amber’in, her düzeyde kolayca anlaşacağı bir adam olacağını tahmin ediyorum."</p>

  <p class="calibre1">"İddiaya girerim öyle olur. Neden olmasın ki?"</p>

  <p class="calibre1">"Sebep yok," dedim. “O anlaşmaya şimdi ne olacak?"</p>

  <p class="calibre1">Random gülümsedi.</p>

  <p class="calibre1">“Ben kancadan kurtuldum. Eregnor şartları konusunda kendimi hiç rahat hissetmemiştim. Artık, eğer bir anlaşma olacaksa, biz ona başlangıçtan beri dahil oluyoruz. Ama bir anlaşmaya ihtiyacımız olacağından emin bile değilim. Hepsinin canı cehenneme."</p>

  <p class="calibre1">"İddiaya girerim Arkans hâlâ hayattadır," dedim.</p>

  <p class="calibre1">“Sence Luke kendisine Altın Halka statüsü vermem için onu rehin mi tutuyor?"</p>

  <p class="calibre1">Omuzlarımı silktim.</p>

  <p class="calibre1">"Arkans’a ne kadar yakınsın?"</p>

  <p class="calibre1">“Eh, onun için bu şeyi ayarladım ve kendimi ona borçlu hissediyorum. Ama o kadar da borçlu hissetmiyorum."</p>

  <p class="calibre1">"Bu anlaşılabilir bir şey."</p>

  <p class="calibre1">“Böyle bir zamanda Kashfa gibi ikinci dereceden bir güce yaklaşmak bile Amber için yüz kızartıcı olur."</p>

  <p class="calibre1">“Doğru," dedim “ve aynı zamanda, Luke henüz resmi olarak devletin başı değil."</p>

  <p class="calibre1">“Ama ben olmasam Arkans hâlâ villasında hayatın tadını çıkarıyor olacaktı ve Luke gerçekten senin dostunmuş gibi görünüyor. Entrikalar çeviren bir dost, ama yine de dost."</p>

  <p class="calibre1">“Bunu Tony Price’ın atomik heykelinin yaklaşan tartışması sırasında belirtmemi ister misin?"</p>

  <p class="calibre1">Başını salladı.</p>

  <p class="calibre1">“Sanat tartışmanı kısa sürede yapman gerektiğini hissediyorum. Aslında, dostunun taç giyme törenine katılman uygunsuz görülmez. Kişisel bir davranış olarak. İkili mirasın burada işimize yarar ve Luke yine de şereflendirilmiş olur."</p>

  <p class="calibre1">"Öyle olsa bile, iddiaya girerim o anlaşmayı istiyordur."</p>

  <p class="calibre1">“Onu bahşetmeye eğilimli olsak bile, ona Eregnor’u garanti edemeyiz."</p>

  <p class="calibre1">"Anlıyorum."</p>

  <p class="calibre1">"Ve bizim adımıza söz verme yetkin yok."</p>

  <p class="calibre1">"Bunu da anlıyorum."</p>

  <p class="calibre1">“O zaman neden biraz temizlenmiyor ve gidip bu konuda onunla konuşmuyorsun? Odan uçurumun hemen ötesinde. Duvardaki delikten çıkabilir, sağlam olduğunu fark ettiğim bir kirişin üzerinden geçebilirsin."</p>

  <p class="calibre1">“Tamam, giderim," diye yanıt verdim, o tarafa ilerlerken.</p>

  <p class="calibre1">"Ama önce tamamen konu dışı bir soru."</p>

  <p class="calibre1">"Evet?"</p>

  <p class="calibre1">"Son zamanlarda babam döndü mü?"</p>

  <p class="calibre1">“Bildiğim kadarıyla hayır," dedi, başını ağır ağır iki yana sallayarak. “Elbette, hepimiz istediğimiz takdirde geliş gidişlerimizi çok iyi saklamayı beceririz. Ama buralarda olsa bana haber verirdi sanırım."</p>

  <p class="calibre1">“Sanırım öyle," dedim ve dönüp, uçurumun kenarından geçerek, duvardan çıktım.</p>
</body>
</html>
