<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 3</b></span></h2>

  <p class="calibre1">Ne kadar uyudum, bilmiyorum. Suhuy’un ismimi tekrarlamasıyla uyandım.</p>

  <p class="calibre1">"Merlin, Merlin," dedi. “Gökyüzü beyaz."</p>

  <p class="calibre1">"Ve dolu bir gün beni bekliyor," diye yanıt verdim. “Biliyorum. Gecem de doluydu."</p>

  <p class="calibre1">"Demek sana ulaştı."</p>

  <p class="calibre1">"Ne?"</p>

  <p class="calibre1">"Zihnini aydınlanmaya açmak için gönderdiğim küçük bir büyü. Seni tahminler ve şüphelerle yormak yerine, içindeki yanıtlara götüreceğini umuyordum."</p>

  <p class="calibre1">"Aynalar Koridoru’ndaydım."</p>

  <p class="calibre1">"Hangi şekilde geleceğini bilmiyordum."</p>

  <p class="calibre1">"Gerçek miydi?"</p>

  <p class="calibre1">"Bu tür şeylerin olduğu kadar."</p>

  <p class="calibre1">"Eh, teşekkürler sanırım. Aklıma Gryll’in senin beni annemden önce görmek istediğini söylemesi geldi."</p>

  <p class="calibre1">"Onunla görüşmeden önce ne kadar çok şey bildiğini görmek istiyordum. Seçme özgürlüğünü korumak istiyordum."</p>

  <p class="calibre1">"Ne diyorsun?"</p>

  <p class="calibre1">"Seni tahtta görmek istediğinden eminim."</p>

  <p class="calibre1">Doğrulup oturdum ve gözlerimi ovaladım.</p>

  <p class="calibre1">"Sanırım bu mümkün," dedim.</p>

  <p class="calibre1">"Bunu gerçekleştirmek için ne kadar ileri gider, bilemiyorum. Onun planlarına maruz kalmadan önce kendi kararını vermen için sana bir fırsat tanımak istedim. Bir fincan çay alır mısın?"</p>

  <p class="calibre1">"Evet, teşekkürler."</p>

  <p class="calibre1">Sunduğu kupayı kabul ettim ve dudaklarıma kaldırdım.</p>

  <p class="calibre1">"İstekleri hakkındaki tahminlerin dışında annem hakkında ne diyorsun?" diye sordum.</p>

  <p class="calibre1">Başını iki yana salladı.</p>

  <p class="calibre1">"Programı ne kadar hareketli, bilmiyorum," dedi, “eğer kastettiğin buysa. Ve onunla ya da bir başkasıyla bağlantılıysa, geldiğinde üzerinde olan büyü soldu."</p>

  <p class="calibre1">"Senin işin mi?"</p>

  <p class="calibre1">Başını salladı.</p>

  <p class="calibre1">Bir yudum daha aldım.</p>

  <p class="calibre1">"Kuyruğun başına bu kadar yakın olduğumu bilmiyordum," diye ekledim. “Jurt dördüncü ya da beşinci sırada, değil mi?"</p>

  <p class="calibre1">Başını salladı.</p>

  <p class="calibre1">"Çok dolu bir gün olacağını hissediyorum," dedim.</p>

  <p class="calibre1">"Çayını bitir," dedi “ve sonra beni takip et."</p>

  <p class="calibre1">Uzak duvardaki ejderha desenli duvar halısının içinden geçip kayboldu.</p>

  <p class="calibre1">Kupamı tekrar kaldırırken sol bileğimdeki parlak bilezik çözüldü ve bana doğru süzüldü, örgü görünüşünü kaybetti, saf ışıktan bir halka oldu. Tarçın kokusunun zevkini çıkarırmış gibi dumanı tüten çayın üzerinde durdu.</p>

  <p class="calibre1">"Selam, Hayalet," dedim. “Neden o şekilde bileğime sarıldın?"</p>

  <p class="calibre1">"Normalde taktığın o ip parçası gibi görünmek için," dedi. "Bu etkiden hoşlandığını düşündüm."</p>

  <p class="calibre1">"Demek istediğim, bunca zamandır ne yapıyordun?"</p>

  <p class="calibre1">"Yalnızca dinliyordum, Baba. Nasıl faydam dokunabileceğini görmek için. Bu kişilerin hepsi akraban mı?"</p>

  <p class="calibre1">"Şimdiye dek karşılaştıklarımız, evet."</p>

  <p class="calibre1">"Onların aleyhine konuşmak için Amber’e dönmemiz şart mı?"</p>

  <p class="calibre1">"Hayır, burada, Saraylar’da da yapılabilir." Bir yudum daha çay aldım. “Aklında özellikle kötü bir his mi var, yoksa bu yalnızca genel bir soru mu?"</p>

  <p class="calibre1">"Annene ve ağabeyin Mandor’a güvenmiyorum. Benim büyükannem ve amcam olsalar da. Sanırım sana bir tuzak hazırlıyorlar. “</p>

  <p class="calibre1">"Mandor bana karşı hep iyi oldu."</p>

  <p class="calibre1">"...Ve dayın Suhuy son derece sağlam görünüyor, ama bana Dworkin’i çok hatırlatıyor. Bir sürü içsel kargaşaya sahip ve her an keçileri kaçırabilecek durumda olabilir mi?"</p>

  <p class="calibre1">"Umarım değildir," dedim. “Hiç keçileri kaçırmadı."</p>

  <p class="calibre1">"Eyvah, o zaman büyüyor ve bu bir gerilim zamanı."</p>

  <p class="calibre1">"Bu pop psikoloji bilgisini nereden edindin?"</p>

  <p class="calibre1">"Gölge Dünya’nın büyük psikologlarını inceliyordum. İnsanı anlamak için süren çabalarımın bir parçası. Mantıksız kısımlarını öğrenme zamanının geldiğini fark ettim."</p>

  <p class="calibre1">"Bütün bunlara sebep olan ne?"</p>

  <p class="calibre1">"Mücevher’de karşılaştığım, Desen’in daha yüksek kopyası, aslında. Anlayamadığım kısımları vardı. Bu beni kaos teorisini düşünmeye itti, sonra Menninger’e ve bilinçteki göstergeleri hakkında tüm diğerlerine."</p>

  <p class="calibre1">"Sonuç olarak?"</p>

  <p class="calibre1">"Artık daha akıllıyım."</p>

  <p class="calibre1">"Desen hakkında, demek istiyorum."</p>

  <p class="calibre1">"Evet. Ya kendisinde, tıpkı canlı varlıklarda olduğu gibi bir mantıksızlık unsuru var, ya da öyle bir türden zeka ki, süreçleri daha aşağı varlıklara mantıksız geliyor. Pratik açıdan, iki açıklama da aynı şey demek."</p>

  <p class="calibre1">"Tasarladığım bazı testleri uygulama fırsatını hiç bulamadım, ama kendin hakkındaki bilginle, senin de bu tür bir kategoriye girdiğini söyleyebilir misin?"</p>

  <p class="calibre1">"Ben mi? Mantıksız mı? Bu fikir hiç aklıma gelmedi. Nasıl olabileceğini göremiyorum."</p>

  <p class="calibre1">Çayımı bitirdim ve bacaklarımı yatağın kenarından sarkıttım.</p>

  <p class="calibre1">"Çok kötü," dedim. “Sanırım bir ölçüde bizi gerçekten insan yapan şey bu -bu ve bunun kendimizde olduğunu fark etmek, elbette."</p>

  <p class="calibre1">"Gerçekten mi?"</p>

  <p class="calibre1">Ayağa kalktım ve giyinmeye başladım.</p>

  <p class="calibre1">"Evet, ve onu kendi içimizde kontrol etmek zeka ve yaratıcılıkla ilgili bir şey olabilir."</p>

  <p class="calibre1">"Bu konuyu çok yakından incelemem gerekecek."</p>

  <p class="calibre1">"Yap bunu," dedim, çizmelerimi çekerken “ve bulgularını bana anlat."</p>

  <p class="calibre1">Giyinmeye devam ederken sordu, “Gökyüzü mavi olduğunda ağabeyin Mandor’la birlikte kahvaltı mı edeceksin?"</p>

  <p class="calibre1">"Evet," dedim.</p>

  <p class="calibre1">"Ve daha sonra annenle öğle yemeği yiyeceksin."</p>

  <p class="calibre1">"Bu doğru."</p>

  <p class="calibre1">"Daha da sonra, merhum kralın cenazesine katılacaksın."</p>

  <p class="calibre1">"Evet."</p>

  <p class="calibre1">"Seni korumam için bana ihtiyacın var mı?"</p>

  <p class="calibre1">"Akrabalarımın yanında güvende olacağım. Hayalet. Sen onlara güvenmesen bile."</p>

  <p class="calibre1">"Katıldığın son cenaze bombalanmıştı."</p>

  <p class="calibre1">"Bu doğru. Ama o Luke’tu ve son vermeye yemin etti. Sorun çıkmayacak. Etrafı görmek istiyorsan, git."</p>

  <p class="calibre1">"Tamam," dedi. “İstiyorum."</p>

  <p class="calibre1">Kalktım ve odayı aşıp ejderhanın önünde durdum.</p>

  <p class="calibre1">"Bana Logrus’a giden yolu söyleyebilir misin?" diye sordu Hayalet.</p>

  <p class="calibre1">"Şaka mı yapıyorsun?"</p>

  <p class="calibre1">"Hayır," dedi. “Desen’i gördüm, ama Logrus'un yerini hiç görmedim. Onu nerede tutuyorsunuz?"</p>

  <p class="calibre1">"Sana bundan daha iyi hafıza işlevleri verdim sanıyordum. O şeyle son karşılaştığında onu fena halde kızdırdın."</p>

  <p class="calibre1">"Sanırım öyle. Sence kin besliyor mudur?"</p>

  <p class="calibre1">"Aslında evet. Ama düşününce, evet. Ondan uzak dur."</p>

  <p class="calibre1">"Bana kaos faktörünü, mantıksız olanı incelememi öğütledin."</p>

  <p class="calibre1">"Ama intihar etmeni öğütlemedim. Sana çok emek verdim."</p>

  <p class="calibre1">"Ben de kendime değer veriyorum. Ve hayatta kalma dürtüsüne sahip olduğumu biliyorsun. Tıpkı organik varlıklar gibi."</p>

  <p class="calibre1">"Asıl merak ettiğim yargı yeteneğin."</p>

  <p class="calibre1">"Yeteneklerim hakkında çok şey biliyorsun."</p>

  <p class="calibre1">"Bazı yerlerden kaçmak konusunda iyi olduğun doğru."</p>

  <p class="calibre1">"Ve bana düzgün bir eğitim borcun var."</p>

  <p class="calibre1">"Bunu düşüneyim."</p>

  <p class="calibre1">"Yalnızca beni oyalıyorsun. Sanırım kendim bulabilirim."</p>

  <p class="calibre1">"Güzel. Git o zaman."</p>

  <p class="calibre1">"Bulmak o kadar mı zor?"</p>

  <p class="calibre1">"Her şeyi bilme konusunda pes etmiştin, unuttun mu?"</p>

  <p class="calibre1">"Baba, bence onu görmeliyim."</p>

  <p class="calibre1">"Seni oraya götürecek zamanım yok."</p>

  <p class="calibre1">"Bana yolu göster yeter. Kendimi saklamak konusunda iyiyimdir."</p>

  <p class="calibre1">"Bunu kabul ediyorum. Tamam. Suhuy Logrus’un Koruyucusu’dur. Bir mağarada duruyor, bir yerlerde. Bildiğim tek yol buradan başlıyor."</p>

  <p class="calibre1">"Nerede?"</p>

  <p class="calibre1">"Dokuz kadar dönemeç var. Üzerine bir görüş koyacağım, o yol gösterir."</p>

  <p class="calibre1">"Büyülerin benim gibi bir şeyi etkiler mi, bilmiyorum-"</p>

  <p class="calibre1">Yüzük -pardon, çubuklu- aracılığıyla uzandım ve takip etmesi gereken yolların haritası üzerine bir dizi siyah yıldız yerleştirdim, onun önüne, Logrus görüşümün içine astım ve, “Seni ben tasarladım. Bu büyüyü de ben tasarladım," dedim.</p>

  <p class="calibre1">"Ah, evet," diye yanıt verdi Hayalet. “Birden kendimi ulaşamadığım verilere sahipmişim gibi hissetmeye başladım."</p>

  <p class="calibre1">"Doğru zamanlarda sana görünecek. Kendini sol işaret parmağımda bir yüzük gibi göster. Biraz sonra bu odadan çıkacağız ve başkalarından geçeceğiz. Doğru yola ulaştığımızda işaret ederek sana göstereceğim. O yönde ilerle, yol üzerinde seni bir başka yere götürecek bir şeyin içinden geçeceksin. Oralarda bir yerde, dönmen gereken bir sonraki yönü gösteren siyah bir yıldız göreceksin. Sonra bir başka yer ve başka bir yıldız, vesaire. Sonunda, Logrus’u barındıran mağaraya çıkacaksın. Kendini olabildiğince iyi sakla ve gözlemlerini yap. Geri dönmek istediğinde süreci tersine takip et."</p>

  <p class="calibre1">Hayalet küçüldü ve parmağıma uçtu.</p>

  <p class="calibre1">"Beni daha sonra bul ve deneyimlerini anlat."</p>

  <p class="calibre1">"Ben de bunu planlıyordum." dedi minik sesi. “Şimdiki olası paranoyana katkıda bulunmak istemem."</p>

  <p class="calibre1">"Aferin," dedim.</p>

  <p class="calibre1">Odayı aştım ve ejderhaya girdim.</p>

  <p class="calibre1">Bir penceresi dağlara bakan küçük bir oturma odasına çıktım; diğer pencere bir çöle bakıyordu. Çevrede kimse yoktu ve uzun bir koridora adım attım. Evet, tıpkı hatırladığım gibi.</p>

  <p class="calibre1">Koridor boyunca yürüdüm, bir dizi odayı geçtim, sonunda solumda kalan bir kapıya geldim. Kapıyı açtığım zaman bir paspas, süpürge, kova, fırça, bir yığın temizlik bezi, bir lavabo koleksiyonuyla karşılaştım. Evet, hatırladığım gibi. Sağımdaki raflara işaret ettim.</p>

  <p class="calibre1">"Siyah yıldızı bul," dedim.</p>

  <p class="calibre1">"Sen ciddi misin?" dedi küçük ses.</p>

  <p class="calibre1">"Git ve gör."</p>

  <p class="calibre1">İşaret parmağımdan bir ışık akımı çıktı, raflara yaklaşırken çarpıldı, öylesine ince bir çizgi oldu ki, artık görülmüyordu.</p>

  <p class="calibre1">"İyi şanslar," diye fısıldadım, sonra sırtımı döndüm.</p>

  <p class="calibre1">Doğru şeyi yapıp yapmadığımı merak ederek kapıyı kapattım, zaten sonunda kendisinin gidip kesinlikle Logrus’u bulacağı düşüncesiyle kendimi teselli ettim. Bu cephede ne olacaksa olacaktı. Ve neler öğreneceğini merak ediyordum.</p>

  <p class="calibre1">Döndüm ve küçük oturma odasına gittim. Bir süre yalnız kalmak için son fırsatım olabilirdi ve bundan yararlanmaya kararlıydım. Bir yastık yığınının üzerine oturdum ve Koz Kartlarımı çıkardım. Desteyi hızla karıştırdım ve Amber’deki o son, telaşlı günde Coral’ı çizdiğim kartı buldum. Kart soğuyuncaya kadar hatlarını inceledim.</p>

  <p class="calibre1">İmge üç boyuta dönüştü ve sonra kayıp gitti ve parlak bir akşamüstünde, onu bir tezgahtar kalabalığının çevresinden dolaştırmak için elini tutarak Amber sokaklarında yürüyen kendimi gördüm. Sonra Kolvir’in yüzünde aşağı indik. Önümüzde parlak bir deniz ve gelip geçen martılar vardı. Sonra kafe, duvara çarpan masa...</p>

  <p class="calibre1">Kartı elimle kapadım. Uyuyordu, rüya görüyordu. Bir başkasının rüyalarına bu şekilde girmek tuhaf. Kendimi orada bulmak daha da tuhaf. Elbette, zihnimin dokunuşu bilinçaltındaki anıları uyandırmış olabilirdi... Hayatın küçük bilmecelerinden biri. Kendisini nasıl hissettiğini sormak için zavallı kızcağızı uyandırmaya gerek yok. Luke’u arayıp, onun nasıl olduğunu sorabileceğimi düşündüm. Kartını aramaya başladım, sonra tereddüt ettim. Oldukça meşgul olmalıydı, hükümdar olarak ilk günleriydi bunlar. Ve Coral’ın dinlenmekte olduğunu zaten biliyordum. Luke’un kartıyla oynamayı bırakıp sonunda kenara ittiğimde, altındaki ortaya çıktı.</p>

  <p class="calibre1">Gri, gümüş ve siyah... Yüzü, benimkinin daha yaşlı ve bir şekilde daha sert bir uyarlamasıydı. Corwin, babam, bana bakıyordu. Zihnim, bir sonuç alamadan, ağrıyan düğümler haline gelinceye kadar kaç kez o karta bakarak terlemiş ve ona ulaşmaya çalışmıştım? Diğerleri bunun, babamın ölmüş olabileceği ya da iletişimi engellemekte olduğu anlamına gelebileceğini söylemişti. Ve sonra tuhaf bir hisse kapıldım. Kendi hikayesini hatırladım, özellikle de Koz Kartı aracılığıyla Brand’e ulaşmaya çalıştığını, uzak bir gölgede tutsak edildiği için bunu önce yapamadığını söylediğini. Sonra, Saraylar kanalıyla uzanmak için gösterdiği çabaları ve büyük mesafenin yol açtığı zorluğu hatırladım. Ya, ölmüş veya beni engelliyor olmak yerine, benim çaba gösterdiğim yerlerden çok uzaktaysa?</p>

  <p class="calibre1">Ama o zaman, Gölge’deki gecede yardımıma gelen, beni gölgeler arasındaki o tuhaf yere ve başıma gelen garip maceralara taşıyan kimdi? Ve Aynalar Koridoru’nda bana nasıl göründüğü hakkında tamamen kararsız olsam da, daha sonra Amber Şatosu’nda bulunduğunu işaret eden belirtiler bulmuştum. O mekanlardan herhangi birinde bulunmuşsa, demek o kadar uzakta değildi. Ve bu da yalnızca beni bloke ediyor olduğu anlamına gelebilirdi ve ona ulaşmak için yeni bir teşebbüs aynı ölçüde sonuçsuz kalacaktı. Yine de, ya bütün o olayların başka açıklamaları varsa ve...</p>

  <p class="calibre1">Kart dokunuşum altında soğuyor gibiydi. Hayal mi görüyordum, yoksa bakışlarımın gücü onu eyleme mi geçirmişti?</p>

  <p class="calibre1">Zihnimde uzandım, odaklandım. Ben bunu yaparken daha da soğur gibi oldu.</p>

  <p class="calibre1">"Baba?" dedim. “Corwin?"</p>

  <p class="calibre1">Daha da soğuk ve ona dokunan parmak uçlarımda bir karıncalanma. Koz Kartı iletişiminin başlangıcı gibiydi. Saraylar’a, Amber’e olduğundan çok daha yâkın olabilirdi, artık daha ulaşılabilir bir yerde...</p>

  <p class="calibre1">"Corwin," diye tekrarladım. “Benim, Merlin. Merhaba." imgesi kaydı, hareket eder göründü. Ve sonra kart tamamen karardı.</p>

  <p class="calibre1">Ama soğuk kaldı ve sessiz iletişim gibi bir his vardı, tıpkı bir telefon konuşmasında uzun bir sessizlik gibi.</p>

  <p class="calibre1">"Baba? Orada mısın?"</p>

  <p class="calibre1">Karttaki siyahlık derinlik kazandı. Ve derinliğin içinde, bir şey kıpırdanıyor gibiydi.</p>

  <p class="calibre1">"Merlin?" Sözcük hafifti, ama ismimi söyleyenin onun sesi olduğundan emindim. “Merlin?"</p>

  <p class="calibre1">Derinliğin içindeki hareket gerçekti. Bir şey bana doğru fırladı.</p>

  <p class="calibre1">Karttan yüzüme fırladı, kanatlarını vurarak gakladı, karga ya da kuzgun, kara, kara.</p>

  <p class="calibre1">"Yasak!" diye haykırdı. “Yasak! Geri dön! Çekil!"</p>

  <p class="calibre1">Kartlar elimden saçılırken başımın çevresinde çırpındı.</p>

  <p class="calibre1">"Uzak dur!" diye cıyakladı, odada dolanarak. “Yasak yer!"</p>

  <p class="calibre1">Kapıdan geçti ve onu takip ettim. Ama gözümden kaybolduğu sırada yok olmuş gibiydi.</p>

  <p class="calibre1">"Kuş!" diye bağırdım. “Geri dön!"</p>

  <p class="calibre1">Ama yanıt gelmedi, başka kanat vuruşu duyulmadı. Diğer odalara baktım ve hiçbirinde yaratıktan iz yoktu.</p>

  <p class="calibre1">"Kuş...?"</p>

  <p class="calibre1">"Merlin! Sorun ne?" Bu yukarıdan, yüksekten gelmişti.</p>

  <p class="calibre1">Başımı kaldırdığımda, titrek bir ışık perdesinin arkasında, kristal bir merdivenden inen Suhuy’u gördüm. Arkası yıldızlarla doluydu.</p>

  <p class="calibre1">"Yalnızca bir kuş arıyordum," diye yanıt verdim.</p>

  <p class="calibre1">"Ah," dedi, düzlüğe uzanıp, sonradan silkelenerek kendini yok eden ve merdiveni de yanında götüren bir perdeden geçerek. “Özel bir kuş mu?"</p>

  <p class="calibre1">"İri, siyah bir kuş," dedim. “Konuşan cinsten."</p>

  <p class="calibre1">Başını salladı.</p>

  <p class="calibre1">"Bir tane çağırabilirim," dedi.</p>

  <p class="calibre1">"Bu özel bir kuştu," dedim.</p>

  <p class="calibre1">"Kaybetmene üzüldüm."</p>

  <p class="calibre1">Koridorda yürüdük, sola döndüm ve oturma odasına yöneldim.</p>

  <p class="calibre1">"Her yerde Koz Kartları," dedi dayım, "Bir tanesini kullanmaya çalışıyordum ve karardı, içinden kuş çıktı ve 'Yasak!' diye bağırdı. O sırada kartları düşürdüm."</p>

  <p class="calibre1">"Anlaşılan aradığın kişi eşek şakası yapmış," dedi, “ya da büyü altında."</p>

  <p class="calibre1">Diz çöktük ve kartları toplamama yardım etti.</p>

  <p class="calibre1">"İkincisi daha olası görünüyor," dedim. “Babamın kartıydı. Uzun süredir onu bulmaya çalışıyorum ve en yaklaştığım sefer bu. Aslında, kuş araya girmeden önce karartının içinden sesini duydum."</p>

  <p class="calibre1">"Büyüyle de korunan, karanlık bir yere kapatılmış gibi geliyor kulağa."</p>

  <p class="calibre1">"Elbette!" dedim, destemi düzeltip kutusuna koyarak.</p>

  <p class="calibre1">Mutlak karanlıkta Gölge nesnesi kaydıramazsınız. Kanımızdan birinin tutsaklıktan kaçmasını önlemek için körlük kadar etkilidir. Bu, son deneyimime bir mantık unsuru katıyordu.</p>

  <p class="calibre1">Corwin’i devre dışı bırakmak isteyen biri onu çok karanlık bir yerde tutmak zorundaydı.</p>

  <p class="calibre1">"Babamla hiç tanıştın mı?" diye sordum.</p>

  <p class="calibre1">"Hayır," diye yanıt verdi Suhuy. “Savaşın sonunda Saraylar’a kısa bir ziyaret yaptığını anlıyorum. Ama onunla tanışma zevkine varamadım."</p>

  <p class="calibre1">"Burada yaptıklarını duydun mu?"</p>

  <p class="calibre1">"Sanırım, barış anlaşmasından önce, Random ve diğer Amberlilerle birlikte, Swayhill ve danışmanlarıyla bir toplantı yapmış. Bundan sonra, kendi yoluna gittiğini anlıyorum ve bunun onu nereye götürmüş olabileceğini hiç işitmedim."</p>

  <p class="calibre1">"Ben de Amber’de bu kadarını duydum," dedim. “Acaba... Son savaşın sonuna doğru bir asili -Lord Borel’i- öldürmüştü. Borel’in akrabalarının peşine düşmüş olması mümkün mü?"</p>

  <p class="calibre1">Sivri dişlerini iki kez tıkırdattı, sonra dudaklarını büzdü.</p>

  <p class="calibre1">"Hendrake Evi..." diye mırıldanarak düşündü. “Sanmam. Büyükannen bir Hendrake’ydi..."</p>

  <p class="calibre1">"Biliyorum," dedim. “Ama benim onlarla fazla ilişkim olmadı. Helgram ile bir anlaşmazlık..."</p>

  <p class="calibre1">"Hendrake Yolları daha çok askeri türdendir," diye devam etti. “Savaşın ihtişamı. Askeri onur, bilirsin. Savaşta olan bir şey için barışta kin beslediklerini düşünemiyorum,"</p>

  <p class="calibre1">Babamın hikayesini hatırlayarak sordum, “Ölümünü onursuz saysalar bile mi?"</p>

  <p class="calibre1">"Bilmiyorum," dedi buna. “Özel sorular üzerine tavırlarını tahmin etmek güç."</p>

  <p class="calibre1">"Şimdi Hendrake Evi’nin başı kim?"</p>

  <p class="calibre1">"Düşes Belissa Minobee."</p>

  <p class="calibre1">"Dük, kocası Larsus... Ona ne oldu?"</p>

  <p class="calibre1">"Desendüşüşü’nde öldü. Sanırım Amber’den Prens Julian öldürdü onu."</p>

  <p class="calibre1">"Ve Borel onların oğluydu."</p>

  <p class="calibre1">"Evet."</p>

  <p class="calibre1">"Of. İkisi birden. Bilmiyordum."</p>

  <p class="calibre1">"Borel’in iki erkek kardeşi, bir üvey erkek kardeşi, bir üvey kız kardeşi, pek çok amcası, dayısı, halası, teyzesi, kuzenleri var. Evet, büyük bir Ev. Ve Hendrake kadınları da erkekleri kadar cesurdur."</p>

  <p class="calibre1">"Evet, elbette. 'Bir Hendrake Kızı ile Evlenme Sakın,' gibi şarkılar var. Buradayken Corwin’in Hendrakelerle işi olup olmadığını öğrenmenin yolu var mı?"</p>

  <p class="calibre1">"Biraz soruşturabiliriz, ama uzun zaman oldu. Anılar solar, izler soğur. Kolay değil."</p>

  <p class="calibre1">Başını salladı.</p>

  <p class="calibre1">"Mavi göğe ne kadar var?" diye sordum.</p>

  <p class="calibre1">"Çok az," dedi.</p>

  <p class="calibre1">"O zaman Mandoryolları’na koyulsam iyi olacak. Ağabeyime onunla kahvaltı edeceğime söz verdim."</p>

  <p class="calibre1">"Seninle daha sonra görüşürüz," dedi. “Daha önce olmasa da cenazede."</p>

  <p class="calibre1">"Evet," dedim. “Herhalde temizlenip üstümü değişsem iyi olacak."</p>

  <p class="calibre1">Odama döndüm, bir lavabo dolusu su, sabun, diş fırçası ve traş bıçağı çağırdım; bir de gri pantolon, siyah çizmeler ve kemer, mor gömlek ve eldivenler, kömür karası pelerin, yeni bir kılıç ve kın. Kendimi toplum içine çıkabilir bir hale soktuğumda, ormanlı bir açıklıktan konuk odasına geçtim. Oradan bir geçide çıktım. Aniden bir uçurumda sona eren sekiz yüz metrelik dağ yolundan sonra bir iplik çağırdım ve uçurumu onun üstünde geçtim. Sonra doğrudan Mandoryolları’na yöneldim, iki güneş altındaki mavi bir kumsalda yüz metre kadar ilerledim. Sağa döndüm, hatırladığım bir taş kemerden, kaynayan bir lav tarlasından, siyah bir obsidiyen duvardan geçtim. Bu beni, bir mezarlığın köşesinden dönüp küçük bir köprüyü geçtikten ve Kenar boyunca birkaç adım attıktan sonra hoş bir mağaraya, Mandoryolu’nun kabul salonuna götürdü.</p>

  <p class="calibre1">Solumdaki duvarın bütünü tamamen ağır alevlerden oluşmuştu; sağımdaki, geri dönülmez bir yola açılıyordu. Aydınlatması dışında, çevrede dolanan ve birbirlerini yiyen parlak şeyleri barındıran bir deniz dibi hendeği manzarası sunuyordu.</p>

  <p class="calibre1">Mandor ilerideki bir kütüphanenin önünde, insan şeklinde oturuyordu. Siyah ve beyazlara bürünmüştü, ayaklarını bir pufa dayamıştı, elinde benim verdiğim, Robert Hass’ın Övgüsünün bir kopyası vardı.</p>

  <p class="calibre1">Başını kaldırıp gülümsedi.</p>

  <p class="calibre1">"'Ölümün köpekleri benden korkuyor,'" dedi. “Güzel dize.</p>

  <p class="calibre1">Bu devir nasılsın?"</p>

  <p class="calibre1">"Sonunda dinlendim," dedim. “Ya sen?"</p>

  <p class="calibre1">Kitabı, tam o sırada süzülerek yaklaşan küçük, bacakları olmayan bir sehpaya bıraktı ve ayağa kalktı. Açıkça, beni beklediği için kitabı okuyor olması gerçeği, övgüsüne gölge düşürmüyordu. O hep böyle olmuştu.</p>

  <p class="calibre1">"Oldukça iyi, teşekkür ederim," diye yanıt verdi. “Gel, seni doyurayım."</p>

  <p class="calibre1">Kolumu tuttu ve beni ateş duvarına yönlendirdi. Biz yaklaşırken duvar alçaldı ve adımlarımız bir an için karanlık bir yerde yankılandı. Ardından onu, güneş ışığının yukarıda kemer oluşturan dalların içinden sızdığı, iki yanda menekşelerin çiçek açtığı küçük bir geçit izledi. Geçit bizi taş döşemeli, uzak ucunda yeşil beyaz bir çardak olan bir verandaya çıkardı. Birkaç basamak çıkarak, üzerinde buğulu meyve suyu sürahileri ve sıcak ekmek sepetleri olan güzel hazırlanmış bir masaya ulaştık. Mandor işaret etti, oturdum. İşareti üzerine benim servisimin yanında bir kahve sürahisi belirdi.</p>

  <p class="calibre1">"Demek Gölge Yeryüzü’ndeki sabah alışkanlıklarımı hatırlıyorsun," dedim. “Teşekkür ederim."</p>

  <p class="calibre1">Başını sallarken hafifçe gülümsedi, karşıma oturdu. Ağaçlardan tanımadığım kuşların ötüşleri geliyordu. Hafif bir rüzgar yaprakları hışırdatıyordu*</p>

  <p class="calibre1">"Bugünlerde neler yapıyorsun?" diye sordum ona, bir fincan kahve doldurur, bir ekmek parçasını kırarken.</p>

  <p class="calibre1">"Daha çok manzarayı seyrediyorum," diye yanıt verdi.</p>

  <p class="calibre1">"Siyasi manzarayı mı?"</p>

  <p class="calibre1">"Her zamanki gibi. Amber’deki deneyimim, onu daha geniş bir resmin parçası olarak görmeye başlamama sebep olduysa da."</p>

  <p class="calibre1">Başımı salladım.</p>

  <p class="calibre1">"Ya Fiona ile birlikte yaptığınız araştırmalar?"</p>

  <p class="calibre1">"Onlar da," diye yanıt verdi. “Bunlar sıra dışı zamanlarda biçimleniyorlar."</p>

  <p class="calibre1">"Fark etmiştim."</p>

  <p class="calibre1">"Desen-Logrus çatışması, kozmik çapına ek olarak daha dünyevi işlerde de kendini göstermeye başlıyor gibi."</p>

  <p class="calibre1">"Ben de öyle düşünüyorum. Ama ben önyargılıyım. Kozmik kısma erken yakalandım ve elimde skor tahtası yoktu. Son zamanlarda bir sürü dolaştırıldım ve her açıdan kullanıldım ta ki tüm işlerim onların büyük resminin bir parçası gibi görünmeye başlayıncaya kadar. Bundan hiç hoşlanmıyorum ve geri çekilmelerini sağlamanın bir yolu olsaydı, onu kullanırdım."</p>

  <p class="calibre1">"Hm," dedi. “Ya tüm yaşamın bir kullanılma hikayesi ise?"</p>

  <p class="calibre1">"Kendimi hiç iyi hissetmezdim," dedim. “Sanırım tam olarak şimdi hissettiğim gibi hissederdim, yalnız daha fazla."</p>

  <p class="calibre1">İşaret etti ve önümde harika bir omlet belirdi. Biraz sonra onu, kırmızı acı biber ve soğanla karışık görünen, kızarmış patateslerden bir tabak takip etti.</p>

  <p class="calibre1">"Bunların hepsi kuramsal," dedim, yemeye başlarken, “değil mi?"</p>

  <p class="calibre1">O ilk lokmasını alırken uzun bir sessizlik oldu, sonra, “Sanmıyorum," dedi. "Bence Güçler uzun zamandır deli gibi davranıyor," diye devam etti “ve nihayet oyunun sonuna yaklaşıyoruz."</p>

  <p class="calibre1">"Bu konulara nasıl sırdaş olabiliyorsun?"</p>

  <p class="calibre1">"Olayları dikkatle düşünmemle başladı," dedi. “Sonra varsayımı formüle etme ve sınama geldi."</p>

  <p class="calibre1">"Teoloji ve insan siyasetinin kullanımı hakkında bir ders istemiyorum," dedim.</p>

  <p class="calibre1">"Sen sordun."</p>

  <p class="calibre1">"Doğru. Devam et."</p>

  <p class="calibre1">"Swayhill’in, onca süre dayandıktan sonra, tam bu zaman da, bir sürü şey aynı anda sonuca bağlanırken ölmesi sana tuhaf gelmiyor mu?"</p>

  <p class="calibre1">"Eninde sonunda gidecekti," dedim “ve herhalde son gerilimler fazla geldi."</p>

  <p class="calibre1">"Zamanlama," dedi Mandor. “Stratejik yerleştirme. Zamanlama."</p>

  <p class="calibre1">"Ne için?"</p>

  <p class="calibre1">"Seni Kaos tahtına oturtmak için, elbette," diye yanıt verdi.</p>
</body>
</html>
