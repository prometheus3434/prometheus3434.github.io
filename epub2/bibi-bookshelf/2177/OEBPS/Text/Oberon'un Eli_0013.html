<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 13</b></span></h2>

  <p class="calibre1">Kolvir’in en yüksek yamacında üç basamağa benzeyen bir formasyon vardır. Bunların en dibindekine oturdum ve yukarıda daha fazla şeyin belirmesini bekledim. Bunun için gece ve ay ışığı gerekir ki, koşulların yarısı gerçekleşmişti.</p>

  <p class="calibre1">Batıda ve kuzeydoğuda bulutlar vardı. Bu bulutlardan çekmiyordum. Tüm ay ışığını kapatacak kadar yoğunlaşırlarsa,</p>

  <p class="calibre1">Tir-na Nog’th solarak yok olurdu. Yukarıdaki şehrin yok olması olasılığına karşı yerde bir adam bulundurmanın önerilmesinin sebebi buydu.</p>

  <p class="calibre1">Ama gökyüzü berraktı ve tanıdık yıldızlarla doluydu. Ay yükseldiği ve ışığı üzerinde oturduğum taşa düştüğü zaman, gökyüzüne giden merdiven var olacak, yükseklere tırmanacak, Tir-na Nog’th’a, Amber’in gece havasında yüzen imgesine bir yol açacaktı.</p>

  <p class="calibre1">Bitkindim. Çok kısa zamanda çok fazla şey olmuştu. Aniden rahat olmak, çizmelerimi çıkarıp ayaklarımı ovmak, arkama yaslanıp, taşa olsa bile başımı dayamak bir lüks, saf hayvani bir zevk olup çıkmıştı. Gittikçe soğuyan havaya karşı pelerinimi önümde topladım. Sıcak bir banyo, güzel bir yemek, bir yatak güzel şeyler olurdu. Ama bunlar o şartlar altında hayaldi. Mevcut durumda oturmak, düşüncelerimin yavaşça, bir gözlemci gibi o gün olan olaylar üzerinde süzülmesine izin vermek bile yeterinden çoktu.</p>

  <p class="calibre1">Onca şey... ama şimdi en azından sorularımın bazılarını yanıtını biliyordum. Hepsinin değil, kuşkusuz. Ama o anlığın zihnimin susuzluğunu gidermeye yetecek kadar... Artık ben yokken neler olup bittiği hakkında bir fikrim vardı, yapılması gereken, benim yapmam gereken bazı şeyler konusunda bilgim vardı... Ve bir şekilde, bilinçli olarak fark etmekten çok biliyordum ki, önümde gittikçe büyüyen resme uyacak parçala zaten bende vardı, onları biraz kaydırsam, çevirsem, uygun şekilde döndürsem. Son zamanlarda olan, özellikle de bugünün olayları bir an bile düşünmeme izin vermemişti. Ama şimdi, parçaların bazıları tuhaf açılarla dönüyor gibiydi...</p>

  <p class="calibre1">Omzumun üstündeki bir kıpırdanma, yükseklerdeki havanın azıcık parlaklaşması dikkatimi çekti. Döndüm, sonra ayağa kalktım ve ufka baktım. Denizin üzerinde, ayın yükseleceği noktada bir parıltı vardı. Ben izlerken ufak bir ışık yayı görünür oldu. Bulutlar da hafifçe kaymıştı, ama endişe gerektirecek kadar değil. O zaman yukarıya baktım, ama yukarıdaki oluşum henüz başlamamıştı. Yine de Koz Kartlarımı çıkardım, karıştırdım ve Benedict’inkini çektim.</p>

  <p class="calibre1">Yorgunluğumu unutarak gözlerimi diktim, ayın suyun üzerinde genişlemesini, dalgaların üzerine bir ışık izi bırakmasını izledim. Aniden yükseklerde, görünürlük sınırında solgun bir şekil süzülmeye başladı. Işık büyürken, yer yer kıvılcımlar çaktı. İlk hatlar, örümcek ağı kadar solgun, kayaların üzerinde belirdi. Benedict’in kartını inceledim, iletişim için uzandım...</p>

  <p class="calibre1">Soğuk imgesi canlandı. Onun Desen odasında, tam merkezde durduğunu gördüm. Sol ayağının yanında yanık bir lamba vardı. Varlığımı fark etti.</p>

  <p class="calibre1">"Corwin," dedi, “zamanı geldi mi?"</p>

  <p class="calibre1">"Tam olarak değil," dedim ona. “Ay yükseliyor. Şehir yeni yeni şekillenmeye başlıyor. Bu yüzden biraz daha zaman alır.</p>

  <p class="calibre1">Yalnızca hazır olduğundan emin olmak istedim."</p>

  <p class="calibre1">"Hazırım," dedi.</p>

  <p class="calibre1">"Geri dönmen iyi oldu. İlgi çekici bir şey öğrendin mi?"</p>

  <p class="calibre1">"Beni Ganelon çağırdı," dedi, “neler olduğunu öğrenir öğrenmez. Planı iyi bir plan gibi görünüyordu, burada olmamın sebebi bu. Kaos Sarayları’na gelince, evet. Sanırım birkaç şey öğrendim..."</p>

  <p class="calibre1">"Bir dakika," dedim.</p>

  <p class="calibre1">Ayın ışınları daha somut bir görünüş kazanmıştı. Yukarıdaki şehrin dış hatları şimdi açıktı. Merdivenin tamamı görünür olmuştu, ama bazı yerleri diğerlerinden daha solgun görünüyordu. Elimi ikinci, üçüncü basamağın üstüne uzattım...</p>

  <p class="calibre1">Serin, yumuşak, dördüncü basamakla karşılaştım. Ama ittirince esner gibi oldu.</p>

  <p class="calibre1">"Az kaldı," dedim Benedict’e. “Basamakları deneyeceğim. Hazır ol."</p>

  <p class="calibre1">Başını evet anlamında salladı.</p>

  <p class="calibre1">Taş basamakları tırmandım, bir, iki, üç. Sonra ayağımı kaldırdım ve dördüncü, hayaletimsi basamağın üzerine koydum.</p>

  <p class="calibre1">Ağırlığıma teslim oldu. Diğer ayağımı kaldırmaya korkuyordum, bu yüzden ayı izleyerek bekledim. Parlaklık artar, sulardaki yol genişlerken serin havayı soludum. Yukarıya baktığımda, Tir-na Nog’th’un saydamlığının birazının kaybettiğini gördüm. Arkasındaki yıldızlar solmuştu. Bu olurken, basamak ayağımın altında katılaştı. Tüm esnekliği kayboldu. Ağırlığımın tamamını taşıyabileceğini hissettim. Gözlerimi merdiven üzerinde kaydırınca tamamını gördüm, orada yarı şeffaf, burada yarı saydam, kıvılcımlı, ama denizin üzerinde süzülen sessiz şehre kadar kesintisizdi. Diğer ayağımı kaldırdım ve dördüncü basamağın üzerinde durdum. Kararım bu olsaydı, birkaç adım daha beni göksel merdivenden rüyaların gerçek olduğu o yere, yürüyen nevrozlara ve şüpheli kehanetlere, belirsiz tatminlerle dolu o ay ışığı şehrine, çarpık zamana ve solgun güzelliğe götürürdü. Geri adım attım ve şimdi dünyanın ıslak kenarında dengelenmiş olan aya baktım. Gümüş parıltısı altında Benedict’in Koz Kartına baktım.</p>

  <p class="calibre1">"Merdiven katı, ay yükseldi," dedim.</p>

  <p class="calibre1">"Tamam. Gidiyorum."</p>

  <p class="calibre1">Onu orada, Desen’in merkezinde izledim. Lambayı sol elinde kaldırdı ve bir an kıpırdamadan durdu. Bir an sonra yok oldu, Desen de öyle. Bir sonraki an, benzer bir odanın içinde duruyordu, ama bu sefer Desen’in dışında, başladığı yerin yanındaydı. Lambayı kaldırdı ve odada çevresine bakındı. Yalnızdı.</p>

  <p class="calibre1">Döndü, duvara yürüdü, lambayı dibine koydu. Gölgesi Desen’e doğru uzandı, o topuklarının üzerinde döner ve başladığı yere giderken şekil değiştirdi.</p>

  <p class="calibre1">Bu Desen’in Amber’dekinden daha solgun bir ışıkla parladığını fark ettim. Gümüşi beyaz, benim bildiğim mavimsilik olmadan. Şekli aynıydı, ama hayalet şehir perspektifte tuhaf oyunlar oynamıştı. Çarpıklıklar vardı -daralmalar, genişlemeler- yüzeyi boyunca sebepsizce kayıyor gibiydiler, sanki tüm tabloyu Benedict’in Koz Kartından değil de kötü bir mercekten bakıyormuşum gibi.</p>

  <p class="calibre1">Basamaklardan indim, bir kez daha en dipteki basamağa oturdum. İzlemeye devam ettim.</p>

  <p class="calibre1">Benedict kılıcını kınında gevşetti.</p>

  <p class="calibre1">"Kanın Desen üzerindeki olası etkisini biliyor musun?" diye sordum.</p>

  <p class="calibre1">"Evet. Ganelon söyledi."</p>

  <p class="calibre1">"Hiç bütün bunlardan şüphelenmiş miydin?"</p>

  <p class="calibre1">"Brand’e hiç güvenmedim," dedi bana.</p>

  <p class="calibre1">"Ya Kaos Sarayları’na yaptığın yolculuk? Ne öğrendin?"</p>

  <p class="calibre1">"Daha sonra, Corwin. Her an gelebilir."</p>

  <p class="calibre1">"Umarım dikkatini çekecek görüntüler oluşmaz," dedim,</p>

  <p class="calibre1">Tir-na Nog’th’a benim yaptığım yolculuğu ve oradaki son maceramda onun oynadığı rolü düşünerek.</p>

  <p class="calibre1">Omuzlarını silkti.</p>

  <p class="calibre1">"Onları önemseyerek güç veriyorsun. Bu gece benim dikkatim tek şeye yoğunlaşacak."</p>

  <p class="calibre1">Tam bir çember çizerek odanın her köşesini inceledi, bitirdiği zaman durdu.</p>

  <p class="calibre1">"Burada olduğunu biliyor mu, acaba?" dedim.</p>

  <p class="calibre1">"Belki. Fark etmez."</p>

  <p class="calibre1">Başımı salladım. Brand gelmezse, bir gün kazanmış olurduk. Muhafızlar diğer Desenleri korurdu, Fiona Brand’i bizim için bularak gizemli sanatlardaki becerisini teşhir etme şansı kazanırdı. Sonra onu takip ederdik. Fiona ile Bleys onu daha önce bir kez durdurmuştu. Fiona şimdi bunu yalnız başına yapabilir miydi? Yoksa Bleys’i bulup, yardım etmeye ikna etmemiz mi gerekirdi? Brand Bleys’i bulmuş muydu? Brand böylesi bir gücü ne halt etmeye istiyordu ki zaten? Tahta çıkma arzusunu anlayabilirdim. Ama... Adam deliydi, bunu o noktada bırakmak gerekirdi. Çok kötü, ama öyleydi işte. Kalıtım mı, yoksa çevre etkileri mi, diye merak ettim alayla. Her birimiz, bir dereceye kadar onun gibi deliydik. Dürüst olmak gerekirse, biraz daha fazlasını elde etmek için, diğerlerinden azıcık üstün olmak için bu kadar çok ve bu kadar şiddetle çaba göstermek bir tür delilikti. O bu eğilimi aşırıya kaçırmıştı, o kadar.</p>

  <p class="calibre1">Hepimizde bulunan bu çılgınlığın bir karikatürü idi. Bu anlamda, hainin içimizden hangisi olduğu gerçekten önemli miydi?</p>

  <p class="calibre1">Evet, önemliydi. Eyleme geçen oydu. Deli olsun olmasın, çok ileri gitmişti. Eric, Julian ya da benim yapmayacağımız şeyler yapmıştı. Bleys ve Fiona sonunda bu dolambaçlı plandan çekilmişlerdi. Gerard ve Benedict hepimizden biraz daha iyiydi -daha ahlaklı, daha olgun, her neyse- çünkü toplamda sonu hiçe varacak bu iktidar oyununun dışında kalmışlardı.</p>

  <p class="calibre1">Random son yıllarda oldukça değişmişti. Tekboynuzun çocuklarının olgunlaşması için çağlar gerekmesi yüzünden olabilir miydi; yavaş yavaş hepimizin başına gelirken Brand’i es mi geçmişti? Yoksa eylemleri sayesinde Brand bizlerin olgunlaşmasını mı sağlamıştı? Çoğu soru gibi, asıl fayda sormaktaydı, yanıtlamakta değil. Hepimiz Brand’e yeterince benzediğimizden, başka hiçbir şeyin yaratamayacağı özel bir korku türünü biliyordum. Ama evet, fark ederdi. Sebep ne olursa olsun, eyleme geçen o olmuştu.</p>

  <p class="calibre1">Ay şimdi daha yüksekti, görüntüsü Desen odasının içinin manzarasının üzerindeydi. Bulutlar kaymaya, ayın daha yakınında kaynamaya devam ediyordu. Benedict’e söylemeyi düşündüm, ama dikkatini dağıtmaktan başka işe yaramayacaktı.</p>

  <p class="calibre1">Yukarıda, Tir-na Nog’th gece denizlerinin üzerinde bir tür doğaüstü yay gibi süzülüyordu.</p>

  <p class="calibre1">... Ve aniden Brand belirdi.</p>

  <p class="calibre1">İçimden bir parça daha baştan onun gökyüzünün yükseklerindeki karanlık odada, Desen’in karşı tarafında durduğunu fark etmiş de olsa elim gayrı ihtiyari Grayswandir’in kabzasına gitti.</p>

  <p class="calibre1">Elim aşağı düştü. Benedict onun varlığını hemen fark etmiş, onunla yüzleşmek için dönmüştü. Silahına davranmadı, yalnızca Desen’in karşı tarafındaki kardeşine baktı.</p>

  <p class="calibre1">İlk korkum, Brand’in Benedict’in tam arkasında belirmesi ve onu sırtından hançerlemesi olmuştu. Ama ben olsam bunu denemezdim, çünkü ölürken bile Benedict’in refleksleri saldırganı öldürmeye yeterdi. Görünüşe göre, Brand de o kadar çılgın değildi.</p>

  <p class="calibre1">Brand gülümsedi.</p>

  <p class="calibre1">"Benedict," dedi. “Tuhaf... Sen... Burada."</p>

  <p class="calibre1">Hüküm Mücevheri göğsünde asılıydı.</p>

  <p class="calibre1">"Brand," dedi Benedict, “deneme."</p>

  <p class="calibre1">Brand gülümsemeye devam ederek kılıç kemerini çözdü ve silahının yere düşmesine izin verdi. Yankılar söndükten sonra konuştu: “Ben aptal değilim, Benedict. Sana kılıçla karşı koyabilen adam doğmamıştır."</p>

  <p class="calibre1">"Kılıca ihtiyacım yok, Brand."</p>

  <p class="calibre1">Brand yavaşça Desen’in kenarı boyunca yürümeye başladı.</p>

  <p class="calibre1">"Yine de tahtın hizmetkarı olarak takıyorsun onu. Kral olabilecekken."</p>

  <p class="calibre1">"Hırslarımın listesinde bu hiç yüksek sıralara gelmemiştir."</p>

  <p class="calibre1">"Bu doğru." Desen’in kenarında durdu. “Sadık, geri planda. Hiç değişmemişsin. Babamın seni bu kadar iyi şartlaması yazık. Çok daha fazla ilerleyebilirdin."</p>

  <p class="calibre1">"İstediğim her şeye sahibim," dedi Benedict.</p>

  <p class="calibre1">"... Bu kadar erken engellenmek, yolunun kesilmesi."</p>

  <p class="calibre1">"Konuşarak da yanımdan geçemezsin, Brand. Seni incitmeye zorlama beni."</p>

  <p class="calibre1">Brand, yüzündeki gülümseme silinmeden yine yavaşça ilerlemeye başladı. Ne yapmaya çalışıyordu? Stratejisini anlayamıyordum.</p>

  <p class="calibre1">"Diğerlerinin yapamadığı bazı şeyleri yapabildiğimi biliyorsun," dedi Brand. “Eğer istediğin, ama elde edemeyeceğini düşündüğün herhangi bir şey varsa, söylemen ve ne kadar yanıldığını anlaman için tam zamanı. İnanamayacağın şeyler öğrendim."</p>

  <p class="calibre1">Benedict o nadir gülümsemelerinden birini gülümsedi.</p>

  <p class="calibre1">"Yanlış yolu seçtin," dedi. “Ben istediğim her şeye yürüyebilirim."</p>

  <p class="calibre1">"Gölgeler!" Brand hıhladı, yine durdu. “Diğerlerinden herhangi biri de hayaletlere tutunabilir! Ben gerçeklikten bahsediyorum! Amber! Güç! Kaos! Maddeleşmiş gündüz düşleri değil! Asıl olandan başka bir şey değil!"</p>

  <p class="calibre1">"Sahip olduğum şeylerden daha fazlasını isteseydim, ne yapmam gerektiğini biliyorum. Yapmadım."</p>

  <p class="calibre1">Brand kahkaha attı, yine yürümeye başladı. Desen’in çevresindeki yolun çeyreğini aşmıştı. Mücevher daha parlak yanıyordu. Sesi çınladı.</p>

  <p class="calibre1">"Zincirlerini bile isteye taktığın için sen aptalın birisin! Ama eğer nesnelere sahip olmak istemiyorsan, güç de senin için cazip değilse, bilgiye ne dersin? Dworkin’in ilminin tamamını biliyorum. O zamandan sonra çalışmaya devam ettim ve evrenin nasıl çalıştığı hakkında daha fazla bilgi edinmek için karanlık bedeller ödedim. Bunlara, bedelini ödemeden sahip olabilirsin."</p>

  <p class="calibre1">"Bir bedel olacaktır," dedi Benedict, “benim ödemeyeceğim bir bedel."</p>

  <p class="calibre1">Brand başını salladı ve saçlarını arkaya attı. O sırada Desen’in imgesi, ayın önünden bir bulut iplikçiği geçmiş gibi, bir an dalgalandı. Tir-na Nog’th hafifçe soldu, sonra normal haline geldi.</p>

  <p class="calibre1">"İçtensin, gerçekten içtensin," dedi Brand, görünüşe göre solma anını fark etmeden. “O zaman seni daha fazla sınamayacağım. Denemek zorundaydım." Yine durup baktı. “Sen Amber’deki yığında, paramparça olduğu açık olan bir şeyi savunmaya çalışarak harcanmayacak kadar iyi bir adamsın. Kazanacağım, Benedict. Amber’i silip baştan yapacağım. Eski Desen’i silip, kendiminkini çizeceğim. Sen de yanımda olabilirsin. Yanımda olmanı istiyorum. Mükemmel bir dünya inşa edeceğim, Gölge ile arasında birden fazla doğrudan bağlantı olan bir dünya. Amber’i Kaos Sarayları ile birleştireceğim. Bu alemi tüm Gölge boyunca uzatacağım. Sen alaylarımıza komuta edersin, bir araya getirilen en kudretli askeri güce. Sen..."</p>

  <p class="calibre1">"Eğer yeni dünyan söylediğin kadar mükemmel olacaksa, Brand, alaylara gerek yok. Diğer yandan, eğer yaratıcısının zihnini yansıtacaksa, o zaman mevcut durumdan pek de üstün olmayacağını görebiliyorum. Önerin için teşekkür ederim, ama ben mevcut Amber’in tarafında kalacağım."</p>

  <p class="calibre1">"Sen aptalın birisin, Benedict. İyi niyetli bir aptal, ama yine de aptal."</p>

  <p class="calibre1">Kayıtsızca, yine ilerlemeye başladı. Benedict’e on iki metre uzaktaydı. Dokuz... İlerlemeye devam etti. Sonunda altı metre uzakta durdu, başparmaklarını kemerine taktı, bakarak durdu. Benedict bakışlarını karşıladı. Bulutları yine kontrol ettim. Uzun bir bulut yığını aya doğru kaymaya devam ediyordu. Ama Benedict’i her an yanıma çekebilirdim. Şu anda onu rahatsız etmeye değmezdi.</p>

  <p class="calibre1">"O zaman neden gelip beni doğramıyorsun?" dedi Brand sonunda. “Silahsızım, güç olmasa gerek. Damarlarımızda aynı kanın akmasının bir önemi yok, değil mi? Ne bekliyorsun?"</p>

  <p class="calibre1">"Seni incitmek istemediğimi zaten söyledim," dedi Benedict.</p>

  <p class="calibre1">"Yine de, yanından geçmeye kalkarsam bunu yapmaya hazır, bekliyorsun."</p>

  <p class="calibre1">Benedict yalnızca başını evet anlamında salladı.</p>

  <p class="calibre1">"Benden korktuğunu itiraf et, Benedict. Hepiniz benden korkuyorsunuz. Sana bu şekilde silahsız yaklaşırken bile, bir şey mideni burkuyor olmalı. Kendime güvenimi görüyorsun ve anlamıyorsun. Korkuyor olmalısın."</p>

  <p class="calibre1">Benedict yanıt vermedi.</p>

  <p class="calibre1">"... Ve eline kanımın bulaşmasından korkuyorsun," diye devam etti Brand, “ölüm lanetimden korkuyorsun."</p>

  <p class="calibre1">"Sen eline bulaşan Martin’in kanından korkmuş muydun?" diye sordu Benedict.</p>

  <p class="calibre1">"O piç enik mi!" dedi Brand. “O gerçekten bizden biri değildi. O yalnızca bir araçtı."</p>

  <p class="calibre1">"Brand, kardeşlerimden birini öldürmek istemiyorum. Boynuna taktığın süsü bana ver ve benimle Amber’e dön. Her şeyi yoluna koymak için çok geç değil."</p>

  <p class="calibre1">Brand başını arkaya attı ve güldü.</p>

  <p class="calibre1">"Alı, asil bir konuşma! Asil bir konuşma, Benedict! Alemin gerçek bir lordu gibi! Aşırı erdeminle beni utandıracaksın! Ve bütün bunların ana fikri ne?" Uzandı ve Hüküm Mücevheri’ni okşadı. “Bu mu?" Yine güldü ve ilerledi. “Bu oyuncak mı? Onu teslim etmem bize barış, sevgi ve düzen getirecek mi? Hayatımı kurtaracak mı?"</p>

  <p class="calibre1">Bir kez daha durdu. Şimdi Benedict’ten üç metre uzaktaydı. Mücevheri parmaklarının arasında kaldırdı ve baktı.</p>

  <p class="calibre1">"Bu şeyin tüm gücünü biliyor musun?" diye sordu.</p>

  <p class="calibre1">"Yeterince..." diye başladı Benedict ve sesi boğazında çatladı.</p>

  <p class="calibre1">Brand telaşla bir adım attı. Mücevher önünde parlaktı. Benedict’in eli kılıcına ilerlemeye başlamıştı, ama ona ulaşmadı.</p>

  <p class="calibre1">Şimdi kaskatı, sanki aniden heykele dönüşmüş gibi duruyordu. O zaman anlamaya başladım, ama çok geçti.</p>

  <p class="calibre1">Brand’in söylediği hiçbir şeyin aslında önemi yoktu. Yalnızca kesintisiz bir gevezelikti, doğru uzaklığa ulaşana kadar Benedict’in dikkatini çekecek bir şey. Gerçekten de Mücevher’i kullanmasını kısmen öğrenmişti ve üzerindeki sınırlı kontrolü sonuçlar elde etmesine yeterliydi, yaratacağını bilmediğim, ama onun baştan beri bildiği sonuçlar. Brand dikkatle Benedict’e yaklaşmış, Mücevher’i denemiş, daha fazla yaklaşmış, yine denemişti ve Benedict’in sinir sistemini etkileyecek noktayı bulana kadar sınamaya devam etmişti.</p>

  <p class="calibre1">"Benedict," dedim, “artık bana gelsen iyi olacak" ve irademi zorladım, ama ne kıpırdadı, ne de yanıt verdi. Koz Kartı hâlâ çalışıyordu, varlığını hissedebiliyordum, onun aracılığı ile olayları izleyebiliyordum, ama ona ulaşamıyordum. Mücevher’in motor sinir sisteminden daha fazlasını etkilediği açıktı.</p>

  <p class="calibre1">Yine bulutlara baktım. Hâlâ büyüyor, aya ulaşıyorlardı. Kısa süre sonra ayı örtecek gibilerdi. Bu olduğu zaman Benedict’i çekemezsem, ışık tamamen örtülür örtülmez şehir yok olur ve denize düşerdi. Brand! Eğer fark ederse bulutları dağıtmak için Mücevher’i kullanabilirdi. Ama bunu yapmak için, muhtemelen Benedict’i serbest bırakması gerekirdi. Bunu yapacağını sanmıyordum. Yine de... Bulutlar şimdi yavaşlıyor gibiydi. Tüm bu mantık yürütme gereksiz olabilirdi. Brand’in Koz Kartını seçtim ve bir kenara koydum.</p>

  <p class="calibre1">"Benedict, Benedict," dedi Brand gülümseyerek, “kılıcını çekmek için hareket edemiyorsa, yaşayan en iyi kılıç ustasının ne faydası var? Sana aptalın biri olduğunu söyledim. Bile isteye kendi katlime yürüyeceğimi mi sandın? Hissettiğin korkuya güvenmeliydin. Buraya savunmasız gelmeyeceğimi bilmeliydin. Kazanacağımı söylerken bunu kastediyordum. Ama sen iyi bir seçimdin, çünkü en iyisi sensin. Gerçekten de önerimi kabul etmeni isterdim. Ama artık bunun önemi yok. Beni durdurmanız imkansız. Diğerlerinden kimsenin şansı yok ve seninle her şey daha kolay olabilirdi."</p>

  <p class="calibre1">Pelerininin altına uzandı ve bir hançer çıkardı.</p>

  <p class="calibre1">"Beni oraya naklet, Benedict!" diye haykırdım, ama faydası yoktu. Yanıt yoktu, beni oraya götürecek güç yoktu.</p>

  <p class="calibre1">Brand’in Koz Kartını aldım. Eric ile Koz Kartı savaşımı hatırladım. Eğer Koz Kartı aracılığı ile Brand’e bir darbe indirebilirsem, konsantrasyonunu Benedict’i özgür kılacak kadar bozabilirdim. Tüm dikkatimi karta çevirdim, muazzam bir zihinsel saldırıya hazırlandım.</p>

  <p class="calibre1">Ama hiçbir şey. Yol donmuştu, karanlıktı.</p>

  <p class="calibre1">Elindeki işe yoğunlaşması yüzünden olmalıydı, Mücevherle zihinsel ilişkisi o kadar eksiksizdi ki, ona ulaşamıyordum. Her döndüğüm yerde engellendim.</p>

  <p class="calibre1">Aniden, yukarıda merdiven solgunlaştı. Aya hızlı bir bakış fırlattım. Şimdi ayın yüzünü kümülüs bulutlarından bir kol örtmüştü. Lanet olsun!</p>

  <p class="calibre1">Dikkatimi Benedict’in Koz Kartına çevirdim. Yavaş gelmekle beraber iletişimi yeniledim, bütün bunların içinde, bir yerlerde, Benedict’in bilincinin hâlâ yerinde olduğunu gösteriyordu bu. Brand bir adım yaklaşmıştı ve hâlâ ona sataşıyordu.</p>

  <p class="calibre1">Ağır zincirine asılı Mücevher kullanılırken yanıyordu. Artık, aralarındaki mesafe, belki, üç adıma inmişti. Brand hançeri ile oynuyordu.</p>

  <p class="calibre1">"... Evet, Benedict," diyordu, “muhtemelen savaşta ölmeyi tercih ederdin. Diğer yandan, buna da bir tür onur olarak bakabilirsin. Bir müjdenin onuru. Bir açıdan, ölümün yeni bir düzenin doğmasına izin verecek."</p>

  <p class="calibre1">Bir an arkalarındaki Desen soldu. Ama aya bakmak için gözlerimi önümdeki manzaradan koparamıyordum. Orada, gölgelerin ve titreşen ışığın altında, sırtı Desen’e dönük olan Brand bunu fark etmemiş gibiydi. İleriye bir adım attı.</p>

  <p class="calibre1">"Ama bu kadarı yeter," dedi. “Yapılması gereken şeyler var ve biz durdukça gece beklemiyor."</p>

  <p class="calibre1">Daha yakına adım attı ve hançeri indirdi.</p>

  <p class="calibre1">"İyi geceler, tatlı Prens," dedi ve Benedict’e yaklaştı.</p>

  <p class="calibre1">O anda, Benedict’in bu tuhaf gölge, gümüş ve ay ışığı mekanından koparılıp alınmış tuhaf, mekanik kolu saldıran bir yılanın hızıyla hareket etti. Bedenin geri kalanı sabit, heykel gibi beklerken, bir mücevherin fasatları gibi parlak, metalik düzlemlerden, gümüş kablolardan örülmüş harika bir bilekten oluşmuş, alevden beneklerle çivilenmiş, stilize, iskeletsi, İsviçre oyuncağı, mekanik böcek, işlevsel, ölümcül, kendince güzel nesne benim takip edemediğim bir hızla fırladı.</p>

  <p class="calibre1">Mekanik parmaklar Mücevher’in Brand’in boynundaki zincirini yakaladı. Kol hemen yukarı kalktı, Brand’i yerden yükseğe kaldırdı. Brand hançerini bıraktı ve iki eliyle boğazını kavradı.</p>

  <p class="calibre1">Arkasında, Desen yine soldu. Daha da solgun parlamaya başladı. Brand’in lamba ışığındaki yüzü korkunç, çarpık bir hayaletti. Benedict yerinde donmuş kaldı, insandan bir darağacı gibi kıpırdamadan, onu yüksekte tuttu.</p>

  <p class="calibre1">Desen loşlaştı. Tepemde, merdivenler yok olmaya başladı.</p>

  <p class="calibre1">Ayın yarısı örtülmüştü.</p>

  <p class="calibre1">Brand kıvranarak kollarını başının üzerine kaldırdı, zinciri bir arada tutan metal çengelin iki yanını yakaladı. Her birimiz gibi, o da güçlüydü. Kaslarının toplandığını, sertleştiğini gördüm. O sırada yüzü kararmış, boynu gergin tellerden bir yığın haline gelmişti. Dudağını ısırdı; zinciri çekerken sakalına kan sızdı.</p>

  <p class="calibre1">Zincir keskin bir şaklama ve takip eden şıngırtı ile ayrıldı ve Brand nefes nefese yere düştü. Boğazını iki eliyle tutarak bir kez yuvarlandı.</p>

  <p class="calibre1">Benedict, yavaşça, çok yavaşça garip kolunu indirdi. Zincir ve Mücevher hâlâ elindeydi. Diğer kolunu gerdi. Derin bir nefes aldı.</p>

  <p class="calibre1">Desen daha da soldu. Tepemde, Tir-na Nog’th saydamlaştı. Ay neredeyse tamamen yok olmuştu.</p>

  <p class="calibre1">"Benedict!" diye haykırdım. “Beni duyabiliyor musun?"</p>

  <p class="calibre1">"Evet," dedi çok yumuşak bir sesle ve yere batmaya başladı.</p>

  <p class="calibre1">"Şehir soluyor! Hemen bana gelmelisin!"</p>

  <p class="calibre1">Elimi uzattım.</p>

  <p class="calibre1">"Brand..." dedi dönerek.</p>

  <p class="calibre1">Ama Brand de batıyordu ve Benedict’in ona ulaşamayacağını gördüm. Benedict’in sol elini tuttum ve çektim. İkimiz, kaya çıkıntısının yanında yere düştük.</p>

  <p class="calibre1">Ayağa kalkmasına yardım ettim. Sonra taşın üzerine oturduk. Uzun süre hiçbir şey söylemedik. Yine baktığımda Tir-na Nog’th yok olmuştu.</p>

  <p class="calibre1">Olan biten her şeyi düşündüm. O kadar hızlı. O kadar aniden. Şimdi üzerime büyük bir bitkinlik çökmüştü ve enerjimin tükendiğini, en kısa zamanda uyumam gerektiğini düşündüm.</p>

  <p class="calibre1">Doğru düzgün düşünemiyordum bile. Son zamanlarda yaşam çok kalabalık olmuştu. Başımı bir kez daha taşa dayadım, bulutlara ve yıldızlara baktım. Parçalar... uygun şekilde döndürsem, çevirsem uyacak gibi görünen parçalar... Şimdi, kendiliklerinden dönüyor, çevriliyorlardı...</p>

  <p class="calibre1">"Sence öldü mü?" diye sordu Benedict, beni beliren şekillerden oluşan yarı rüyanın içinden çekerek.</p>

  <p class="calibre1">"Muhtemelen," dedim. “Her şey yok olduğunda kötü durumdaydı."</p>

  <p class="calibre1">"Aşağıya çok yol var. Geldiği gibi kaçmanın bir yolunu bulmuş olabilir."</p>

  <p class="calibre1">"Şu anda fark etmez aslında," dedim. “Köpek dişlerini çektin."</p>

  <p class="calibre1">Benedict homurdandı. Mücevher hâlâ elindeydi, son zamanlarda olduğundan daha solgun bir kırmızı idi.</p>

  <p class="calibre1">"Doğru," dedi sonunda. “Desen şimdi güvende. Keşke... keşke uzun zaman önce bir gün, söylenen bir şey söylenmemiş ya da yapılan bir şey yapılmamış olsaydı. Onun farklı büyümesine sebep olan bir şey, yukarıda gördüğümüz öfkeli, çarpık şeyden farklı bir adam olmasını sağlayacak bir şey. Bilebilseydik! Artık ölmüş olması en iyisi. Ama olabileceği bir şeyin boşa harcanması dernek bu."</p>

  <p class="calibre1">Yanıt vermedim. Söylediği doğru olabilirdi de, olmayabilirdi de. Brand, bu her ne demekse, psikozun sınırında olabilirdi, ama olmayabilirdi de. Her zaman bir sebep vardır. Ama ne zaman herhangi bir şey berbat edilmiş olsa, ne zaman korkunç bir şey olsa, bir sebebi bulunur. Ama yine de elinizde berbat, korkunç bir durum vardır ve açıklamak onu hiç de hafifletmez. Eğer birisi gerçekten berbat bir şey yapmışsa, bir sebebi vardır. Aldırıyorsan öğren bu sebebi, neden adamın bir orospu çocuğu olduğunu öğren. Ama gerçek geride kalan şeydir. Brand eyleme geçmişti. Olayın ardından psikoanaliz yapmak hiçbir şeyi değiştirmiyordu. Başkaları bizi eylemler ve bunların sonuçları ile yargılar. Başka her şey, onun yerinde sen olsaydın nasıl daha cici şeyler yapacağını düşünerek ucuz bir ahlaki üstünlük duygusu yaşamaktan ibarettir. Geri kalana gelince, onu cennete bırak. Ben o niteliklere sahip değilim.</p>

  <p class="calibre1">"Amber’e dönsek iyi olacak," dedi Benedict. “Yapılması gereken çok şey var."</p>

  <p class="calibre1">"Bekle," dedim.</p>

  <p class="calibre1">"Neden?"</p>

  <p class="calibre1">"Düşünüyordum."</p>

  <p class="calibre1">Ben açıklamayınca, sonunda o konuştu, “Eee...?"</p>

  <p class="calibre1">Koz Kartlarımı yavaş yavaş karıştırdım, onunkini ve Brand’inkini yerine yerleştirdim.</p>

  <p class="calibre1">"Taktığın yeni kolu hiç merak etmedin mi?" diye sordum ona.</p>

  <p class="calibre1">"Elbette. Onu sıra dışı koşullar altında Tir-na Nog’th’tan getirdin. Üzerime uyuyor. İşe yarıyor. Bu gece kendini kanıtladı."</p>

  <p class="calibre1">"Kesinlikle. Bu sonuncusu, zayıf olasılıklara çok fazla önem vermek olmuyor mu? Yukarıda, Mücevher’e karşı sana bir şans veren tek silah oydu. Ve tesadüfen senin bir parçandı ve tesadüfen yukarıda olan ve onu kullanan kişi sendin. Olayları geriye sar ve sonra tekrar izle. Çok sıra dışı -hayır, çok akıl almaz- bir tesadüfler zinciri yok mu işin içinde?"</p>

  <p class="calibre1">"Sen bu şekilde ifade edince..." dedi.</p>

  <p class="calibre1">"Evet. Ve bundan fazlası olması gerektiğini sen de en az benim kadar anlıyorsun."</p>

  <p class="calibre1">"Tamam. Söyle. Ama nasıl? Nasıl yapıldı?"</p>

  <p class="calibre1">"Benim bir fikrim var," dedim, uzun, çok uzun zamandır bakmadığım bir kartı çekerek, parmak uçlarımda soğukluğunu hissederek, “ama yöntem önemli değil. Yanlış soruyu sordun."</p>

  <p class="calibre1">"Ne sormalıydım?"</p>

  <p class="calibre1">" 'Nasıl?' değil. 'Kim?'"</p>

  <p class="calibre1">"Sence tüm olay zincirini, Mücevher’in geri alınmasına kadar, bir insan mı ayarladı?"</p>

  <p class="calibre1">"Bunu bilmiyorum. İnsan nedir ki? Ama ikimizin de tanıdığı birinin geri döndüğünü ve bütün bunların arkasında olduğunu düşünüyorum."</p>

  <p class="calibre1">"Tamam. Kim?"</p>

  <p class="calibre1">Ona elimdeki Koz Kartını gösterdim.</p>

  <p class="calibre1">"Babam mı? Bu saçma! Ölmüş olmalı. Uzun zaman oldu."</p>

  <p class="calibre1">"Onun yapmış olabileceğini biliyorsun. O kadar sinsidir. Güçlerinin tamamını hiç anlamadık."</p>

  <p class="calibre1">Benedict ayağa kalktı. Gerindi. Başını salladı.</p>

  <p class="calibre1">"Bence sen fazla soğukta kalmışsın, Corwin. Artık eve gidelim."</p>

  <p class="calibre1">"Tahminimi sınamadan mı? Hadi! Oyunbozanlık etme. Otur ve bana bir dakika ver. Koz Kartını deneyelim."</p>

  <p class="calibre1">"Şimdiye kadar birisi ile iletişime geçerdi."</p>

  <p class="calibre1">"Sanmıyorum. Aslında. Hadi, ayak uydur bana. Kaybedecek neyimiz var ki?"</p>

  <p class="calibre1">"Tamam. Neden olmasın?"</p>

  <p class="calibre1">Yanıma oturdu. Koz Kartını ikimizin de görebileceği şekilde kaldırdım. Ona gözlerimizi diktik. Zihnimi gevşettim, iletişim için uzandım. Neredeyse hemen geldi.</p>

  <p class="calibre1">Bize bakarken gülümsüyordu.</p>

  <p class="calibre1">"İyi geceler. İyi iş çıkardınız," dedi Ganelon. “Oyuncağımı geri getirmenize sevindim. Kısa süre sonra ona ihtiyacım olacak."</p>
</body>
</html>
