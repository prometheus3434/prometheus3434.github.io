<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 2</b></span></h2>

  <p class="calibre1">Körfezden sessiz, ağaçlık bir alana gelene kadar araba sürdüm. Sonra durdum, dışarı çıktım ve yürüdüm.</p>

  <p class="calibre1">Bir süre sonra küçük, ıssız bir park buldum. Sıralardan birinin üzerine oturdum, Koz Kartlarını çıkardım ve inceledim.</p>

  <p class="calibre1">Birkaçı yarı tanıdık görünüyordu ve kalanı tamamen şaşırtıcıydı. Bir tanesine uzun uzun baktım ve bir siren şarkısı duyar gibi oldum. Kartları indirdim üslubu tanımıyordum. Bu oldukça rahatsız ediciydi.</p>

  <p class="calibre1">Fark etmeden panzehiri olmayan bir zehir yutan bir zehirbilim uzmanının hikayesini hatırladım. Aklındaki en önemli düşünce, ölümcül bir doz alıp almadığıymış. Yıllar önce kendisinin yazdığı klasik bir ders kitabına bakmış. Kendi kitabına göre, işi bitikmiş. Aynı derecede ünlü bir başka uzmanın kitabına bakmış. O kitaba göre, o beden kütlesine sahip birinin işini bitirecek dozun yalnızca yarısını almışmış. Adam oturmuş ve yanıldığını umarak beklemiş.</p>

  <p class="calibre1">Ben de böyle hissediyordum, çünkü bu tür konularda uzmanım. Bu tür şeyleri hazırlayabilen herkesin üslubunu bildiğimi sanıyordum. Kartlardan birini aldım. Tuhaf, neredeyse tanıdık bir manzara betimliyordu. Sessiz bir göle doğru çıkıntı yapan çimenli bir yer, sağda parlak, ışıltılı, ne olduğu anlaşılmayan bir şeyin parçası. Üzerine doğru derin bir nefes alıp verdim ve kartı bir anlığına buğulandırdım. Tırnağımla vurdum. Camdan bir çan gibi çınladı ve hayata döndü. Sahne akşama doğru kayarken gölgeler yüzdü, aktı. Elimi üzerinden geçirdim ve yine kıpırtısız kaldı. Göle, çimenlere ve gündüze döndü.</p>

  <p class="calibre1">Çok uzak. Zaman orada mevcut konumuma göre çok daha hızlı akıyordu. İlgi çekici.</p>

  <p class="calibre1">Zaman zaman kullandığım eski bir pipoyu çıkardım, doldurdum, yaktım, içime çektim ve düşündüm. Kartlar çalışıyordu, zekice taklitler değillerdi ve amaçlarını anlamamış olsam da, o an asıl düşündüğüm bu değildi.</p>

  <p class="calibre1">Bugün 30 Nisan’di ve bir kez daha ölümle yüz yüze gelmiştim. Henüz canıma kasteden kişiyle yüzleşememiştim. S yine aracı kullanmıştı. Ve öldürdüğüm sıradan bir köpek değildi. Bir de kartlar... Julia onları nereden bulmuştu ve neden onları almamı istemişti? Kartlar ve köpek sıradan insanlardan öte bir güce işaret ediyordu. Baştan beri, boş zamanımda halledebileceğim bir psikopatın istenmeyen ilgisine mazhar olduğumu düşünmüştüm. Ama bu sabahki olaylar duruma bambaşka bir görüntü vermişti. Bir yerlerde korkunç bir düşmanım olduğu anlamına geliyordu.</p>

  <p class="calibre1">Ürperdim. Luke ile bir kez daha konuşmak, önceki gece neler konuştuklarını öğrenmek, Julia’nın bir ipucu verecek herhangi bir şey söyleyip söylemediğini görmek istiyordum.</p>

  <p class="calibre1">Geri dönmeli, daireyi daha dikkatli aramalıydım. Ama bu söz konusu olamazdı. Ben uzaklaşırken polisler apartmanın önüne gelmişlerdi bile. Bir süre geri dönmek olmazdı.</p>

  <p class="calibre1">Rick. Bir de Rick Kinsky vardı, biz ayrıldıktan sonra çıktığı adam. Neye benzediğini biliyordum. Zayıf, bıyıklı, entel cinsten. Bir iki kez ziyaret ettiğim bir kitapçıya bakıyordu. Ama bundan ötesini bilmiyordum. Belki bana kartlar ve Julia’nın yaşamına mal olan ne tür bir işe karıştığı konusunda bir şeyler söyleyebilirdi.</p>

  <p class="calibre1">Biraz daha düşündüm, sonra kartları cebime koydum. Onlarla daha fazla oynamayacaktım. Henüz değil. İlk önce, bulabildiğim kadar bilgi edinmek istiyordum.</p>

  <p class="calibre1">Arabaya döndüm. Yürürken bu 30 Nisan’ın henüz bitmediğini düşündüm. Ya S bu sabahki karşılaşmayı doğrudan bana yöneltilmiş saymazsa? Bu durumda yeni bir saldırı için epey zaman vardı. Aynı zamanda, ona fazla yaklaşırsam S’nin tarihleri unutacağını, ne zaman açık yakalasa boğazıma sarılacağını hissediyordum. Bundan sonra gardımı düşürmemeye, bu mesele hallolana kadar kuşatma altındaymış gibi yaşamaya karar verdim. Ve tüm enerjimi onun işini bitirmeye yöneltecektim. Sağlığım düşmanımı çok yakında yok etmeme bağlı gibi görünüyordu.</p>

  <p class="calibre1">Danışacak birini aramalı mıyım? diye merak ettim. Ve kimi? Ailem hakkında bilmediğim daha çok şey vardı...</p>

  <p class="calibre1">Hayır. Henüz değil, diye karar verdim. Meseleleri kendim halletmek için her tür çabayı göstermeliydim. İstediğimin bu olduğu gerçeğinin yanı sıra, pratiğe ihtiyacım vardı. Benim geldiğim yerde uygunsuz durumlarla başa çıkabilme yeteneğine sahip olmanız gerekir.</p>

  <p class="calibre1">Ankesörlü bir telefon arayarak ve Julia’yı en son gördüğüm haliyle düşünmemeye çalışarak arabamı sürdüm. Batıdan birkaç bulut geliyordu. Saatim bileğimde, görünmez Frakir’in yanında tıklıyordu. Radyodaki haberler uluslararası ve keyifsizdi.</p>

  <p class="calibre1">Bir markette durdum ve telefonu kullanarak Luke’un moteline ulaşmaya çalıştım. Motelde değildi. Bu yüzden yemek bölümünden bir sandviç ve bir milkshake aldım, yiyip içtikten sonra yine denedim. Hâlâ dışarıdaydı.</p>

  <p class="calibre1">Tamam. Daha sonra yakalardım. Şehre yöneldim. Rick’in çalıştığı kitapçının adının Browserie olduğunu hatırlıyordum.</p>

  <p class="calibre1">Arabamı oraya sürdüm ve dükkanın açık olduğunu gördüm. Birkaç blok ötede park ettim ve geri yürüdüm. Şehirden geçerken dikkati elden bırakmamıştım, ama takip edildiğime ilişkin işaret görmemiştim.</p>

  <p class="calibre1">Yürürken serin bir esinti ve rüzgar kokusu hissettim. Dükkanın camından Rick’i gördüm. Yüksek tezgaha oturmuş, kitap okuyordu. Görünürde başka kimse yoktu.</p>

  <p class="calibre1">Ben içeri girerken kapının üzerindeki küçük çan tıngırdadı. Rick başını kaldırdı. Doğruldu, ben yaklaşırken gözleri iri iri açıldı.</p>

  <p class="calibre1">"Selam," dedim ve bir an durdum. “Rick, beni hatırlıyor musun, bilmiyorum."</p>

  <p class="calibre1">"Merle Corey’sin," diye bildirdi alçak sesle.</p>

  <p class="calibre1">"Doğru." Tezgaha yaslandım, geri çekildi. “Küçük bir bilgi konusunda bana yardım edip edemeyeceğini merak ediyordum."</p>

  <p class="calibre1">"Ne tür bilgi?"</p>

  <p class="calibre1">"Julia hakkında," dedim.</p>

  <p class="calibre1">"Bak," diye yanıt verdi, “siz ikiniz ayrılmadan önce yanma bile yaklaşmadım."</p>

  <p class="calibre1">"Hı? Hayır, hayır, anlamıyorsun. Bu umurumda bile değil. Benim daha yeni bir bilgiye ihtiyacım var. Julia geçen bir haftadır bana ulaşmaya çalışıyor ve..."</p>

  <p class="calibre1">Başını iki yana salladı.</p>

  <p class="calibre1">"İki aydır ondan haber almıyorum."</p>

  <p class="calibre1">"Öyle mi?"</p>

  <p class="calibre1">"Evet, artık görüşmüyoruz. Farklı ilgi alanları, anlıyor musun?"</p>

  <p class="calibre1">"Siz birbirinizi görmeyi bıraktığınızda iyi miydi?"</p>

  <p class="calibre1">"Sanırım."</p>

  <p class="calibre1">Doğrudan gözlerine baktım ve geriledi. Bundan hoşlanmadım. “Sanırım." Adamın benden biraz korktuğu açıktı ve ben de ısrar etmeye karar verdim.</p>

  <p class="calibre1">'"Farklı ilgi alanları, derken neyi kastettin?" diye sordum.</p>

  <p class="calibre1">"Eh, biraz tuhaflaştı, anlıyor musun?" dedi.</p>

  <p class="calibre1">"Bilmiyorum. Anlat."</p>

  <p class="calibre1">Dudaklarını yaladı, bakışlarını kaçırdı.</p>

  <p class="calibre1">"Sorun istemiyorum," diye bildirdi.</p>

  <p class="calibre1">"Ben de karışmasam iyi olur. Sorun ne?"</p>

  <p class="calibre1">"Şey," dedi, “korkuyordu."</p>

  <p class="calibre1">"Korkuyor muydu? Neyden?"</p>

  <p class="calibre1">"Aa -senden."</p>

  <p class="calibre1">"Benden mi? Bu saçma. Onu korkutacak bir şey yapmadım hiç. Ne dedi?"</p>

  <p class="calibre1">"Fazla konuşmadı, ama ne zaman ismin telaffuz edilse, anlıyordum. Sonra o garip hobileri edinmeye başladı."</p>

  <p class="calibre1">"Anlamadım," dedim. “Hem de hiç. Tuhaflaştı mı? Garip hobileri mi vardı? Ne tür? Neler oldu? Gerçekten anlamıyorum ve anlamak istiyorum."</p>

  <p class="calibre1">Ayağa kalktı ve onu takip etmemi istercesine arkasına bakarak dükkanın arka tarafına yöneldi. Ben de öyle yaptım.</p>

  <p class="calibre1">Doğal şifa, organik çiftçilik, savaş sanatları, bitkisel tedaviler, evde doğurma üzerine kitaplarla dolu bir kısma geldiğinde yavaşladı, ama oradan geçip gizemcilikle ilgili kısıma yürüdü.</p>

  <p class="calibre1">Durup, “İşte," dedi. “Bunlardan birkaçını ödünç aldı, geri getirdi, sonra birkaç tane daha ödünç aldı."</p>

  <p class="calibre1">Omuzlarımı silktim.</p>

  <p class="calibre1">"O kadar mı? Bu pek de tuhaf değil."</p>

  <p class="calibre1">"Ama kendini çok kaptırdı."</p>

  <p class="calibre1">"Çok kişi öyle yapar."</p>

  <p class="calibre1">"Bırak da bitireyim," diye devam etti. “Teosofi ile ilgilenmeye başladı, hatta yerel bir grubun toplantılarına katıldı. İlgisini çok çabuk kaybetti, ama o sırada farklı bağlantıları olan başka insanlarla tanışmıştı. Kısa süre sonra Sufiler, Gurdjieffçiler, hatta bir şaman ile görüşmeye başladı."</p>

  <p class="calibre1">"İlginç," dedim. “Yoga yok mu?"</p>

  <p class="calibre1">"Yoga yok. Ona aynı şeyi sorduğum zaman, peşinde olduğu şeyin samadhi değil güç olduğunu söyledi. Bir şekilde, gittikçe daha tuhaf arkadaşlar edinmeye başladı. Ortam benim için çok boğucuydu, bu yüzden veda ettim."</p>

  <p class="calibre1">"Acaba neden?" diye düşündüm.</p>

  <p class="calibre1">"Al," dedi, “bir de şuna bak."</p>

  <p class="calibre1">Bana siyah bir kitap fırlattı ve geriledi. Kitabı yakaladım.</p>

  <p class="calibre1">İncil’in bir kopyasıydı. Teşekkürler kısmını açtım.</p>

  <p class="calibre1">"Bu kopyada özel bir şey mi var?" diye sordum.</p>

  <p class="calibre1">İçini çekti.</p>

  <p class="calibre1">"Hayır. Özür dilerim."</p>

  <p class="calibre1">Kitabı geri aldı ve raftaki yetine koydu.</p>

  <p class="calibre1">"Bir dakika," dedi.</p>

  <p class="calibre1">Tezgaha döndü, altındaki raftan bir karton aldı. Üzerinde, DIŞARIDAYIM. BU SAATTE DÖNECEĞİM yazılıydı ve hareketli kolları olan bir saat vardı. Saati otuz dakika sonrasını gösterecek şekilde ayarladı ve tabelayı kapıya astı. Sonra sürgüyü çekti ve arkadaki odaya geçerken onu takip etmemi işaret etti.</p>

  <p class="calibre1">Arka ofiste bir masa, birkaç sandalye, kitap dolu karton kutular vardı. Masanın arkasına oturdu ve en yakındaki sandalyeye işaret etti. Oturdum. Telefonu telesekretere bağladı, masanın üzerinden bir yığın form ve yazışmayı kaldırdı, bir çekmeceyi açtı ve bir şişe Chianti çıkardı.</p>

  <p class="calibre1">"Bir kadeh alır mısın?" diye sordu.</p>

  <p class="calibre1">"Elbette, teşekkürler."</p>

  <p class="calibre1">Ayağa kalktı, küçük bir lavabonun kapısını açtı. Raftan iki kadeh indirdi ve yıkadı. Kadehleri getirdi, masanın üzerine koydu, doldurdu ve birini bana doğru itti. Kadehler Sheraton’dandı.</p>

  <p class="calibre1">"Sana İncil fırlattığım için üzgünüm," dedi, kadehini kaldırıp bir yudum alarak.</p>

  <p class="calibre1">"Bir duman bulutu içinde yok olmamı bekliyor gibiydin."</p>

  <p class="calibre1">Başını salladı.</p>

  <p class="calibre1">"Güç aramasının sebebinin seninle ilgili bir şey olduğuna eminim. Sen de gizemcilikle uğraşıyor musun?"</p>

  <p class="calibre1">"Hayır."</p>

  <p class="calibre1">"Bazen senden doğaüstü bir yaratıkmışsın gibi bahsediyordu."</p>

  <p class="calibre1">Güldüm. Bir an sonra o da güldü.</p>

  <p class="calibre1">"Bilmiyorum," dedi sonra. “Dünyada bir sürü tuhaf şey var. Hepsi doğru olamaz, ama..."</p>

  <p class="calibre1">Omuzlarımı silktim.</p>

  <p class="calibre1">"Kim bilir? Demek kendini bana karşı savunmak için bir tür sistem aradığını düşünüyorsun."</p>

  <p class="calibre1">"Edindiğim izlenim buydu."</p>

  <p class="calibre1">Bir yudum şarap içtim.</p>

  <p class="calibre1">"Bu mantıklı gelmiyor," dedim.</p>

  <p class="calibre1">Ama bunu söylerken bile muhtemelen doğru olduğunu biliyordum. Ve eğer Julia’yı, onu yok eden şeyin yoluna ben çıkarmışsam, o zaman ölümünden kısmen sorumluydum. Aniden acıya ek olarak yükü de hissettim.</p>

  <p class="calibre1">"Hikayeni bitir," dedim.</p>

  <p class="calibre1">"Üç aşağı beş yukarı bu kadar," diye yanıt verdi. “Durmaksızın kozmik saçmalıklardan bahsetmek isteyen insanlardan sıkıldım ve ayrıldım."</p>

  <p class="calibre1">"Bu kadar mı? Doğru sistemi, doğru guruyu buldu mu? Ne oldu?"</p>

  <p class="calibre1">İri bir yudum aldı ve bana baktı.</p>

  <p class="calibre1">"Ondan gerçekten hoşlanıyordum," dedi.</p>

  <p class="calibre1">"Eminim."</p>

  <p class="calibre1">"Tarot, Kabala, Altın Şafak, Crowley, Fortune. Bir sonraki adımı bu oldu."</p>

  <p class="calibre1">"Orada kaldı mı?"</p>

  <p class="calibre1">"Kesin olarak bilmiyorum. Ama sanırım öyle. Bunu bir süre sonra duydum."</p>

  <p class="calibre1">"Ayinsel büyü o zaman."</p>

  <p class="calibre1">"Muhtemelen."</p>

  <p class="calibre1">"Kim yapıyor?"</p>

  <p class="calibre1">"Bir sürü insan."</p>

  <p class="calibre1">"Demek istediğim, kimi buldu? Bunu duydun mu?"</p>

  <p class="calibre1">"Sanırım Victor Melman’dı."</p>

  <p class="calibre1">Bana beklentiyle baktı. Başımı iki yana salladım.</p>

  <p class="calibre1">"Üzgünüm. Bu ismi tanımıyorum."</p>

  <p class="calibre1">"Tuhaf bir adam," dedi. Bir yudum alıp sandalyesinde arkasına yaslandı. Ellerini ensesinde birleştirdi ve dirseklerini öne çıkardı. Lavaboya baktı. “Ben...ben bazı insanlardan ki bazıları güvenilir insanlardı, adamın gerçekten bir şeyler yapabildiğini, bir şeyleri yakaladığını, bir tür aydınlanma yaşadığım, bir tür güç edindiğini ve zaman zaman büyük bir öğretici olduğunu duydum. Ama bu tür şeylerle birlikte gelen o ego sorunlarını yaşıyormuş. Ve bu konuda çirkin bir şeyler var. Hatta adının gerçek olmadığını, bir sicili olduğunu ve onda büyücüden çok Manson’lık olduğunu duydum. Bilmiyorum. Bir ressam olarak tanınıyor. Aslında resimleri oldukça iyi. İyi satıyor."</p>

  <p class="calibre1">"Onunla tanıştın mı?"</p>

  <p class="calibre1">Bir an durdu, “Evet."</p>

  <p class="calibre1">"Senin izlenimin ne?"</p>

  <p class="calibre1">"Bilmiyorum. Şey... ben önyargılıyım. Gerçekten bilemiyorum."</p>

  <p class="calibre1">Kadehimdeki şarabı çevirdim.</p>

  <p class="calibre1">"Bu nasıl oluyor?"</p>

  <p class="calibre1">"Ah, bir defasında öğrencisi olmak istedim. Beni reddetti."</p>

  <p class="calibre1">"Demek sen de bu işlerin içindesin. Sanmıştım ki..."</p>

  <p class="calibre1">"Ben hiçbir şeyin içinde değilim," diye terslendi. “Her şeyi o ya da bu zamanda denedim. Herkes bazı aşamalardan geçer. Gelişmek, genişlemek, ilerlemek istedim. Kim istemez ki? Ama hiç bulamadım." Doğruldu, bir yudum şarap daha aldı.</p>

  <p class="calibre1">"Bazen çok yaklaştığımı, neredeyse dokunabileceğim, görebileceğim bir güç, bir vizyon olduğunu hissettim. Neredeyse.</p>

  <p class="calibre1">Sonra yok oluyordu. Hepsi tamamen saçmalık. Yalnızca kendini aldatıyorsun. Bazen onu yakaladığımı bile düşündüm.</p>

  <p class="calibre1">Sonra birkaç gün geçiyordu ve yine kendi kendime yalan söylediğimi fark ediyordum."</p>

  <p class="calibre1">"Bütün bunlar Julia ile tanışmadan önce mi oldu?"</p>

  <p class="calibre1">Başını evet anlamında salladı.</p>

  <p class="calibre1">"Evet. Bizi bir süre bir arada tutan şeyin bu olduğunu düşünüyorum. Artık inanmadığım halde bu saçmalıklardan konuşmak hâlâ hoşuma gidiyor. Sonra o bu konularda fazla ciddileşti ve ben o yoldan tekrar geçmek istemedim."</p>

  <p class="calibre1">"Anlıyorum."</p>

  <p class="calibre1">Kadehini bitirdi ve yeniden doldurdu.</p>

  <p class="calibre1">"Aslında hiçbir anlamı yok," dedi. “Kendi kendine yalan söylemenin, olayları olmadıkları şekilde rasyonalize etmenin sayısız yolu var. Sanırım ben büyü istiyordum ve dünyada gerçek büyü yok."</p>

  <p class="calibre1">"Bu yüzden mi bana İncil fırlattın?"</p>

  <p class="calibre1">Güldü.</p>

  <p class="calibre1">"Kolaylıkla Kuran ya da Vedalar olabilirdi, sanırım. Senin alevler içinde yok olduğunu görmek hoş olurdu. Ama yolu yok."</p>

  <p class="calibre1">Gülümsedim.</p>

  <p class="calibre1">"Melman’ı nasıl bulabilirim?"</p>

  <p class="calibre1">"Buralarda bir yerde olacak," dedi, bakışlarını indirip bir çekmece açarak. “İşte."</p>

  <p class="calibre1">Küçük bir defter çıkardı, sayfalarını çevirdi. Bir indeks kartına bir adres kopyaladı ve bana uzattı. Bir yudum şarap daha içti.</p>

  <p class="calibre1">"Teşekkürler."</p>

  <p class="calibre1">"Bu stüdyosunun adresi, ama orada yaşıyor," diye ekledi.</p>

  <p class="calibre1">Başımı salladım ve kadehimi masaya bıraktım.</p>

  <p class="calibre1">"Bana anlattıkların için sağ ol."</p>

  <p class="calibre1">Şişeyi kaldırdı.</p>

  <p class="calibre1">"Bir kadeh daha alır mısın?"</p>

  <p class="calibre1">"Hayır, teşekkürler."</p>

  <p class="calibre1">Omuzlarımı silkti, kendi kadehini kafasına dikti. Ayağa kalktım.</p>

  <p class="calibre1">"Biliyor musun, aslında oldukça üzücü," dedi.</p>

  <p class="calibre1">"Ne?"</p>

  <p class="calibre1">"Hiç büyü olmaması, hiç olmamış olması, muhtemelen gelecekte de olmayacağı."</p>

  <p class="calibre1">"Gerçek bu," dedim.</p>

  <p class="calibre1">"Dünya çok daha ilginç bir yer olurdu."</p>

  <p class="calibre1">"Evet."</p>

  <p class="calibre1">Gitmek için döndüm.</p>

  <p class="calibre1">"Benim için bir iyilik yap," dedi.</p>

  <p class="calibre1">"Ne?"</p>

  <p class="calibre1">"Çıkarken, tabelayı saat üçe getir ve bırak kapının sürgüsü arkandan kapansın."</p>

  <p class="calibre1">"Elbette."</p>

  <p class="calibre1">Onu orada bıraktım ve dediklerini yaptım. Gökyüzü epey kararmıştı, rüzgar daha soğuktu. Köşedeki telefondan bir kez daha Luke’a ulaşmaya çalıştım, ama hâlâ dışarıdaydı. Mutluyduk. Harika bir gün olmuştu. Hava mükemmeldi ve her şey güzel gitmişti. O akşam eğlenceli bir partiye gitmiştik ve sonra tesadüfen rastladığımız çok güzel, küçük bir yerde geç bir akşam yemeği yemiştik. Günün bitmesinden nefret ederek içkilerimizi yavaş yavaş içmiştik. Şanslı günümüzü uzatmaya karar vermiş, arabayı ıssız bir kumsala sürmüş, oturmuş, yüzmüş, ayı seyretmiş, esintileri hissetmiştik. Uzun süre.</p>

  <p class="calibre1">Sonra kendi kendime yapmamaya söz verdiğim bir şey yapmıştım. Faust güzel bir anın bir ruha bedel olduğunu düşünmemiş miydi?</p>

  <p class="calibre1">"Gel," dedim, bira kutumu bir çöp kutusuna nişanlayıp elini tutarak. “Biraz yürüyelim."</p>

  <p class="calibre1">"Nereye?" diye sordu, ben kalkması için çekerken.</p>

  <p class="calibre1">"Periler ülkesine," diye yanıt verdim. “Eski masal alemlerine. İrem bağına. Hadi, gel."</p>

  <p class="calibre1">Kahkahalar atarak onu kumsalda yürütmeme izin verdi.</p>

  <p class="calibre1">Kumsal daraldı, yüksek setlerin arasından geçtik. Ay cömert ve sarıydı, deniz en sevdiğim şarkıyı söylüyordu.</p>

  <p class="calibre1">El ele kayaların arasından geçtik, keskin bir dönemeç biraz önce oturduğumuz yeri gözlerden gizledi. Biraz sonra ortaya çıkması gereken yüksek, dar mağarayı aradım...</p>

  <p class="calibre1">"Bir mağara," diye bildirdim birkaç dakika sonra. “İçeri girelim."</p>

  <p class="calibre1">"Karanlıktır."</p>

  <p class="calibre1">"Güzel," dedim ve girdik.</p>

  <p class="calibre1">Ay ışığı bizi altı adım kadar takip etti. Ama o zamana kadar sola giden dönemeci bulmuştum.</p>

  <p class="calibre1">"Bu taraftan," diye bildirdim."</p>

  <p class="calibre1">"Ama karanlık!"</p>

  <p class="calibre1">"Elbette. Biraz daha bana tutun. Sorun yok."</p>

  <p class="calibre1">On beş, yirmi adım sonra sağda hafif bir aydınlık gördük.</p>

  <p class="calibre1">Onu o dönemece götürdüm ve biz ilerlerken yol aydınlandı.</p>

  <p class="calibre1">"Kaybolabiliriz," dedi alçak sesle.</p>

  <p class="calibre1">"Ben kaybolmam," diye yanıt verdim ona.</p>

  <p class="calibre1">Ortalık aydınlanmaya devam etti. Yol bir kez daha döndü ve son bir pasajdan yürüyüp alçak bir ormanın içindeki bir dağın eteklerinde dışarı çıktık. Güneş ağaçların tepesinde sabah yüksekliğinde asılıydı.</p>

  <p class="calibre1">Dondu, gözleri iri iri açıldı.</p>

  <p class="calibre1">"Burası gündüz!" dedi.</p>

  <p class="calibre1">"Tempus fugit,<a id="n1"></a><a href="">*</a>" diye yanıt verdim. “Hadi, gel."</p>

  <p class="calibre1">Bir süre ağaçların arasında yürüdük, kuşların ve rüzgarın sesini dinledik, siyah saçlı Julia ve ben ve bir süre sonra onu renkli kayalardan ve otlardan bir kanyonun içinden ırmağa dökülen bir çayın yanından yürüttüm.</p>

  <p class="calibre1">Irmağı takip ederek aniden bir uçuruma geldik. Büyük bir yükseklikten, gök kuşakları ve sis yaratarak aşağı dökülüyordu. Orada durup aşağıda uzanan büyük vadiyi seyrettik, sabah ve sisin içinde kuleler ve kubbelerle, yaldız ve kristalle dolu bir şehir gördük.</p>

  <p class="calibre1">"Biz neredeyiz?" diye sordu.</p>

  <p class="calibre1">"Köşeyi dönünce gelinen yerde," dedim. “Gel."</p>

  <p class="calibre1">Onu sola yönelttim, sonra bizi yamaca, sonunda bir çağlayanın arkasına götüren bir patikada yürüdük. Gölgeler ve elmas damlalar... sessizliğin gücüne yaklaşan bir kükreme...</p>

  <p class="calibre1">Sonunda bir tünele girdik, başta nemliydi, ama yükselirken kurudu. Bir galeriye geçtik, solumuzda açıldı, geceye ve yıldızlara, yıldızlara, yıldızlara baktık... Muazzam bir manzaraydı, yeni takımyıldızlarla alev alevdi, ışıkları arkamızdaki duvara gölgemizi düşürecek kadar güçlüydü. Alçak parapete dayandı, derisi cilalı mermer gibiydi, aşağıya baktı.</p>

  <p class="calibre1">"Aşağıda da yıldızlar var," dedi. “Ve her iki yanda! Aşağıda yıldızdan başka bir şey yok. Ve yanlarda..."</p>

  <p class="calibre1">"Evet. Güzeller, değil mi?"</p>

  <p class="calibre1">Uzun süre orada kaldık, izledik, sonunda onu gelip tünelde daha fazla yürümeye ikna edebildim. Bizi akşamüstü güneşinin altındaki virane bir amfi tiyatroya götürdü. Kırık sıraların ve sütunların üzerinde sarmaşıklar büyümüştü. Yer yer, sanki bir depremde devrilmiş gibi kırık bir heykeller yatıyordu. Çok pitoresk. Hoşlanacağını düşünmüştüm ve haklı çıktım. Sırayla oturduk ve birbirimize konuşmalar yaptık. Akustik mükemmeldi.</p>

  <p class="calibre1">Sonra ele ele, rengarenk gökyüzünün altında yürüdük. Sonunda güneşin, uzak kıyısında geceye alçaldığı durgun bir göle geldik. Sağ tarafımızda pırıltılı bir kaya yığını vardı. Yosunlar ve eğrelti otları ile kaplı, küçük bir noktaya yürüdük.</p>

  <p class="calibre1">Kollarımı ona doladım ve uzun zaman orada durduk.</p>

  <p class="calibre1">Ağaçlardaki rüzgar görünmez kuşların eşlik ettiği bir müzikti.</p>

  <p class="calibre1">Daha sonra bluzunun düğmelerini çözdüm.</p>

  <p class="calibre1">"Burada mı?" dedi.</p>

  <p class="calibre1">"Burada olmasını istiyorum. Ya sen?"</p>

  <p class="calibre1">"Burası çok güzel. Tamam. Bir dakika bekle."</p>

  <p class="calibre1">Ve uzandık, gölgeler bizi örtene kadar seviştik. Bir süre sonra, istediğim gibi uyudu.</p>

  <p class="calibre1">Uyanmaması için bir büyü yaptım, çünkü bu yolculuğu yapmanın akıllıca olup olmadığı konusunda kuşku duymaya başlamıştım. Sonra giyindim, onu giydirdim ve onu kollarıma alıp geri taşıdım. Kestirmeye saptım.</p>

  <p class="calibre1">Baştaki kumsala ulaştığımızda onu yere koydum ve yanına uzandım. Kısa süre sonra ben de uyudum.</p>

  <p class="calibre1">Güneş yükselene ve yüzmeye gelenlerin sesleri bizi uyandırana kadar kalkmadık.</p>

  <p class="calibre1">Doğrulup oturdu, bana baktı.</p>

  <p class="calibre1">"Dün gece," dedi, “bir rüya olamaz. Ama gerçek de olamaz. Olabilir mi?"</p>

  <p class="calibre1">"Sanırım," dedim.</p>

  <p class="calibre1">Alnını kırıştırdı.</p>

  <p class="calibre1">"Az önce neye evet dedin?" diye sordu.</p>

  <p class="calibre1">"Kahvaltıya," dedim. “Hadi gidip kahvaltı edelim. Gel."</p>

  <p class="calibre1">"Bir dakika bekle." Elini koluma koydu. “Sıra dışı bir şey oldu. Neydi o?"</p>

  <p class="calibre1">"Neden konuşarak büyüyü bozalım? Hadi gidip yemek yiyelim."</p>

  <p class="calibre1">Beni takip eden günlerde çok sorguladı, ama bu konuda konuşmamakta kararlıydım. Aptalca, hepsi aptalcaydı. Onu o yürüyüşe asla çıkarmamalıydım. Kalıcı olarak ayrılmamıza sebep olan tartışmaya yol açtı.</p>

  <p class="calibre1">Ve şimdi, arabamı sürer ve bu konuyu düşünürken aptallığımdan başka bir şeyi daha fark ettim. Ona aşık olduğumu, onu hâlâ sevdiğimi anladım. Onu o yürüyüşe çıkarmasaydım ya da büyücü olduğum konusundaki suçlamalarını kabul etseydim, gittiği yolu seçmez -muhtemelen kendini korumak için- güç aramaya çalışmazdı. Hayatta olurdu.</p>

  <p class="calibre1">Dudağımı ısırdım ve bağırdım. Önümde fren yapan arabanın çevresinden dolanırken bir farını kırdım. Sevdiğim bir şeyi öldürdüysem, aksinin asla gerçek olmayacağından emindim.</p>
</body>
</html>
