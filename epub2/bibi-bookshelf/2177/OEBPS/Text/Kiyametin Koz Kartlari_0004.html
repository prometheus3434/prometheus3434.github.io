<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 4</b></span></h2>

  <p class="calibre1">Önümde uzun bir yürüyüş vardı. Giysilerimi yolda değiştirdim. Labirentten çıkışım iki kirli tuğla binanın arasındaki dar bir sokak biçimini aldı. Hâlâ yağmur yağıyordu ve gün yerini geceye bırakmıştı. Park ettiğim arabamı yolun karşısında, kırık olmayan sokak lambalarının birinin yaydığı ışık havuzunun kenarında gördüm. Bir an özlemle bagajdaki kuru giysilerimi düşündüm, sonra Brutus Ardiye tabelasına yollandım.</p>

  <p class="calibre1">İlk kattaki ofiste küçük bir ışık yanıyor ve karanlık girişe pek az aydınlık veriyordu. Sırılsıklam ve tetikte, merdivenleri tırmandım. Kapı kulpunu çevirip ittirdiğim zaman dairenin kapısı açıldı. Işığı yaktım ve girdim, kapıyı arkamdan kilitledim.</p>

  <p class="calibre1">Hızla dolaştırdığım bakışlarım mekanın boş olduğunu gösterdi. Islak gömleğimi Melman’ın dolabından bir gömlekle değiştirdim. Ama pantolonu benim için biraz uzundu ve beli çok genişti. Koz Kartlarımı kuru tutmak için göğüs cebime aktardım.</p>

  <p class="calibre1">İkinci adım. Daireyi sistemli bir biçimde araştırmaya başladım. Birkaç dakika sonra komodinin çekmecesine kilitlenmiş gizem günlüğünü buldum. Dairesi kadar karışıktı, sözcükler yanlış telaffuz edilmiş ve çizilmişti, birkaç kahve ve bira lekesi vardı. Her zamanki öznel şeylerle, rüyalar, meditasyonlar karışık bir sürü çıkarım vardı. Sayfaları çevirdim, efendisi ile tanışmasını aradım. Buldum ve göz gezdirdim. Uzundu ve daha çok ona verilen Ağaç’ın nasıl işlediği konusunda heveskar nidalarla doluydu. Bunu daha sonrasına saklamaya karar verdim ve kaldırmaya hazırlanıyordum ki, çevirdiğim birkaç sayfa kısa bir şiiri açığa çıkardı. Swinburnvari, aşırı mecazi ve sevinçle dolu, gözüme çarpan ilk dizeler şunlar oldu, “...Amber’in aldatıcı renkleri ve dokunduğu sonsuz gölgeleri." Zevksiz bir redifti, ama önemli olan anlamdı. Eski incinebilirlik duygularım canlandı ve bu araştırma hızımın artmasına sebep oldu. Aniden tek istediğim dışarı çıkmak, uzaklaşmak ve düşünmek oldu.</p>

  <p class="calibre1">Oda başka sürpriz barındırmıyordu. Odadan çıktım, bir kucak gazete topladım, onları tuvalete taşıdım, küvete attım ve yaktım. Çıkarken pencereyi açtım. Sonra mabedi ziyaret ettim,</p>

  <p class="calibre1">Yaşam Ağacı resmini aldım, geri getirdim ve ateşe attım. Banyo ışığını söndürdüm, çıkarken kapıyı kapattım. İyi bir resim eleştirmeniyimdir.</p>

  <p class="calibre1">Sonra kitap raflarında duran kağıt yığınlarına gittim ve hayal kırıklığı ile sonuçlanan bir araştırmaya giriştim. İkinci yığının yarısına geldiğimde telefon çaldı.</p>

  <p class="calibre1">Düşüncelerim hızla koşarken dünya çevremde donar gibi oldu. Elbette. Bugün buraya geleceğim ve öldürüleceğim gündü. Bu olacaksa, şimdiye kadar olmuş olmalıydı. Yani bu ölüm ilanımın yayınlanıp yayınlanmadığını öğrenmek için arayan S olabilirdi. Telefonu açmaya karar verdim. O tarafa yürürken iki, üç kez çalmasına -on iki, on sekiz- saniye kadar izin vererek taşlamayla mı, hakaret ya da tehditle mi karşılık vereceğimi, yoksa rol yaparak neler öğrenebileceğime mi bakacağımı düşündüm. Öncekiler ne kadar tatmin edici görünse de, oyunbozan sağduyu ikinci yolu emretti ve aynı zamanda alçak sesle, kısa sözcüklerle konuşmamı ve yaralanmış, nefessiz kalmış numarası yapmamı önerdi. Sonunda S’nin sesini duymaya ve adamı tanıyıp tanımadığımı anlamaya hazırlanarak alıcıyı kaldırdım.</p>

  <p class="calibre1">"Evet?" dedim.</p>

  <p class="calibre1">"Ee? İş bitti mi?" dedi karşıdaki.</p>

  <p class="calibre1">Lanet olsun. Bu bir kadındı. Yanlış cinsiyet, ama kulağa doğru gelen bir soru. İkide bir fena sayılmazdı.</p>

  <p class="calibre1">Ağır ağır nefes aldım, sonra, “Evet," dedim.</p>

  <p class="calibre1">"Sorun ne?"</p>

  <p class="calibre1">"Yaralandım," diye gakladım.</p>

  <p class="calibre1">"Ciddi mi?"</p>

  <p class="calibre1">"Sanırım. Ama sanırım burada değerli bir şey ele geçirdim. Gelip görsen iyi olur."</p>

  <p class="calibre1">"Nedir? Ona ait bir şey mi?"</p>

  <p class="calibre1">"Evet. Konuşamıyorum. Başım dönüyor. Gel."</p>

  <p class="calibre1">Alıcıyı yerine koydum ve gülümsedim. İyi oynadığımı düşünüyordum. Onu tamamen aldattığımı hissediyordum.</p>

  <p class="calibre1">Odayı aşıp daha önce oturduğum sandalyeye oturdum, üzerinde büyük bir küllük olan sehpalardan birini çektim ve pipomu çıkardım. Dinlenmek, sabretmek ve biraz düşünmek zamanı.</p>

  <p class="calibre1">Birkaç dakika sonra tanıdık, elektrikli bir karıncalanma hissettim. Bir anda ayağa fırladım, izmaritleri kurşun gibi çevreye saçarak kül tablasını kaldırdım ve aptallığıma küfrederek çılgınca odaya bakındım.</p>

  <p class="calibre1">İşte! Kırmızı perdenin önünde, piyanonun yanında. Şekilleniyor...</p>

  <p class="calibre1">Siluetinin tamamının ortaya çıkmasını bekledim, sonra kül tablasını elimden geldiğince hızla fırlattım.</p>

  <p class="calibre1">Bir an sonra oradaydı. Uzun boylu, kızıl kahve saçlı, kara gözlü. Elinde 38lik otomatiğe benzer bir şey vardı.</p>

  <p class="calibre1">Kül tablası karnına çarptı ve kadın inleyerek iki büklüm oldu.</p>

  <p class="calibre1">O doğrulamadan yanındaydım.</p>

  <p class="calibre1">Kolunu büktüm ve tabanca odanın karşı tarafına fırladı.</p>

  <p class="calibre1">Sonra iki bileğini yakaladım, kadını çevirdim ve en yakındaki sandalyeye hızla oturttum. Sol elinde hâlâ bir Koz Kartı tutuyordu. Kartı aldım. Bu dairenin resmiydi. Ağaç ve cebimdeki kartlarla aynı stili taşıyordu.</p>

  <p class="calibre1">"Sen kimsin?" diye hırladım.</p>

  <p class="calibre1">"Jasra," dedi tükürürcesine, “ölü adam!"</p>

  <p class="calibre1">Ağzını kocaman açtı ve başı öne devrildi. Kadının sağ kolunu sandalyenin koluna dayayan sol kolumun üzerinde dudaklarının ıslak dokunuşunu hissettim. Birkaç saniye sonra orada yırtıcı bir acı hissettim. Sanki bir ısırık değildi de, kor kırmızı bir çivi etime saplanmıştı.</p>

  <p class="calibre1">Bileğini bıraktım ve kolumu çektim. Hareketim tuhaf bir şekilde yavaş ve zayıftı. Elime ve koluma soğuk bir karıncalanma yayıldı. Elim yana düştü ve yok olmuş gibi oldu. Kadın elimden kolayca sıyrıldı, gülümsedi parmak uçlarını hafifçe göğsüme koydu ve ittirdi.</p>

  <p class="calibre1">Geriye devrildim. Aptalca zayıftım ve hareketlerimi kontrol edemiyordum. Yere düştüğümde acı hissetmedim ve kadının ayağa kalkmasını izlemek için başımı döndürmek büyük çaba gerektirdi.</p>

  <p class="calibre1">"Zevkini çıkar," dedi. “Uyandıktan sonra, kısa yaşamının kalanı acı dolu olacak."</p>

  <p class="calibre1">Görüş açımdan çıktı ve biraz sonra telefon alıcısını kaldırdığını duydum.</p>

  <p class="calibre1">S’yi aradığından emindim ve söylediği şeye inanıyordum.</p>

  <p class="calibre1">En azından, o gizemli ressamla tanışacaktım...</p>

  <p class="calibre1">Ressam! Sağ elimin parmaklarını kıvırdım. Yavaş olsa da, hâlâ çalışıyorlardı. İrademin her zerresini ve hâlâ kontrol edebildiğim organlarımı zorlayarak elimi göğsüme götürmeye çabaladım. Bunu takip eden hareket sarsıntılı ve yavaştı. En azından sol yanıma dönmüştüm ve sırtım bu zayıf eylemi işimi bitiren kadından saklıyordu.</p>

  <p class="calibre1">Elim titriyordu ve göğüs cebime ulaştığında daha da yavaşlamış gibiydi. Bundan sanki yüzyıllar sonra, karton parçalarının kenarlarına dokunduğumu hissettim. Sonunda biri kurtuldu ve görebilecek kadar kaldırmayı başardım. Başım dönüyordu ve görüşüm bulanmaya başlamıştı. Kendimi nakletmeyi başarabileceğimden emin değildim. Engin bir uzaklıktan birisi ile konuşan Jasra’nın sesini duydum, ama sözcükleri seçemedim.</p>

  <p class="calibre1">Kalan dikkatimi karta yoğunlaştırdım. Mavi, kayalık bir çıkıntının üzerine çökmüş bir sfenksti bu. Ona uzandım. Hiçbir şey. Zihnim pamuklarla sarılmış gibiydi. Bir teşebbüse yetecek kadar bilincim kalmış gibiydi.</p>

  <p class="calibre1">Belirli bir soğukluk hissettim ve sfenks taş çıkıntının üzerinde hafifçe yer değiştirir gibi oldu. Sanki yukarıya doğru kabaran siyah bir dalgaya düşüyordum.</p>

  <p class="calibre1">Ve hepsi bu kadardı.</p>

  <p class="calibre1">Kendime gelmem uzun sürdü. Bilincim geri geldi, ama kollarım ve bacaklarım hâlâ kurşun gibiydi ve görüşüm bulutluydu. Hanımefendinin ısırışı bana nörotropik bir zehir aşılamış gibi görünüyordu. El ve ayak parmaklarımı germeye çalıştım, ama başarılı olduğumdan emin değildim. Hızlanmaya, derin derin nefes almaya çalıştım. Bu işe yaradı.</p>

  <p class="calibre1">Bir süre sonra bir gülleme duyduğumu sandım. Bir süre sonra azaldı ve kendi kanımın uğultusunu duyduğumu anladım. Bundan bir süre sonra kalp atışlarımı duydum ve görüşüm berraklaşmaya başladı. Işık, karanlık ve şekilsizlik, kum ve kayalara dönüştü. Her tarafımda küçük, soğuk alanlar hissettim. Sonra titremeye başladım, bu da geçti ve hareket edebildiğimi fark ettim. Ama kendimi çok zayıf hissediyordum, bu yüzden kıpırdamadım. Bir süre için değil.</p>

  <p class="calibre1">Sesler duydum -hışırtılar, kıpırtılar- yukarıdan ve önümden bir yerden geliyordu. Aynı zamanda tuhaf bir kokunun ayrımına vardım.</p>

  <p class="calibre1">"Uyandın mı?" Bu hareket sesler ile aynı yönden gelmişti.</p>

  <p class="calibre1">Bu nitelemeye tamamen hazır olmadığıma karar verdim, bu yüzden yanıt vermedim. Kollarıma ve bacaklarıma biraz daha can dönmesini bekledim.</p>

  <p class="calibre1">"Beni işitip işitmediğini belirtmeni gerçekten istiyorum," dedi ses yine. “Bir an önce bitirmek istiyorum."</p>

  <p class="calibre1">Sonunda merakım mantığımı yendi ve başımı kaldırdım.</p>

  <p class="calibre1">"İşte! Biliyordum!"</p>

  <p class="calibre1">Tepemdeki mavi-gri çıkıntıda bir sfenks çökmüştü. Mavi, aslan beden, yanlarından katlanmış iri, tüylü kanatlar, bana bakan cinsiyetsiz bir yüz. Dudaklarını yalarken bir dizi korkunç görünüşlü diş sergiledi.</p>

  <p class="calibre1">"Neyi bitirmek?" diye sordum, derin nefesler alarak yavaşça doğrulup oturarak.</p>

  <p class="calibre1">"Bilmece işini," diye yanıt verdi, “en iyi yaptığım şey."</p>

  <p class="calibre1">"Maç yağmur yüzünden iptal oldu," dedim, kollarımdaki ve bacaklarımdaki krampların geçmesini bekleyerek.</p>

  <p class="calibre1">"Kusura bakma. Israr etmek zorundayım."</p>

  <p class="calibre1">Yaralı kolumu ovarak yaratığa dik dik baktım. Sfenksler hakkında hatırladığım hikayelerin çoğu, bilmecelerine yanıt veremeyen kişileri yemeleri ile ilgiliydi. Başımı iki yana salladım.</p>

  <p class="calibre1">"Senin oyununu oynamayacağım," dedim.</p>

  <p class="calibre1">"Bu durumda, hükmen mağlup sayılıyorsun," diye yanıt verdi, omuz kasları gerilerek.</p>

  <p class="calibre1">Elimi kaldırdım, “Bekle," dedim. “Bana kendime gelmem için bir iki dakika verirsen, muhtemelen farklı düşünmeye başlarım."</p>

  <p class="calibre1">Yerine oturdu ve “Tamam," dedi. “Böylesi daha resmi olur. Beş dakika dinlen. Hazır olduğunda söyle."</p>

  <p class="calibre1">Ayağa kalktım, kollarımı sallamaya, gerinmeye başladım.</p>

  <p class="calibre1">Bir yandan da çevreyi inceledim.</p>

  <p class="calibre1">Orasına burasına portakal rengi, gri ve mavi kayalar saçılmış kumlu bir sel yatağındaydık. Sfenksin üzerine oturduğu çıkıntının ait olduğu taş duvar önümde yaklaşık yedi buçuk metre yükseliyordu ve dikti. Aynı yükseklikte bir başka duvar aynı uzaklıkta, arkamda duruyordu. Sağımda, sel sularının getirdiği döküntüler dik bir duvar halinde yükseliyor, soluma doğru düzleşiyordu. Birkaç dikenli, yeşil çalı, çatlak ve tepeleri kaplamıştı. Akşam karanlığı yaklaşıyor gibiydi. Gökyüzü zayıf bir sarı renkteydi ve güneş görünmüyordu. Uzaktan rüzgar sesi duydum, ama hissetmedim. Hava serindi, ama soğuk değildi.</p>

  <p class="calibre1">Yakında, yerde halter güllesi büyüklüğünde bir taş gördüm. İki adımdan sonra —hâlâ kollarımı sallıyor ve geriniyordum- sağ ayağımın yanında duruyordu.</p>

  <p class="calibre1">Sfenks boğazını temizledi.</p>

  <p class="calibre1">"Hazır mısın?" diye sordu.</p>

  <p class="calibre1">"Hayır," dedim. “Ama eminim bu seni durdurmayacaktır,"</p>

  <p class="calibre1">"Haklısın."</p>

  <p class="calibre1">Esnemek için önlenemez bir arzu duydum ve esnedim.</p>

  <p class="calibre1">"Hevesten yoksun görünüyorsun," diye yorum yaptı. “Ama bilmece şu: Alevler içinde yeryüzünden yükselirim. Rüzgar beni döver, sular bana çarpar. Kısa süre sonra her şeye tepeden bakacağım."</p>

  <p class="calibre1">Bekledim. Belki bir dakika geçti.</p>

  <p class="calibre1">"Ee?" dedi sfenks sonunda.</p>

  <p class="calibre1">"Ee ne?"</p>

  <p class="calibre1">"Yanıtı buldun mu?"</p>

  <p class="calibre1">"Neye?"</p>

  <p class="calibre1">"Bilmeceye elbette!"</p>

  <p class="calibre1">"Bekliyordum. Sora sormadın, yalnızca bir dizi beyanatta bulundun. Sorunun ne olduğunu bilmeden yanıt veremem."</p>

  <p class="calibre1">"Bu geleneksel formattır. Soruyu ifade şekillendirir. Açık ki, soru, 'Ben neyim?'"</p>

  <p class="calibre1">"Pekala, 'Grant’in mezarında kim gömülü?' de olabilirdi. Ama tamam. Nedir? Anka kuşu, elbette. Yeryüzünde yuva yapar, alevler içinde yükselir, havadan, bulutlardan geçer, yükseklere uçar..."</p>

  <p class="calibre1">"Yanlış."</p>

  <p class="calibre1">Gülümsedi ve hareketlenmeye başladı.</p>

  <p class="calibre1">"Bekle," dedim. “Yanlış değil. Uyuyor. Senin istediğin yanıt olmayabilir, ama gereken şartlara uyan bir yanıt."</p>

  <p class="calibre1">Başını iki yana salladı.</p>

  <p class="calibre1">"Yanıtlar konusunda nihai otorite benim. Tanımlamayı ben yaparım."</p>

  <p class="calibre1">"O zaman hile yapıyorsun."</p>

  <p class="calibre1">"Yapmıyorum!"</p>

  <p class="calibre1">"Bir şişenin yarısını içerim. Bu onu yarı dolu mu yapar, yarı boş mu?"</p>

  <p class="calibre1">"Herhangi biri. İkisi."</p>

  <p class="calibre1">"Kesinlikle. Aynı şey. Eğer uyan birden çok yanıt varsa, hepsini kabul etmelisin. Dalgalar ve partiküller gibi bir şey bu."</p>

  <p class="calibre1">"Bu yaklaşımdan hoşlanmadım," diye bildirdi. “Belirsizliğe her tür kapıyı açıyor. Bilmece işini mahvedebilir."</p>

  <p class="calibre1">"Bu benim hatam değil," dedim, yumruklarımı sıkıp açarak.</p>

  <p class="calibre1">"Ama ilginç bir konu ortaya attın."</p>

  <p class="calibre1">Başımı şiddetle salladım.</p>

  <p class="calibre1">"Ama yalnızca tek bir doğru yanıt olmalı."</p>

  <p class="calibre1">Omuzlarımı silktim.</p>

  <p class="calibre1">"İdeal bir dünyada yaşamıyoruz," dedim.</p>

  <p class="calibre1">"Hm."</p>

  <p class="calibre1">"Berabere diyebiliriz," diye öneride bulundum. “Kimse kaybetmedi, kimse kazanmadı."</p>

  <p class="calibre1">"Bunu estetik bakımdan nahoş buluyorum."</p>

  <p class="calibre1">"Başka bir sürü oyunda işe yarıyor."</p>

  <p class="calibre1">"Aynı zamanda, biraz acıktım."</p>

  <p class="calibre1">"Gerçek yüzeye çıkıyor."</p>

  <p class="calibre1">"Ama ben adil biriyim. Kendi yöntemimle gerçeğe hizmet ederim. Beraberlik önerin bir çözüm olasılığını akla getiriyor."</p>

  <p class="calibre1">"Güzel. Her şeyi benim gibi..."</p>

  <p class="calibre1">"Eşitliği bozacak bir şey. Bilmeceni sor."</p>

  <p class="calibre1">"Bu saçma," dedim. “Benim bilmecem yok."</p>

  <p class="calibre1">"O zaman bir an önce bir tane bulsan iyi olur. Çünkü bu çıkmazdan kurtulmanın tek yolu bu ya da kaybettiğin sonucuna varırım."</p>

  <p class="calibre1">Kollarımı salladım ve birkaç kez çöküp kalktım. Bedenim ateşe verilmiş gibi geliyordu. Aynı zamanda, güçlenmiş gibiydi.</p>

  <p class="calibre1">"Tamam," dedim. “Tamam. Biraz bekle."</p>

  <p class="calibre1">Ne halt olacaksa olsun...</p>

  <p class="calibre1">"Yeşil kırmızı olan, dönen, dönen ve dönen nedir?"</p>

  <p class="calibre1">Sfenks iki kere gözlerini kırpıştırdı, sonra alnını kırıştırdı.</p>

  <p class="calibre1">Takip eden zamanı birkaç kez daha derin derin nefes almak, çevrede biraz koşturmak için kullandım. Alevler çekildi, zihnim berraklaştı, nabzım düzeldi...</p>

  <p class="calibre1">"Ee?" dedim birkaç dakika sonra.</p>

  <p class="calibre1">"Düşünüyorum."</p>

  <p class="calibre1">"Acele etme."</p>

  <p class="calibre1">Biraz gölge boksu yaptım. Biraz da gerinme egzersizi.</p>

  <p class="calibre1">Gökyüzü biraz daha kararmıştı ve sağımda birkaç yıldız görünüyordu.</p>

  <p class="calibre1">"Ah, acele ettirmeyi hiç istemiyorum," dedim, “ama..."</p>

  <p class="calibre1">Sfenks homurdandı. “Hâlâ düşünüyorum."</p>

  <p class="calibre1">"Belki de bir zaman sınırı belirlemeliyiz."</p>

  <p class="calibre1">"Fazla sürmez."</p>

  <p class="calibre1">"Dinlenmeme aldırmazsın ya?"</p>

  <p class="calibre1">"Keyfine bak."</p>

  <p class="calibre1">Kumların üzerine uzandım, gözlerimi kapattım ve Frakir’e bir koruma sözcüğü söyleyip uyudum.</p>

  <p class="calibre1">Titreyerek, gözlerimde ışık, yüzümde bir esinti ile uyandım. Sabah olduğunu anlamam biraz zamanımı aldı. Solumda gökyüzü aydınlanıyordu, sağımda yıldızlar soluyordu. Susamıştım. Acıkmıştım da.</p>

  <p class="calibre1">Gözlerimi ovuşturdum. Ayağa kalktım. Tarağımı çıkardım ve saçlarımı taradım. Sfenkse baktım.</p>

  <p class="calibre1">"... döner, döner ve döner," diye mırıldandı.</p>

  <p class="calibre1">Boğazımı temizledim. Tepki gelmedi. Hayvan gözlerini uzağa dikmişti. Gizlice kaçıp kaçamayacağımı merak ettim...</p>

  <p class="calibre1">Hayır. Bakışları bana kaydı.</p>

  <p class="calibre1">"Günaydın," dedim neşeyle.</p>

  <p class="calibre1">Dişlerini kısaca gıcırdattı.</p>

  <p class="calibre1">"Tamam," dedim, “benden çok daha fazla zaman kullandın. Şimdiye kadar bulamadıysan, ben artık oynamak istemiyorum."</p>

  <p class="calibre1">"Bilmeceni sevmedim," dedi sonunda.</p>

  <p class="calibre1">"Kusura bakma."</p>

  <p class="calibre1">"Yanıt ne?"</p>

  <p class="calibre1">"Pes mi ediyorsun?"</p>

  <p class="calibre1">"Buna mecburum. Yanıt ne?"</p>

  <p class="calibre1">Elimi kaldırdım.</p>

  <p class="calibre1">"Dur bakalım," dedim. “Bu tür şeyler sırasıyla yapılır. Benimkini söylemeden önce senin tercih ettiğin yanıtı öğrenmeliyim."</p>

  <p class="calibre1">Başını salladı.</p>

  <p class="calibre1">"Bu adil. Tamam. Dört Dünya Kalesi."</p>

  <p class="calibre1">"Ne?"</p>

  <p class="calibre1">"Yanıt bu. Dört Dünya Kalesi."</p>

  <p class="calibre1">Melman’ın sözlerini düşündüm. “Neden?" diye sordum.</p>

  <p class="calibre1">"Dört elemente ait dünyaların birleştiği yerde bulunuyor, orada alevler içinde yeryüzünden yükseliyor, rüzgarlar ve sular tarafından dövülüyor."</p>

  <p class="calibre1">"Ya her şeye tepeden bakma meselesi?"</p>

  <p class="calibre1">"Manzaraya ya da efendisinin imparatorluk planlarına atıfta bulunuyor olabilir. Ya da her ikisine birden."</p>

  <p class="calibre1">"Efendisi kim?"</p>

  <p class="calibre1">"Bilmiyorum. Bu bilgi yanıt için gerekli değil."</p>

  <p class="calibre1">"Bu bilmeceyi nereden öğrendin ki?"</p>

  <p class="calibre1">"Birkaç ay önce, bir yolcudan."</p>

  <p class="calibre1">"Biliyor olman gereken onca bilmece arasından bana sormak için bunu neden seçtin?"</p>

  <p class="calibre1">"Beni düşündürmüştü, demek ki, iyiydi."</p>

  <p class="calibre1">"Yolcuya ne oldu?"</p>

  <p class="calibre1">"Yenmeden yoluna devam etti. Benim bilmeceme yanıt vermişti."</p>

  <p class="calibre1">"Adı neydi?"</p>

  <p class="calibre1">"Söylemedi."</p>

  <p class="calibre1">"Onu tarif eder misin?"</p>

  <p class="calibre1">"Edemem. İyice sarınmıştı."</p>

  <p class="calibre1">"Ve Dört Dünya Kalesi hakkında başka bir şey söylemedi, öyle mi?"</p>

  <p class="calibre1">"Hayır."</p>

  <p class="calibre1">"Eh," dedim. “Sanırım onun gibi yapacağım ve ben de yürüyüşe çıkacağım."</p>

  <p class="calibre1">Döndüm, sağımdaki yokuşa yöneldim.</p>

  <p class="calibre1">"Dur!"</p>

  <p class="calibre1">"Ne?" diye sordum. *</p>

  <p class="calibre1">"Bilmecen," dedi. “Sana benim yanıtımı söyledim. Sen de bana neyin yeşil ve kırmızı olduğunu, dönüp durduğunu söylemelisin."</p>

  <p class="calibre1">Aşağıya baktım, yeri taradım. Ah, evet, işte buradaydı. Benim halter şeklindeki taşım. Birkaç adım attım ve yanında durdum.</p>

  <p class="calibre1">"Fırında bir kurbağa," dedim.</p>

  <p class="calibre1">"Ne?"</p>

  <p class="calibre1">Kasları gerildi, gözleri kısıldı ve dişlerinin çoğu görünür oldu. Frakir’e birkaç sözcük söyledim ve ben çömelip sağ elimle taşı alırken kıpırdandığını hissettim.</p>

  <p class="calibre1">"Yanıt bu," dedim, ayağa kalkarak. “O görsel şeylerden biri..."</p>

  <p class="calibre1">"Bu berbat bir bilmece!" diye yanıt verdi sfenks.</p>

  <p class="calibre1">Sol işaret parmağımla önümde iki hızlı hareket yaptım.</p>

  <p class="calibre1">"Ne yapıyorsun?" diye sordu.</p>

  <p class="calibre1">"Kulaklarından gözlerine çizgiler çiziyorum," dedim.</p>

  <p class="calibre1">O anda Frakir görünür oldu, sol bileğimden elime kaydı, parmaklanma dolandı. Sfenksin gözleri o tarafa kaydı. Taşı sağ omzum hizasına kaldırdım. Frakir’in bir ucu serbest kaldı ve uzattığım elimden kıvranarak asıldı. Parlamaya başladı, sonra kızgın gümüşten bir tel gibi ışıldadı.</p>

  <p class="calibre1">"Bence berabere kaldık," dedim. “Ya sen ne düşünüyorsun?"</p>

  <p class="calibre1">Sfenks dudaklarını yaladı.</p>

  <p class="calibre1">"Evet," dedi sonunda, içini çekerek. “Sanırım haklısın."</p>

  <p class="calibre1">"O zaman sana iyi günler dilerim," dedim.</p>

  <p class="calibre1">"Evet. Yazık. Pekala. İyi günler. Ama gitmeden önce kayıtlar için ismini alabilir miyim?"</p>

  <p class="calibre1">"Neden olmasın?" dedim. “Ben Merlin’im. Kaos’tan."</p>

  <p class="calibre1">"Ah," dedi, “o zaman intikamını almak için biri gelirdi."</p>

  <p class="calibre1">"Bu mümkün."</p>

  <p class="calibre1">"O zaman gerçekten de beraberlik en iyisi. Git."</p>

  <p class="calibre1">Sırtımı dönmeden önce iyice uzaklaştım, sağımdaki bayırdan çıktım. O yerden uzaklaşana kadar tetikte kaldım, ama takip edilmedim.</p>

  <p class="calibre1">Koşmaya başladım. Açtım ve susuzdum, ama limon rengi gökyüzünün altındaki bu ıssız, kayalık yerde kahvaltı bulma olasılığı pek yoktu. Frakir kıvrıldı ve soldu. Yükselen güneşe doğru ilerlerken derin nefesler aldım.</p>

  <p class="calibre1">Saçlarımda rüzgar, gözlerimde toz... Bir kaya yığınına yürüdüm, aralarından geçtim. Gölgeleri arasından tepemdeki gökyüzünün yeşilimsi bir renk kazandığını gördüm. Kayalıktan çıktığım zaman düzlük daha yumuşaktı, uzakta pırıltılar, solumda birkaç bulut vardı.</p>

  <p class="calibre1">İstikrarlı bir tempo kazandım, küçük bir yükseltiye ulaştım, tırmandım, uzak ucundan seyrek otların dalgalandığı bir yere indim. Uzakta fırça tepeli ağaçlardan bir grup... Onlara yöneldim, yoluma fırlayan ve sola kaçan portakal rengi kürklü bir yaratığı ürküttüm. Biraz sonra kara bir kuş hızla yanımdan geçti, bir feryat kopardı, aynı tarafa yöneldi. Gökyüzü kararırken koşmaya devam ettim.</p>

  <p class="calibre1">Gökyüzü daha yeşil, otlar daha gür ve daha yeşil... Düzensiz aralarla ağır esintiler... Ağaçlar daha yakın... Dallardan gelen bir şarkı... Bulutlar sürükleniyor...</p>

  <p class="calibre1">Kaslarımdaki gerginlik yok oluyor ve tanıdık bir akıcılık geliyor... İlk ağacı geçiyorum, uzun, düşmüş yaprakları eziyorum... Tüylü kabuklu gövdelerin arasından geçiyorum... Takip ettiğim yol sert zeminli, üzerinde tuhaf ayak izleri olan bir patikaya dönüşüyor... Alçalıyor, kıvrılıyor, genişliyor, yine daralıyor... Yaprakların arasından gördüğüm gökyüzü Morinci turkuazı... Buluttan flamalar gümüş ırmaklar gibi kıvranıyor...</p>

  <p class="calibre1">Mavi çiçeklerden küçük kümeler patikanın kenarında beliriyor... Kenarlar yükseliyor, boyumu aşıyor... Yol taşlık oluyor... Koşmaya devam ediyorum...</p>

  <p class="calibre1">Yol devamlı alçalarak genişliyor, genişliyor... Duymadan ya da işitmeden önce bile suyun kokusunu alıyorum... Dikkatle taşların arasından geçiyorum... Burada biraz daha yavaş... Dönüyorum ve çayı görüyorum, iki yanında yüksek, kayalık kıyılar var, yükselmeden önce bir, iki metre açıklık...</p>

  <p class="calibre1">Homurdanan, kıvılcımlı akıntının yanında daha da yavaş...</p>

  <p class="calibre1">Kıvrımlarını takip ediyorum... Dönüşler, dolambaçlar, yukarıda ağaçlar, sağımdaki duvarda kökleri açıkta, pul pul tabanında gri-sarı taş yığınları...</p>

  <p class="calibre1">Düzlüğüm genişliyor, duvarlar alçalıyor... Ayaklarımın altında daha fazla kum, daha az taş... Aşağı, daha aşağı... Baş hizasında, omuz hizasında... Yol bir kez daha kıvrılıyor, yokuş alçalıyor... Bel hizasında... Çevremde yeşil yapraklı ağaçlar, yukarıda mavi gökyüzü, sağda sert tabanlı patika... Yamacı tırmanıyorum, yolu takip ediyorum...</p>

  <p class="calibre1">Ağaçlar, çalılar, kuş ötüşleri ve serin rüzgar... Havayı içime çekiyorum, adımlarımı açıyorum... Ahşap bir köprüden, adım seslerim yankılanarak geçiyorum, şimdi maskelenmiş çaya bir dere akıyor, serinliğinin yanında yosun kaplı kayalar var...</p>

  <p class="calibre1">Şimdi sağımda alçak bir taş duvar... Ağır ağır ilerleyen bir araba...</p>

  <p class="calibre1">Her iki yanda yabani çiçekler... Uzaktan gelen, yankılanan bir kahkaha... Bir atın kişnemesi... Bir arabanın gıcırtısı... Sola dönüş... Yol genişliyor... Gölge, güneş ışığı, gölge, güneş ışığı... Benek benek... Solda daha geniş, kıvılcımlı ırmak...</p>

  <p class="calibre1">Bir sonraki tepenin zirvesinde bir pus...</p>

  <p class="calibre1">Zirveye yaklaşırken yavaşladım. Yürüyerek ulaştım, giysilerimin tozunu silkeledim, saçlarımı düzelttim. Kollarım ve bacaklarım karıncalanıyor, ciğerlerim kabarıp iniyor, ter damlaları beni serinletiyordu. Toz tükürdüm. Aşağıda ve sağda bir han vardı, ırmağa bakan geniş, kaba verandasında ve yakındaki bahçesinde masalar. Hoşça kal, şimdiki zaman. Ben geldim.</p>

  <p class="calibre1">Aşağıya yürüdüm ve binanın uzak tarafında bir su pompası gördüm. Yüzümü, ellerimi, kollarımı yıkadım. Sol kolumun, Jasra’nın ısırdığı yeri hâlâ acıyor ve yanıyordu. Verandaya çıktım, küçük bir masaya oturdum ve içeride gördüğüm garson kadına işaret ettim. Bir süre sonra bana lapa, sosis, yumurta, ekmek, tereyağı, çilek reçeli ve çay getirdi. Hepsini çabucak bitirdim ve aynısından yine ısmarladım. İkinci kez normalliğin bir parça geri geldiğini hissettim ve yavaşladım, yemeğin keyfini çıkardım ve ırmağın akmasını izledim.</p>

  <p class="calibre1">İşler tuhaf bir şekilde sonuçlanmıştı. İşim bittiğine göre yolculuk yapmayı, uzun, tembel bir tatile çıkmayı düşünmüştüm.</p>

  <p class="calibre1">Şu önemsiz S meselesi beni engelliyordu. Çabucak halledebileceğimi düşündüğüm bir şey. Şimdi anlamadığım, tehlikeli ve garip bir şeyin tam ortasındaydım. Çayımı yudumlarken ve günün çevremde ısınmasını hissederken, bir anlık huzur duygusuna kapılabilirdim. Ama bunun geçici bir şey olduğunu biliyordum. Bu sorun halledilene kadar benim için gerçek huzur, gerçek güvenlik olamazdı. Olayları düşündüğüm zaman, hayatta kalmak, bu işi çözmek için yalnızca tepkilerime güvenemeyeceğimi anladım. Plan yapma zamanı gelmişti.</p>

  <p class="calibre1">S’nin kimliği ve ortadan kaldırılması, bilinmesi ve yapılması gereken şeyler listemin ilk sıralarındaydılar. Daha da yukarıda S’nin amacı vardı. Sabit fikirli bir psikopatla uğraştığım fikri yok olmuştu. S çok iyi örgütlenmişti ve çok sıra dışı yeteneklere sahipti. Olası adaylar bulmak için geçmişimi taradım. Ama şimdiye kadar başıma gelenleri başarabilecek birkaç kişi bulsam da, hiçbiri bana özellikle düşman değildi. Ama Melman’ın o tuhaf günlüğünde Amber’den bahsedilmişti. Teorik olarak bu, olayı bir aile meselesi haline getiriyordu ve sanırım diğerlerinin dikkatini çekme yükümlülüğü doğuruyordu. Ama bunu yapmak yardım istemek, pes etmek, kendi işlerimi halledemeyeceğimi itiraf etmek dernekti. Julia benim sorumundu. Bu konuda intikam alma hakkı benimdi. Biraz daha düşünmem gerekecekti...</p>

  <p class="calibre1">Hayaletçark?</p>

  <p class="calibre1">Düşündüm, reddettim, yine düşündüm. Hayaletçark... Hayır. Sınanmamış. Hâlâ gelişiyor. Aklıma gelmesinin tek sebebi benim sevgilim, hayatımdaki en önemli başarı, diğerlerine hazırladığım sürpriz olmasıydı. Yalnızca kolay bir çıkış noktası arıyordum. Daha fazla veriye ihtiyacım olacaktı, bu da veri bulmak gerektiği anlamına geliyordu, elbette.</p>

  <p class="calibre1">Hayaletçark...</p>

  <p class="calibre1">Şu anda daha fazla bilgiye ihtiyacım vardı. Kartlar ve günlük bendeydi. Bu noktada Koz Kartları ile oynamak istemiyordum, çünkü ilki bir tür tuzak çıkmıştı. Yakında günlüğü okuyacaktım, ama edindiğim ilk izlenim onun faydalı olamayacak kadar öznel olduğuydu. Melman’ın evine dönüp son bir kez çevreye bakınmalıydım, gözden kaçırdığım herhangi bir şey var mı, diye. Sonra Luke’u aramalı, bana faydalı olacak daha fazla şey söyleyip söyleyemeyeceğini görmeliydim. Küçük bir yorum bile olsa. Evet...</p>

  <p class="calibre1">İçimi çektim ve gerindim. Irmağı biraz daha izledim, çayımı bitirdim. Frakir’i bir avuç paranın üzerinden geçirdim ve yemeğimin bedelini ödeyecek kadarını seçtim. Sonra yola döndüm. Geriye koşmanın zamanı gelmişti.</p>
</body>
</html>
