<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 7</b></span></h2>

  <p class="calibre1">Bir çanak pamuk şeker.</p>

  <p class="calibre1">Geçidi aşıp, önümde uzanan vadiye baktım. En azından, bunun bir vadi olduğunu varsayıyordum. Bulut/sis/pusun altında ne olduğunu göremiyordum.</p>

  <p class="calibre1">Gökyüzünde, kırmızı şeritlerden biri sarıya, bir başkası yeşile dönüyordu. Bu beni biraz cesaretlendirdi, çünkü gökyüzü her şeyin kıyısını ziyaret ettiğim, Kaos Sarayları’nın karşısında durduğum zamana benzer bir şekilde hareket ediyordu.</p>

  <p class="calibre1">Çantamı sırtladım ve yoldan aşağı yürümeye başladım. Ben ilerlerken rüzgar azaldı. Uzaktan, kaçtığım fırtınadan gök gürültüleri duydum. Brand’in nereye gittiğini merak ettim. Onu bir süre göremeyeceğimi hissediyordum.</p>

  <p class="calibre1">Yolun yarısında sis çevremde sürünmeye, kıvrılmaya başladı. Yaşlı bir ağaç gördüm ve kendime bir asa kestim. Ben dalını keserken ağaç çığlık atmış gibi geldi.</p>

  <p class="calibre1">"Lanet olsun sana!" dedi içinden ses gibi gelen bir şeyle.</p>

  <p class="calibre1">"Bilincin var mı? Af edersin..."</p>

  <p class="calibre1">"O dalı büyütmek için uzun zaman harcadım. Herhalde şimdi onu yakarsın."</p>

  <p class="calibre1">"Hayır," dedim. “Bir asaya ihtiyacım var. Önümdeki yol uzun."</p>

  <p class="calibre1">"Bu vadiden mi?"</p>

  <p class="calibre1">"Evet."</p>

  <p class="calibre1">"Yaklaş ki, varlığını daha iyi hissedebileyim. Sende parlayan bir şey var."</p>

  <p class="calibre1">Bir adım attım.</p>

  <p class="calibre1">"Oberon!" dedi. “Mücevherini tanıyorum."</p>

  <p class="calibre1">"Oberon değil," dedim. “Ben oğluyum. Ama onun verdiği görev için Mücevher’i takıyorum."</p>

  <p class="calibre1">"O zaman dalımı al ve hayır dualarım da seninle olsun. Babana çok tuhaf günlerde sığınak oldum. Beni o ekti."</p>

  <p class="calibre1">"Gerçekten mi? Babamı yaparken görmediğim nadir şeylerden biri ağaç ekmektir."</p>

  <p class="calibre1">"Ben sıradan bir ağaç değilim. Beni buraya sınırı işaret etmem için ekti."</p>

  <p class="calibre1">"Ne tür bir sınır?"</p>

  <p class="calibre1">"Ben, hangi taraftan baktığına göre Kaos’un ve Düzen’in sonuyum. Ben bir bölünmüşlüğe işaret ediyorum. Benim ötemde başka kurallar geçerlidir."</p>

  <p class="calibre1">"Hangi kurallar?"</p>

  <p class="calibre1">"Kim bilir? Ben değil. Ben yalnızca gittikçe büyüyen, bilinç sahibi bir ağacım. Ama asam sana rahatlık verebilir. Onu ekersen, tuhaf iklimlerde çiçek açar. Ama açmayabilir de. Kim bilebilir? Ama onu gittiğin yere götür, Oberon’un oğlu. Bir fırtınanın yaklaştığını hissediyorum. Güle güle."</p>

  <p class="calibre1">"Hoşça kal," dedim. “Teşekkür ederim."</p>

  <p class="calibre1">Döndüm ve koyulaşan sise doğru yürüdüm. Ben ilerlerken pembeliği silindi. Ağacı düşündükçe başımı sallıyordum, ama asa, zeminin güçleştiği, bundan sonraki yüzlerce metre boyunca faydalı oldu.</p>

  <p class="calibre1">Sonra her şey biraz açıldı. Kayalar, durgun bir havuz, yosundan halatlarla bağlanmış küçük, kasvetli ağaçlar, çürük kokusu... Hızla geçip gittim. Koyu renkli bir kuş ağaçların birinden beni izliyordu.</p>

  <p class="calibre1">Ben ona bakarken havalandı, bana doğru tembel tembel kanat çırptı. Son olaylar bende kuşlara karşı biraz çekingenlik uyandırmıştı, bu yüzden tepemde dönerken geriledim. Ama sonra gelip önümde, yola kondu, başını eğdi ve sol gözüyle beni süzdü.</p>

  <p class="calibre1">"Evet," diye bildirdi sonra. “Sen osun."</p>

  <p class="calibre1">"Hangi o?" dedim.</p>

  <p class="calibre1">"Eşlik edeceğim kişi. Seni takip edecek uğursuzluk habercisi bir kuşa itirazın yoktur herhalde, değil mi, Corwin?"</p>

  <p class="calibre1">Sonra güldü ve küçük bir dans icra etti.</p>

  <p class="calibre1">"Aslında, seni nasıl durdurabilirim, bilmiyorum. Adımı nereden biliyorsun?"</p>

  <p class="calibre1">"Seni Zaman’ın başlangıcından beri bekliyorum, Corwin."</p>

  <p class="calibre1">"Oldukça can sıkıcı olmalı."</p>

  <p class="calibre1">"Burada o kadar da uzun olmadı. Zaman, sen ondan neyi anlıyorsan odur."</p>

  <p class="calibre1">Yürümeye başladım. Kuşun yanında geçtim ve ilerlemeye devam ettim. Biraz sonra uçarak yanımdan geçti ve sağımdaki bir kayaya kondu.</p>

  <p class="calibre1">"Adım Hugi," diye bildirdi. 'İhtiyar Ygg’den bir parça taşıdığını görüyorum."</p>

  <p class="calibre1">"Ygg mi?"</p>

  <p class="calibre1">"Buranın girişinde bekleyen ve kimsenin dallarında dinlenmesine izin vermeyen can sıkıcı ağaç. İddiaya girerim sen dalını keserken seni fırçalamıştır." Sonra yüksek sesle gülmeye başladı.</p>

  <p class="calibre1">"Oldukça ağırbaşlı davrandı."</p>

  <p class="calibre1">"Eminim. Ama zaten, bir kez kesildikten sonra fazla seçeneği kalmamıştır. Pek de işine yarayacak ya."</p>

  <p class="calibre1">"Yeterince yarıyor," dedim, hafifçe ona doğru sallayarak.</p>

  <p class="calibre1">Çırpınarak uzaklaştı.</p>

  <p class="calibre1">"Hey! Bu hiç de komik değildi!"</p>

  <p class="calibre1">Güldüm.</p>

  <p class="calibre1">"Bence komikti."</p>

  <p class="calibre1">Yürüyüp geçtim.</p>

  <p class="calibre1">Uzun süre, bataklı bir bölgede yürüdüm. Zaman zaman bir esinti yakındaki yolu temizliyordu. Sonra oradan geçip gidiyordum ya da sisler bir kez daha kayıyordu. Zaman zaman müzik duyduğumu sanıyordum -hangi yönden geldiğini ayırt edemiyordum- yavaş, tuhaf bir şekilde görkemli, çelik telli bir enstrümanla çalınan bir müzik.</p>

  <p class="calibre1">Ben bata çıka yürürken, solumdan bir yerden biri seslendi.</p>

  <p class="calibre1">"Yabancı! Dur ve bana bak!"</p>

  <p class="calibre1">Durdum. Ama sisler yüzünden hiçbir şey göremedim.</p>

  <p class="calibre1">"Merhaba," dedim. “Neredesin?"</p>

  <p class="calibre1">Tam o sırada sisler bir anlığına aralandı ve gözleri gözlerim hizasında, dev bir kafa gördüm. Omuzlarına kadar bataklığa gömülmüş bir deve aittiler. Kafa keldi, deri süt kadar solgundu, taşsı bir dokusu vardı. Koyu gözleri, muhtemelen derisi ile oluşturduğu karşıtlık yüzünden daha da karanlık görünüyordu.</p>

  <p class="calibre1">"Görüyorum," dedim o zaman. “Güç durumda görünüyorsun. Kollarını kurtarabilir misin?"</p>

  <p class="calibre1">"Çok zorlasam kurtarırım," dedi yanıt olarak.</p>

  <p class="calibre1">"Eh, tutunabileceğim sağlam bir şey arayayım."</p>

  <p class="calibre1">"Hayır. Bu gerekli değil."</p>

  <p class="calibre1">"Oradan çıkmak istemiyor musun? Bana bu yüzden seslendin sandım."</p>

  <p class="calibre1">"Ah, hayır. Yalnızca bana bakmanı istemiştim."</p>

  <p class="calibre1">Daha yakına gidip gözlerimi diktim, çünkü sis yine sürüklenmeye başlamıştı.</p>

  <p class="calibre1">"Tamam," dedim. “Seni gördüm."</p>

  <p class="calibre1">"Ne kadar kötü bir durumda olduğumu görüyor musun?"</p>

  <p class="calibre1">"Kendi başının çaresine bakmazsan ya da yardım kabul etmezsen, pek görmüyorum."</p>

  <p class="calibre1">"Kendimi kurtarsam ne işime yarayacak?"</p>

  <p class="calibre1">"Senin sorun. Sen yanıtla."</p>

  <p class="calibre1">Gitmek için döndüm.</p>

  <p class="calibre1">"Dur! Nereye gidiyorsun?"</p>

  <p class="calibre1">"Güneye, ahlaki bir oyunda yer almaya."</p>

  <p class="calibre1">Tam o sırada Hugi sislerin arasından uçarak çıktı ve kafanın tepesine kondu. Kafayı gagaladı ve güldü.</p>

  <p class="calibre1">"Zamanını harcama, Corwin. Burada gözüne çarpandan daha az şey var," dedi.</p>

  <p class="calibre1">Devin dudakları ismimi biçimlendirdi. Sonra: “Bu gerçekten o mu?"</p>

  <p class="calibre1">"Kesinlikle o," diye yanıt verdi Hugi.</p>

  <p class="calibre1">"Dinle, Corwin," dedi batmış dev. “Kaos’u durdurmaya çalışacaksın, değil mi?"</p>

  <p class="calibre1">"Evet."</p>

  <p class="calibre1">"Yapma. Değmez. Ben her şeyin sona ermesini istiyorum.</p>

  <p class="calibre1">Bu durumdan kurtulmak istiyorum."</p>

  <p class="calibre1">"Çıkmana yardım etmeyi önerdim. Reddettin."</p>

  <p class="calibre1">"Ben o tür kurtuluştan bahsetmiyorum. Her şeyin sonundan bahsediyorum."</p>

  <p class="calibre1">"Bu kolay," dedim. “Kafanı indir ve derin bir nefes al."</p>

  <p class="calibre1">"Arzuladığım kişisel son değil, bu aptalca oyunun tamamen bitmesi."</p>

  <p class="calibre1">"Konu hakkında kendi kararlarını vermeyi tercih edecek başkaları olabileceğini düşünüyorum."</p>

  <p class="calibre1">"Bırak onlar için de sona ersin. Onların da benim konumumda olduğu ve aynı şekilde hissedeceği bir zaman gelecektir."</p>

  <p class="calibre1">"O zaman onlar da aynı seçeneğe sahip olacaklar. İyi günler."</p>

  <p class="calibre1">Döndüm ve yürüdüm.</p>

  <p class="calibre1">"Sen de!" diye seslendi arkamdan.</p>

  <p class="calibre1">Ben yürürken Hugi bana yetişti ve asamın ucuna tünedi.</p>

  <p class="calibre1">"Ygg’in dalına oturmak hoş. Artık elinden... Ayy!"</p>

  <p class="calibre1">Hugi havaya sıçradı ve çember çizdi.</p>

  <p class="calibre1">"Ayağımı yaktı! Bunu nasıl yaptı?" diye haykırdı.</p>

  <p class="calibre1">Güldüm.</p>

  <p class="calibre1">"Hiçbir fikrim yok."</p>

  <p class="calibre1">Birkaç dakika kanat çırptı, sonra sağ omzuma yöneldi.</p>

  <p class="calibre1">"Burada dinlensem olur mu?"</p>

  <p class="calibre1">"Dinlen bakalım."</p>

  <p class="calibre1">"Teşekkürler." Yerleşti. “Kafa gerçek bir zihinsel sepet vakası, biliyor musun?"</p>

  <p class="calibre1">Omuzlarımı silktim, dengesini sağlamak için kanatlarını açtı.</p>

  <p class="calibre1">"El yordamıyla bir şeyler arıyor," diye devam etti, “ama yanlış yönde ilerliyor ve kendi başarısızlıkları için dünyayı sorumlu tutuyor."</p>

  <p class="calibre1">"Hayır. Çamurdan çıkmak için el yordamıyla bile aranmıyor," dedim.</p>

  <p class="calibre1">"Felsefi anlamda demek istedim."</p>

  <p class="calibre1">"Ah, o türden çamur. Çok kötü."</p>

  <p class="calibre1">"Tüm sorun benlikte, egoda ve bir yandan dünyayla, diğer yandan Mutlak ile ilişkisinde yatıyor."</p>

  <p class="calibre1">"Ah, öyle mi?"</p>

  <p class="calibre1">"Evet. Bak, yumurtalarımızdan çıktık ve olayların yüzeyinde süzülüyoruz. Zaman zaman, olayları gerçekten de etkileyebildiğimizi görüyoruz ve bu çabalamamıza sebep oluyor. Bu büyük bir hata, zira arzular yaratıyor ve sırf var olmak yeterli olmalı iken, sahte bir ego inşa ediyor. Bu daha fazla arzuya, daha fazla çabaya yol açıyor ve sonunda kendini tuzağa düşmüş buluyorsun."</p>

  <p class="calibre1">"Çamurda mı?"</p>

  <p class="calibre1">"Tabiri caizse. Bakışını kararlılıkla Mutlak’a dikmen ve seni sahte bir bilinç adası olarak diğerlerinden ayıran serapları, yanılsamaları, sahte kimlik hissini görmezden gelmeyi öğrenmen gerekiyor."</p>

  <p class="calibre1">"Bir zamanlar benim de sahte bir kimliğim vardı. Şimdi olduğum mutlak -yani ben- halini almamda çok yardımcı oldu."</p>

  <p class="calibre1">"Hayır, bu da sahte."</p>

  <p class="calibre1">"O zaman yarın var olacak ben bunun için bana teşekkür edecek. Ben o diğerine ediyorum."</p>

  <p class="calibre1">"Asıl noktayı kaçırıyorsun. O sen de sahte olacak."</p>

  <p class="calibre1">"Neden?"</p>

  <p class="calibre1">"Çünkü seni Mutlak’tan ayrı tutan arzularla ve çabalamalarla dolu olacak."</p>

  <p class="calibre1">"Bunda yanlış olan ne?"</p>

  <p class="calibre1">"Yabancılarla dolu bir dünyada, olgular dünyasında yalnız kalıyorsun."</p>

  <p class="calibre1">"Ben yalnız kalmaktan hoşnudum. Kendimi oldukça severim. Olguları da severim. Ama Mutlak hep orada olacak, sana seslenecek, huzursuzluk yaratacak."</p>

  <p class="calibre1">"Güzel, o zaman acele etmenin gereği yok. Ama evet, Ne demek istediğini anlıyorum. İdealler biçiminde ortaya çıkar. Herkesin birkaç tane vardır. Eğer onları takip etmem gerektiğini söylüyorsa, seninle hemfikirim."</p>

  <p class="calibre1">"Hayır, bunlar Mutlak’ın çarpıtılmış halidir. Sen daha fazla çabalamaktan bahsediyorsun."</p>

  <p class="calibre1">"Bu doğru."</p>

  <p class="calibre1">"Öğrenecek daha çok şeyin olduğunu görebiliyorum."</p>

  <p class="calibre1">"Eğer bayağı hayatta kalma içgüdümden bahsediyorsan, unut gitsin."</p>

  <p class="calibre1">Yol yukarı tırmanıyordu ve şimdi düz, engebesiz, neredeyse asfalt dökülmüş gibi görünen, ama hafifçe kumlu bir yere gelmiştik. Müzik yükselmişti ve ben ilerlerken yükselmeye devam etti. Sonra sislerin içinden, belirsiz şekillerin yavaş yavaş, ritmik bir şekilde hareket ettiğini gördüm. Müzik eşliğinde dans ettiklerini anlamam dakikalar aldı.</p>

  <p class="calibre1">Görünmez müzisyenlerin yavaş temposu ile adım atan şekilleri görene kadar ilerlemeye devam ettim. İnsan görünüşlü, güzel bir halktı, zarif giysiler giymişlerdi. Karmaşık, güzel bir danstı ettikleri ve biraz izlemek için durdum.</p>

  <p class="calibre1">"Burada, hiçliğin ortasında verilen bu partinin sebebi ne?" diye sordum Hugi’ye.</p>

  <p class="calibre1">"Dans ediyorlar," dedi, “geçişini kutlamak için. Bunlar ölümlü değil, Zaman’ın ruhları. Bu aptalca gösteriye sen vadiye girdiğinde başladılar."</p>

  <p class="calibre1">"Ruhlar mı?"</p>

  <p class="calibre1">"Evet. İzle."</p>

  <p class="calibre1">Omzumdan ayrıldı, üstlerine uçtu ve dışkıladı. Dışkı, sanki hologrammışlar gibi pek çok dansçının içinden geçti ve tek bir brokar kol yenini, tek bir ipek gömleği kirletmedi, gülümseyen şekillerin hiçbirinin ölçü kaçırmasına sebep olmadı. Hugi birkaç kez gakladı ve yanıma döndü.</p>

  <p class="calibre1">"Bu hiç de gerekli değildi," dedim. “Güzel bir gösteri."</p>

  <p class="calibre1">"Rezilce," dedi “ve bunu kompliman olarak kabul etmesen iyi olur, çünkü başarısız olmanı bekliyorlar. Gösteri sona ermeden önce son bir kutlama yapmak istiyorlar."</p>

  <p class="calibre1">Yine de asama yaslanıp dinlenerek bir süre izledim. Dansçıların yaptığı figür yavaş yavaş kaydı, ta ki kadınlardan biri -kumral bir güzel- bana oldukça yaklaşana kadar. Şimdiye dek dansçıların hiçbiri benimle göz göze gelmemişti. Ben yokmuşum gibi davranıyorlardı. Ama o kadın, mükemmel bir şekilde zamanlanmış bir hareket ile sağ eliyle ayaklarımın dibine düşen bir şey fırlattı.</p>

  <p class="calibre1">Durdum ve maddesel bir şey olduğunu gördüm. Elimdeki gümüş bir güldü. Kendi simgem. Doğruldum ve gülü pelerinimin yakasına taktım. Hugi bakışlarını kaçırdı ve hiçbir şey söylemedi. Çıkaracak şapkam yoktu, ama hanımefendiye eğilerek selam verdim. Gitmek için dönerken sağ gözünde hafif bir seğirme oldu sanki.</p>

  <p class="calibre1">Ben yürürken zemin pürüzsüzlüğünü kaybetti ve sonunda müzik sustu. Yol kabalaştı; sisler aralandığı zaman tek görülen kayalar ya da çıplak düzlüklerdi. Mücevher’den güç çektim, aksi halde yere yıkılacaktım ve artık her güç çekişimde daha az dayanabildiğimi fark ettim.</p>

  <p class="calibre1">Bir süre sonra acıktım ve kalan azığımı yemek için durdum.</p>

  <p class="calibre1">Hugi yakında, yerde durdu ve yememi izledi.</p>

  <p class="calibre1">"Dayanıklılığın için sana bir miktar hayranlık duyduğumu itiraf ediyorum," dedi “ve ideallerden bahsettiğin zaman ima ettiğin şeyden dolayı. Ama o kadar. Daha önce, arzunun ve çabalamanın boşunalığından bahsediyorduk..."</p>

  <p class="calibre1">"Sen bahsediyordun. Benim hayatımda büyük bir yeri yok."</p>

  <p class="calibre1">"Olmalı."</p>

  <p class="calibre1">"Uzun bir ömür sürdüm, Hugi. Üniversite ikinci sınıf felsefesindeki bu dipnotları hiç düşünmediğimi varsayarak bana hakaret ediyorsun. Herkesin üzerinde hemfikir olduğu gerçekliği çıplak bulduğun gerçeği bana olayların gerçek durumunda çok senin hakkında bir şeyler anlatıyor. Yani, eğer bana söylediklerine inanıyorsan senin için üzgünüm, çünkü kendini bu tür saçmalıklardan kurtarıp Mutlak’ına doğru yola çıkman gerekirken buradasın ve açıklanamaz bir sebepten dolayı benim bu sahte egomu etkilemeyi arzuluyorsun ve bunun için çabalıyorsun. Eğer söylediklerine inanmıyorsan, bu da senin buraya beni engellemek, benim cesaretimi kırmak için gönderildiğin anlamına geliyor ve bu durumda zamanını boşa harcıyorsun."</p>

  <p class="calibre1">Hugi boğulur gibi bir ses çıkardı. Sonra: “Mutlak’ı, her şeyin başlangıcını ve sonunu inkar edecek kadar kör değilsin, değil mi?"</p>

  <p class="calibre1">"Liberal eğitimde vazgeçilmez bir kavram değil."</p>

  <p class="calibre1">"Olası olduğunu kabul ediyor musun?"</p>

  <p class="calibre1">"Belki senden daha iyi biliyorum, kuş. Senin gördüğün şekliyle ego, rasyonellik ve refleks varoluş arasında ara aşamalardan birinde var. Ama onu yok saymak bir kaçıştır. Eğer o Mutlak’tan -kendi kendini silen bir Bütün’den- geliyorsan, neden eve geri dönmek istiyorsun? Aynalardan korkacak kadar küçük mü görüyorsun kendini? Neden yolculuğu zaman harcamaya değer kılmıyorsun? Geliş. Öğren. Yaşa. Eğer bir yolculuğa gönderilmişsen, neden kaçmak ve çıkış noktana geri dönmek istiyorsun? Yoksa Mutlak’ın senin ölçütünde birini göndermekle hata mı yaptı? O olasılığı kabul et ve haberlerin sonu olsun."</p>

  <p class="calibre1">Hugi bana dik dik baktı, sonra havaya fırladı ve uçup gitti. Belki de elkitabına danışacaktı...</p>

  <p class="calibre1">Ayağa kalkarken gök gürültüsünün gümbürtüsünü duydum. Yürümeye başladım. Olayların önünde kalmaya çalışmalıydım.</p>

  <p class="calibre1">Yol birkaç kez daraldı, genişledi ve sonunda tamamen yok olarak beni çakıl zeminli bir düzlükte bıraktı. İlerledikçe moralim daha da bozuluyordu, zihinsel pusulamı doğru yönde tutmaya çalışıyordum. Fırtına seslerine sevinecek hale gelmiştim, zira en azından kuzeyin ne taraf olduğu konusunda kaba bir fikir veriyorlardı. Elbette, sisin içinde her şey biraz kafa karıştırıcıydı, bu yüzden kesinlikle emin olamıyordum. Ve sesler yükseliyordu... Lanet olsun.</p>

  <p class="calibre1">...Ve Yıldız’ı kaybettiğim için üzülmüş, Hugi’nin boşunacılığına sinirlenmiştim. Kesinlikle güzel bir gün değildi bu. Yolculuğumu tamamlayabileceğimden kuşku duymaya başlamıştım. Fazla zaman geçmeden bu karanlık yerin isimsiz sakinlerinden biri beni pusuya düşürmese bile, gücüm tükenene kadar dolanıp durmam ya da fırtınanın beni yakalaması olasılıkları da vardı. Başka zaman olsaydı o her şeyi silen fırtınayı alt edebileceğimden emin değildim. Bundan şüphe duymaya başlamıştım.</p>

  <p class="calibre1">Sisi dağıtmak için Mücevher’i kullanmaya çalıştım, ama etkisi körelmiş gibiydi. Benim kendi ağırlığım, belki. Küçük bir bölgeyi temizleyebiliyordum, ama ilerleme hızım beni çabucak oradan uzaklaştırıyordu. Bir şekilde Gölge’nin özü gibi görünen bu yerde Gölge hissim körelmişti.</p>

  <p class="calibre1">Üzücü. Sisli bir düzlükte debelenerek değil de opera eşliğinde gitmek hoş olurdu. Yabancı gökler altında, saygın rakipler karşısında büyük, Wagneryen bir finalle.</p>

  <p class="calibre1">Tanıdık görünüşlü bir kaya çıkıntısının yanından geçtim.</p>

  <p class="calibre1">Çember çiziyor olabilir miydim? Tamamen kaybolduğunuzda bunu yapmaya eğilimli olursunuz. Yönümü belirlemek için gök gürültüsünü dinledim. Aksi şekilde, her şey sessizdi. Kayaya gittim, yere oturdum ve başımı kayaya dayadım. Gezinip durmak anlamsızdı. Bir süre gök gürültüsünün sesini bekleyecektim. Orada otururken Koz Kartlarımı çıkardım. Babam onları bir süre kullanamayacağımızı söylemişti, ama yapacak daha iyi bir şeyim yoktu.</p>

  <p class="calibre1">Teker teker hepsini yokladım, Brand ve Caine hariç herkese ulaşmaya çalıştım. Hiçbir şey. Babam haklıydı. Kartlar her zamanki soğukluklarından yoksundu. Tüm desteyi karıştırdım ve orada, kumların üzerinde fal açtım. İmkansız bir fal çıktı ve tüm kartları kaldırdım. Arkama yaslandım ve biraz suyum kalmış olmasını diledim. Uzun süre fırtınayı dinledim. Birkaç gümbürtü vardı, ama yönü belirsizdi. Koz Kartları ailemi düşünmeme sebep oldu. İlerideydiler -o neresiyse- beni bekliyorlardı. Neyi bekliyorlardı? Mücevher’i götürüyordum. Ne için? Başta, güçlerinin savaşta gerekli olabileceğini düşünmüştüm. Eğer öyleyse ve o güçleri kullanabilecek tek kişi bensem, demek durumumuz kötüydü. Sonra Amber’i düşündüm. Vicdan azabı ve bir tür dehşetle sarsıldım. Amber için her şey sona ermemeliydi, asla. Kaos’u püskürtmenin bir yolu olmalıydı...</p>

  <p class="calibre1">Oynamakta olduğum küçük bir taşı fırlattım. Salıverdiğim taş çok yavaş hareket etti.</p>

  <p class="calibre1">Mücevher. Yine yavaşlatıcı etkisi...</p>

  <p class="calibre1">Biraz daha enerji çektim ve taş fırlayıp gitti. Mücevher’den daha biraz önce güç çekmiş gibiydim. Bu davranış bedenime enerji vermiş olsa da, zihnim hâlâ sisliydi. Uykuya ihtiyacım vardı. Bir sürü hızlı göz hareketi ile dinlenmiş olsam burası çok daha az sıra dışı gelecekti.</p>

  <p class="calibre1">Hedefime ne kadar yakındım? Bir sonraki dağ sırasının ardında mıydı, yoksa aramızda muazzam bir mesafe mi vardı?</p>

  <p class="calibre1">Ve uzaklık ne olursa olsun, fırtınanın önünde kalma şansım ne kadardı? Ya diğerleri? Ya savaş çoktan bitmiş ve kaybedilmişse? Oraya çok geç ulaştığımı, ancak mezarlarını kazabildiğimi hayal ettim... Kemikler ve monologlar, Kaos...</p>

  <p class="calibre1">Peki, sonunda bir işime yarayacakken kahrolası kara yol neredeydi? Bulabilsem, onu takip edebilirdim. Solumda bir yerlerde olduğunu hissediyordum...</p>

  <p class="calibre1">Bir kez daha uzandım, sisleri araladım, geriye sürdüm...</p>

  <p class="calibre1">Hiçbir şey...</p>

  <p class="calibre1">Bir şekil mi? Hareket eden bir şey mi var?</p>

  <p class="calibre1">Bir hayvandı, belki iri bir köpek, sisin içinde kalacak şekilde hareket ediyordu. Beni mi izliyordu?</p>

  <p class="calibre1">Ben sisleri daha da geriletirken Mücevher atmaya başladı.</p>

  <p class="calibre1">Açıkta kalan hayvan kendi kendine omuz silker gibi göründü.</p>

  <p class="calibre1">Sonra doğrudan bana geldi.</p>
</body>
</html>
