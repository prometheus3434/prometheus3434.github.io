<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 2</b></span></h2>

  <p class="calibre1">“Onlara paha biçilmez," diye yanıtladım. “Tıpkı şakaların gibi. Seni alkışlamalıyım. Sadece o sıralar bunu bilmediğim için değil, aynı zamanda elimde birbirine sürtebileceğim yalnızca birkaç veri varken hiçbir doğru tahmin yapamadığım için. Duymak istediğin bu muydu?"</p>

  <p class="calibre1">"Evet," dedi.</p>

  <p class="calibre1">“Senin için de olayların yanlış gitmeye başladığı bir nokta olduğunu duyduğuma sevindim," diye ekledim.</p>

  <p class="calibre1">İçini çekti, başını salladı, bir yudum şarap aldı.</p>

  <p class="calibre1">“Evet, oldu," diye kabul etti. “Böyle ufak bir işten böylesine bir geri tepme beklemiyordum. Dünyada bu kadar çok ironinin serbestçe dolaştığına inanmayı hâlâ güç buluyorum."</p>

  <p class="calibre1">“Olayların tamamını takdir etmemi istiyorsan, biraz daha ayrıntıya girmen gerekecek," dedim.</p>

  <p class="calibre1">“Biliyorum. Bir açıdan, yüzündeki o belli belirsiz şaşkın ifadenin yerini benim rahatsızlığımdan zevk alan bir ifadenin aldığını görmekten nefret edeceğim. Diğer yandan, bu kısımda da hâlâ seni bir başka açıdan rahatsız edecek olabilir."</p>

  <p class="calibre1">“Biraz kazan, biraz kaybet," dedim. “O günlere ilişkin, seni hâlâ meraklandıran birkaç mesele kaldığına iddiaya girebilirim."</p>

  <p class="calibre1">"Örneğin?" diye sordu.</p>

  <p class="calibre1">“Örneğin neden hayatıma kasteden 30 Nisan teşebbüslerinin hiçbirinin başarılı olamadığı gibi."</p>

  <p class="calibre1">“Sanırım Rinaldo bir şekilde sana haber vererek çabalarımı sabote etti."</p>

  <p class="calibre1">"Yanlış."</p>

  <p class="calibre1">"O zaman ne?"</p>

  <p class="calibre1">“<i class="calibre6">Ty’iga</i>. Beni koruma dürtüsüne sahip. Onu o günlerden hatırlıyor olabilirsin, Gail Lampron’un bedeninde yaşıyordu."</p>

  <p class="calibre1">“Gail mi? Rinaldo’nun kız arkadaşı? Oğlum bir iblisle mi çıkıyordu?"</p>

  <p class="calibre1">“Önyargılı olmayalım. Birinci sınıfta bundan çok daha kötülerini bulmuştu."</p>

  <p class="calibre1">Bir an düşündü, sonra yavaşça başını salladı.</p>

  <p class="calibre1">“Bu konuda haklısın," diye kabul etti. “Carol’ı unutmuşum. Ve bunun neden olduğu konusunda -o şeyin Amber’de itiraf ettikleri dışında- senin hâlâ bir fikrin yok, değil mi?"</p>

  <p class="calibre1">"Hâlâ bilmiyorum," dedim.</p>

  <p class="calibre1">“O döneme daha da tuhaf bir ışık veriyor," diye yüksek sesle düşündü, “özellikle de yollarımız yeniden çakıştığından beri. Acaba...?"</p>

  <p class="calibre1">"Ne?"</p>

  <p class="calibre1">“Acaba seni korumak için mi oradaydı, yoksa beni engellemek için mi? Senin muhafızın mı, benim lanetim mi?"</p>

  <p class="calibre1">"Bilmek güç, çünkü sonuçları aynıydı."</p>

  <p class="calibre1">“Ama son zamanlarda senin çevrende dolaşıyor ki bu da birincisinin doğru olduğunu ima ediyor."</p>

  <p class="calibre1">"Elbette, bizim bilmediğimiz bir şey biliyorsa."</p>

  <p class="calibre1">"Örneğin?"</p>

  <p class="calibre1">"Örneğin aramızda yeniden bir çatışma doğması olasılığı gibi."</p>

  <p class="calibre1">Gülümsedi.</p>

  <p class="calibre1">“Hukuk fakültesine gitmeliydin," dedi. “sen de en az Amberdeki akrabaların kadar sinsisin. Ama dürüstçe, o şekilde anlaşılabilecek hiçbir şey planlamadığımı söyleyebilirim."</p>

  <p class="calibre1">Omuzlarımı silktim.</p>

  <p class="calibre1">“Yalnızca bir düşünceydi. Lütfen Julia’nın hikayesine devam et."</p>

  <p class="calibre1">Birkaç lokma yedi. Ona eşlik ettim, sonra yemeyi bırakamadığını fark ettim. Mandor’a baktım, ama ne düşündüğü belli olmuyordu. Tatları büyüyle güçlendirdiğini ya da yemeğe katılanları tabaklarını temizlemeye zorlayacak bir şey yaptığını asla kabul etmez. Her durumda, Jasra bir kez daha konuşmaya başlamadan önce yemeklerimizi bitirdik. Ve itiraf etmek gerekirse şikayetçi değildim.</p>

  <p class="calibre1">“İkiniz ayrıldıktan sonra Julia değişik öğretmenlerle çalıştı," diye başladı. “Ben planımı yaptıktan sonra, o öğretmenlerin onu hayal kırıklığına uğratacak, cesaretini kıracak ve yeni birini aramaya başlamasına sebep olacak bir şey yapmaları ya da söylemeleri çok olası bir şeydi. Fazla zaman geçmeden, zaten bizim eğitimimiz altında olan Victor’a geldi. Adama kızın aramızda kalışını hoş hale getirmesini ve her zamanki ön hazırlıkların çoğunu atlayarak, ona kendisi için seçtiğim başlangıç ayinini öğretmeye başlamasını söyledim..."</p>

  <p class="calibre1">“Bu neydi?" diye sözünü kestim. “Ortalıkta, özel amaçlarla sonuçlanan bir sürü başlangıç ayini var."</p>

  <p class="calibre1">Gülümsedi, başını salladı, bir ekmek kırdı ve yağ sürmeye başladı.</p>

  <p class="calibre1">“Ona bizzat ellerimle, kendime has bir ayin yaptım. Kırık Desenin Yolu."</p>

  <p class="calibre1">"Gölge’nin Amber ucundan tehlikeli bir şeye benziyor."</p>

  <p class="calibre1">“Coğrafyanıza suç bulamam," dedi. “Ama ne yaptığını biliyorsan o kadar da tehlikeli değil."</p>

  <p class="calibre1">“Anladığım kadarıyla," dedim, “Desen’in gölgelerine sahip o Gölge dünyalar ancak kusurlu uyarlamalar bulundurabilirmiş ve bu da her zaman risk demekmiş."</p>

  <p class="calibre1">"Ancak onunla nasıl başa çıkacağını bilmiyorsan risklidir."</p>

  <p class="calibre1">“Ve Julia’nın bu... Kırık Desen’i yürümesini sağladın, öyle mi?"</p>

  <p class="calibre1">“Desen yürüme olarak adlandırdığın şeye ilişkin bilgim yalnızca merhum kocamın ve Rinaldo’nun anlattıklarına dayanıyor. Dıştaki bir başlangıçtan, çizgileri takip ederek, gücün sana geldiği içteki bir noktaya yürüyorsun, sanırım?"</p>

  <p class="calibre1">"Evet," diye kabul ettim.</p>

  <p class="calibre1">“Kırık Desen Yolu’nda," diye açıkladı, “kusurdan giriyorsun ve merkeze ilerliyorsun."</p>

  <p class="calibre1">“Kırık veya kusurluysalar, çizgileri nasıl takip ediyorsun? Çizgilerden ayrılırsan gerçek Desen seni yok eder."</p>

  <p class="calibre1">“Çizgileri takip etmiyorsun. Çatlakları takip ediyorsun," dedi kadın.</p>

  <p class="calibre1">"Ve sonra... çıktığın zaman?" diye sordum.</p>

  <p class="calibre1">"İçinde Kırık Desen’in imgesini taşıyor oluyorsun."</p>

  <p class="calibre1">"Peki bununla nasıl çağrı yapıyorsun?"</p>

  <p class="calibre1">“Kusur aracılığıyla. İmgeyi çağırıyorsun, güç çektiğin karanlık bir kuyu gibi oluyor."</p>

  <p class="calibre1">"Peki gölgeler arasında nasıl yolculuk ediyorsun?"</p>

  <p class="calibre1">“Sizin gibi anladığım kadarıyla," dedi. “Ama kırık hep seninle oluyor."</p>

  <p class="calibre1">"Kırık mı? Anlamıyorum."</p>

  <p class="calibre1">"Desen’deki kusur. Seni Gölge’de takip ediyor. Yolculuk ederken hep yanında oluyor, bazen saç kalınlığında bir çatlak, bazen büyük bir uçurum olarak. Yer değiştiriyor; aniden her yerde yoktan var olabiliyor. Gerçeklikte bir gedik gibi. Kırık Yol’un tehlikesi budur. İçine düşmek nihai ölüm olur."</p>

  <p class="calibre1">“O zaman bir bubi tuzağı gibi bütün büyülerinizin içinde de olmalı."</p>

  <p class="calibre1">“Her mesleğin riskleri vardır," dedi. “Onlardan kaçınmak sanatımızın bir parçası."</p>

  <p class="calibre1">"Peki Julia’ya yaptırdığın başlangıç ayini bu mu?"</p>

  <p class="calibre1">"Evet."</p>

  <p class="calibre1">"Ve Victor’a da?"</p>

  <p class="calibre1">"Evet."</p>

  <p class="calibre1">“Ne dediğini anlıyorum," diye yanıt verdim, “ama bilmelisin ki kırık Desenler güçlerini asıl Desen’den alıyor."</p>

  <p class="calibre1">“Elbette. Ne olmuş? Dikkatli olursan imge de asıl şey kadar işe yarıyor."</p>

  <p class="calibre1">"Sırf kayıtlar için soruyorum, kaç tane işe yarar imge var?"</p>

  <p class="calibre1">"Faydalı derken?"</p>

  <p class="calibre1">“Gölgeden gölgeye yozlaşıyor olmalılar. Çizgiyi nerede çekiyorsun ve 'Bu kırık imgenin ötesinde boynumu kırma riskini göze almam,' diyorsun?"</p>

  <p class="calibre1">“Ne demek istediğini anlıyorum. Belki, ilk dokuz imgeyle çalışabilirsin. Ben daha öteye gitmedim. En iyileri ilk üçü. Sonraki üç tanesi işe yarar. Son üçü çok riskli."</p>

  <p class="calibre1">"Her biri için daha büyük bir boşluk mu?"</p>

  <p class="calibre1">"Kesinlikle."</p>

  <p class="calibre1">"Neden bana bunca gizli bilgiyi veriyorsun?"</p>

  <p class="calibre1">“Sen daha yüksek düzeyde bir Desen yürüyücüsüsün, bu yüzden fark etmez. Aynı zamanda, ortamı değiştirmek için yapabileceğin hiçbir şey yok. Ve son olarak, öykünün geri kalanını takdir edebilmek için bunu bilmelisin."</p>

  <p class="calibre1">"Tamam," dedim.</p>

  <p class="calibre1">Mandor masaya vurdu ve önümüzde küçük, kristal limon şerbeti kadehleri belirdi. İşareti aldık ve sohbete devam etmeden önce tabaklarımızı temizledik. Dışarıda, bulutların gölgeleri dağ yamaçlarında kayıyordu. Koridorda, uzak bir yerden hafif bir müzik bize doğru süzüldü. Dışarıdan, uzak kazma-kürek sesleri gibi tıkırtı ve sürtünme sesleri geliyordu. Büyük olasılıkla İçkale’den.</p>

  <p class="calibre1">"Demek Julia’yı ayinden geçirdin," dedim.</p>

  <p class="calibre1">"Evet," dedi Jasra.</p>

  <p class="calibre1">"Sonra ne oldu?"</p>

  <p class="calibre1">“Kırık Desen imgesini çağırmayı ve onu büyülü görüş için, büyü asmak için kullanmayı öğrendi. İçindeki gedik aracılığıyla ham güç çekmeyi öğrendi. Gölge’de yolunu bulmayı öğrendi..."</p>

  <p class="calibre1">"Uçuruma dikkat ederek mi?" dedim.</p>

  <p class="calibre1">“Evet ve kesinlikle hünerliydi. Aslına bakarsan, her şeye yeteneği vardı."</p>

  <p class="calibre1">“Bir ölümlünün Desen’in kırık da olsa bir imgesini yürümesi ve hayatta kalması beni hayrete düşürdü."</p>

  <p class="calibre1">“Yalnızca birkaçı yapabilir," dedi Jasra. “Diğerleri bir çizgiye basar ya da kırık alanda anlaşılmaz bir şekilde ölür. Belki, yüzde onu başarabilir. Bu kötü değil. Durumu biraz özel kılıyor. Hayatta kalanlar arasında, yalnızca birkaç kişi doğru düzgün kehanet ustalığı yapabilecek kadar beceri geliştirebiliyor."</p>

  <p class="calibre1">“Ve sen Julia’nın ne yaptığını anladıktan sonra Victor’dan daha iyi olduğunu söylüyorsun?"</p>

  <p class="calibre1">“Evet. Ne kadar iyi olduğunu çok geç olana kadar takdir edemedim."</p>

  <p class="calibre1">Tepkimi kontrol ediyor görünen bakışlarını üzerimde hissettim. Yemeğine ara verip tek kaşımı kaldırdım.</p>

  <p class="calibre1">“Evet," diye devam etti, görünüşe göre tatmin olarak. “Kaynak’ta hançerlediğin kişinin Julia olduğunu bilmiyordun, değil mi?"</p>

  <p class="calibre1">“Hayır," diye itiraf ettim. “Maske baştan beri beni meraklandırmıştı. Olan bitenlerin arkasındaki dürtüyü anlayamıyordum. Çiçekler özellikle tuhaf bir dokunuştu ve mavi taşların arkasındakinin sen mi, yoksa Maske mi olduğunu hiç anlayamadım."</p>

  <p class="calibre1">Kahkaha attı.</p>

  <p class="calibre1">“Mavi taşlar ve geldikleri mağara bir tür aile sırrı. Madde bir tür büyülü yalıtkan, ama iki parça -bir kez bir araya geldikten sonra- bağlarını koruyorlar ve bu şekilde duyarlı bir insan bir tanesini elinde tutarken bir başkasının izini sürebiliyor..."</p>

  <p class="calibre1">"Gölge’de de mi?"</p>

  <p class="calibre1">"Evet."</p>

  <p class="calibre1">“İz sürme işini yapan kişinin bunun dışında büyü yeteneği olmasa bile mi?"</p>

  <p class="calibre1">“Öyle olsa bile," dedi Jasra. “Kendi kayarken gölge kaydıran birini takip etmeye benziyor. Yeterince hızlı ve duyarlı herhangi biri yapabilir. Bu yalnızca uygulamayı biraz daha uzağa taşıyor. Gölge kaydıran kişinin kendisinden çok izini takip ediyor."</p>

  <p class="calibre1">“Kendini, kendini... bana bunun sana da yapıldığını mı söylemek istiyorsun?"</p>

  <p class="calibre1">"Evet."</p>

  <p class="calibre1">Başımı kaldırdığımda kızardığını gördüm.</p>

  <p class="calibre1">"Julia mı?" dedim.</p>

  <p class="calibre1">"Anlamaya başlıyorsun."</p>

  <p class="calibre1">“Hayır," dedim. “Eh, belki biraz. Beklediğinden daha yetenekli çıktı. Bunu bana zaten söyledin. Bir konuda seni aptal durumuna düşürdüğünü anlıyorum. Ama nerede ya da nasıl olduğu konusunda emin değilim."</p>

  <p class="calibre1">“Onu buraya getirdim," dedi Jasra, “Amber’in yakınındaki ilk gölge çemberine götürmek üzere bazı aletler almak istiyordum. O sırada İçkale’deki çalışma odama bir göz atmıştı. Ve belki o sırada aşırı konuşkan davranmışımdır. Ama aklına notlar aldığını ve belki bir plan yaptığını nereden bilecektim ki? Onun bu tür düşünceler besleyemeyecek kadar sinmiş olduğunu hissediyordum. İyi bir oyuncu olduğunu itiraf etmeliyim."</p>

  <p class="calibre1">“Victor’un günlüğünü okudum," dedim. “Devamlı maske, başlık ve muhtemelen ses bozan türden bir büyü kullandığını anlıyorum."</p>

  <p class="calibre1">“Evet, ama bence bu, Julia’yı baş eğmesini sağlayacak kadar korkutmak yerine büyü konusundaki hırsını güçlendirdi. Sanırım o sırada tragolitlerimden -mavi taşlardan- birini aldı. Gerisi tarih."</p>

  <p class="calibre1">"Benim için değil."</p>

  <p class="calibre1">Önümde dumanları tüten, tamamen yabancı, ama harika kokulu sebzelerden oluşan bir tabak belirdi.</p>

  <p class="calibre1">"Bir düşün."</p>

  <p class="calibre1">“Onu Kırık Desen’e götürdün ve yürümesini sağladın..." diye başladım.</p>

  <p class="calibre1">"Evet."</p>

  <p class="calibre1">“Eline geçen ilk fırsatta," diye devam ettim, “İçkale’ye dönmek ve diğer sırlarını öğrenmek için şeyleri... tragolitleri kullandı."</p>

  <p class="calibre1">Jasra hafifçe alkışladı, sebzelerin tadına baktı, hızla biraz daha yedi. Mandor gülümsedi.</p>

  <p class="calibre1">"Bunun ötesi boş," diye itiraf ettim.</p>

  <p class="calibre1">"İyi bir çocuk ol ve sebzelerini ye," dedi Jasra.</p>

  <p class="calibre1">İtaat ettim.</p>

  <p class="calibre1">“Bu olağanüstü hikaye hakkında vardığım sonuçları yalnızca insan doğasına ilişkin deneyimlerime dayandırarak derdim ki," dedi Mandor aniden, “kız, kanatları kadar pençelerini de denemek istemiştir. Geri dönüp eski efendisine -şu Victor Melman’a- meydan okumuş, onunla bir büyü düellosu yapmıştır."</p>

  <p class="calibre1">Jasra’nın hızla içini çektiğini duydum.</p>

  <p class="calibre1">"Bu gerçekten de sadece bir tahmin mi?" diye sordu.</p>

  <p class="calibre1">“Gerçekten," diye yanıt verdi Mandor, şarabını kadehinde çevirerek. “Ve daha ileri giderek bir zamanlar senin de kendi öğretmeninle benzer bir şey yaptığını tahmin ederdim."</p>

  <p class="calibre1">"Hangi şeytan söyledi sana?" diye sordu Jasra.</p>

  <p class="calibre1">“Yalnızca Sharu’nun öğretmenin olduğunu tahmin ettim</p>

  <p class="calibre1">-ve belki bundan fazlası," dedi Mandor. “Ama burayı ele geçirmeni ve buranın eski efendisini hazırlıksız yakalamanı açıklıyor. Hatta belki yenilmeden önce, bir gün senin de aynı kaderi yaşamana ilişkin bir lanet savuracak zamanı bile olmuştur. Olmamışsa bile, bizim mesleğimizdeki kişiler için bu tür şeyler tam bir çember çizme eğilimindedir."</p>

  <p class="calibre1">Kadın güldü.</p>

  <p class="calibre1">“O zaman Mantık isimli şeytan," dedi, sesinde bir hayranlık belirtisiyle. “Ama sen onu sezgilerinle çağırıyorsun ve bu da onu bir sanat yapıyor."</p>

  <p class="calibre1">“Çağırdığım zaman hâlâ geliyor olması güzel. Ama Victor’un onu engelleme yeteneğinin Julia’yı şaşırttığını anlıyorum."</p>

  <p class="calibre1">“Doğru. Çırakları bir iki koruma tabakasına saracağımızı beklemiyordu."</p>

  <p class="calibre1">“Ama en azından kendi savunmaları yeterli olmuş anlaşılan."</p>

  <p class="calibre1">“Doğru. Ama bu elbette, yenilmekle eş anlamlıydı. Çünkü isyanını öğreneceğimi ve kısa zaman sonra onu terbiye etmek için döneceğimi biliyordu."</p>

  <p class="calibre1">"Ah," diye yorum yaptım.</p>

  <p class="calibre1">“Evet," dedi. “İşte bu yüzden ölmüş gibi yaptı, beni uzun süre aldattığını itiraf etmeliyim."</p>

  <p class="calibre1">Julia’nın dairesini ziyaret ettiğim, cesedi bulduğum ve yaratığın saldırısına uğradığım günü hatırladım. Cesedin yüzü kısmen yok olmuştu, geriye kalan hatlar kanlıydı. Ama kadın doğru ölçülerdeydi ve genel benzerlik uyuyordu. Ayrıca doğru yerdeydi. Ve sonra pusudaki, köpeksi bir yaratığın ilgisini çekmiştim ve bu da dikkatimi kimlikle ilgili ayrıntılardan hayli uzaklaştırmıştı. Yaşam savaşım polis sirenleri eşliğinde sona erdiği sırada, daha fazla araştırmaktan çok kaçmakla ilgilenmiştim. Daha sonra, o sahnenin anısının geri döndüğü her seferinde gördüğüm, ölü Julia’ydı.</p>

  <p class="calibre1">"İnanılmaz," dedim. “O zaman bulduğum kimin cesediydi?"</p>

  <p class="calibre1">“Hiçbir fikrim yok," diye yanıt verdi. “Kendi gölge benliklerinden biri ya da sokaktaki bir yabancı olabilir. Ya da morgdan çalınmış bir ceset. Bilmemin yolu yok."</p>

  <p class="calibre1">"Senin mavi taşlarından biri vardı üzerinde."</p>

  <p class="calibre1">“Evet. Ve eşi de senin öldürdüğün hayvanın tasmasındaydı ve onun geldiği yolu Julia açtı."</p>

  <p class="calibre1">"Neden? Ve Eşikteki Meskûn meselesi neden?"</p>

  <p class="calibre1">“İlk sulardaki kızıl ringa. Victor onu benim öldürdüğümü sandı, ben de onun. O Kale yolunu açtığımı ve avcı hayvanı kızın ardından gönderdiğimi sandı. Ben de onun yaptığını tahmin ettim ve hızlı gelişimini benden saklamasına sinirlendim. Bu tür şeyler nadiren iyiye işarettir."</p>

  <p class="calibre1">Başımı salladım.</p>

  <p class="calibre1">"O yaratıkları buralarda mı üretiyorsun?"</p>

  <p class="calibre1">“Evet," diye yanıt verdi “ve pek çok bitişik gölgede teşhir ediyorum. Mavi kurdele almış olanlar bile var."</p>

  <p class="calibre1">“Ben" dedim. “Çok daha şirin ve terbiyeliler. Demek Julia burada bir ceset ve gizli bir koridor bıraktı ve sen onun işini Victor’un bitirdiğini ve kutsal sığınağına bir saldırı düzenlemeye hazırlandığını sandın."</p>

  <p class="calibre1">"Aşağı yukarı."</p>

  <p class="calibre1">“Ve o da kızın senin onu öldürmeni gerektirecek kadar tehlikeli olduğunu düşündü. Koridor olayında olduğu gibi?"</p>

  <p class="calibre1">“Koridoru bulduğundan emin değilim. Senin de öğrendiğin gibi oldukça iyi gizlenmişti. Her durumda, ikimiz de kızın gerçekte ne yaptığının farkında değildik."</p>

  <p class="calibre1">"Ve bu?"</p>

  <p class="calibre1">“Benim üzerime de bir parça tragolit bırakmıştı. Daha sonra, ayinden sonra onun eşini kullanarak beni Gölge’de, Begma’ya kadar takip etti."</p>

  <p class="calibre1">"Begma mı? Orada ne halt ediyordun?"</p>

  <p class="calibre1">“Önemli bir şey değil," dedi Jasra. “Yalnızca kızın kurnazlığını göstermek için bahsettim. O sırada bana yaklaşmadı. Biliyorum, çünkü daha sonra bana söyledi. Sonra Altın Halka’nın çevresinden buraya, Kale’ye kadar beni takip etti. Geri kalanını biliyorsun."</p>

  <p class="calibre1">"Bildiğimden emin değilim."</p>

  <p class="calibre1">“Burası için planları vardı. Bana sürpriz yaptığı zaman gerçekten şaşırdım. İşte böylece askılık oldum."</p>

  <p class="calibre1">“Ve burayı ele geçirdi ve halkla ilişkiler amacıyla bir kaleci maskesi taktı. Bir süre burada kalarak güçlerini arttırdı, yeteneklerini geliştirdi ve senin üzerine şemsiyeler astı..."</p>

  <p class="calibre1">Jasra yumuşak sesle hırladı ve ben ısırışının daha kötü olduğunu hatırladım. Hızla yeni bir kurgu alanına geçtim.</p>

  <p class="calibre1">"Onun neden zaman zaman beni gözetlediğini ve bazen çiçek fırlattığını hâlâ anlamıyorum."</p>

  <p class="calibre1">“Erkekler insanı çileden çıkartıyor," dedi Jasra, şarap kadehini kafasına dikerken. “Kızın amacı dışında her şeyi anlamayı başardın."</p>

  <p class="calibre1">“Güç sarhoşluğu yaşıyordu," dedim. “Bunun dışında anlaşılacak ne var? Hatta güçle ilgili uzun bir tartışmamızı bile hatırlıyorum."</p>

  <p class="calibre1">Mandor’un güldüğünü duydum. Ona baktığım zaman, başını iki yana sallayarak bakışlarını kaçırdı,</p>

  <p class="calibre1">“Seni hâlâ önemsediği açıktı," dedi Jasra. “Büyük olasılıkla, epey önemsediği. Seninle oyunlar oynuyordu. Merakını uyandırmak istiyordu. Onun peşinden gitmeni, onu bulmanı istiyordu ve muhtemelen gücünü seninkine karşı denemek istiyordu. Sana, güvenmeyi reddettiğin zaman ondan esirgediğin onca şeye değer olduğunu kanıtlamak istiyordu."</p>

  <p class="calibre1">"Demek bunu da biliyorsun."</p>

  <p class="calibre1">"Benimle özgürce konuştuğu zamanlar olmuştu."</p>

  <p class="calibre1">“Demek beni o kadar seviyordu, o kadar ki, beni Amber’de takip edecek ve öldürecek tragolitli adamlar gönderdi. Bunu neredeyse başarıyorlardı."</p>

  <p class="calibre1">Jasra bakışlarını kaçırdı, öksürdü. Mandor hemen ayağa kalktı, masanın çevresinden dolandı ve kadının kadehini doldurarak aramıza girdi. Görüşümü tümüyle engellediği sırada, kadının yumuşak sesle konuştuğunu duydum, “Şey, pek değil. Katiller... benimdi. Rinaldo, yaptığım sandığım gibi, seni uyarmak için yakınında değildi ve ben bir kez daha denemeyi düşündüm."</p>

  <p class="calibre1">"Ah," dedim. “Orada, dışarıda gezinen başkaları var mı?"</p>

  <p class="calibre1">"Onlar sonunculardı," dedi.</p>

  <p class="calibre1">"Ne rahatlatıcı."</p>

  <p class="calibre1">“Özür dilemiyorum. Yalnızca anlaşmazlıklarımızı açıklığa kavuşturmak için açıklama yapıyorum. Bu hesabı da kapatmaya razı mısın? Bilmek zorundayım."</p>

  <p class="calibre1">“Daha önce söylediğim gibi, sona erdirmeye razıyım. Bu hâlâ geçerli. Jurt hikayeye ne zaman giriyor? İkisinin nasıl bir araya geldiğini ve birbirleri için ne anlam ifade ettiklerini anlamıyorum."</p>

  <p class="calibre1">Mandor yerine dönmeden önce benim kadehime de biraz şarap ekledi. Jasra gözlerime baktı.</p>

  <p class="calibre1">“Bilmiyorum," dedi. “Biz savaşırken müttefiki yoktu. Ben kaskatıyken olmuş olmalı."</p>

  <p class="calibre1">“Onun ve Jurt’un nereye kaçmış olabileceği konusunda fikrin var mı?"</p>

  <p class="calibre1">"Hayır."</p>

  <p class="calibre1">Mandor’a baktım, fakat başını salladı.</p>

  <p class="calibre1">“Benim de yok," dedi. “Ama aklıma tuhaf bir düşünce geliyor."</p>

  <p class="calibre1">"Evet?"</p>

  <p class="calibre1">“Jurt’un Logrus’u yürümüş ve güçlerini bulmuş olduğu gerçeğine ek olarak -yaraları ve eksik parçaları dışında- sana çok benzediğini işaret etmek zorundayım."</p>

  <p class="calibre1">"Jurt? Bana mı? Şaka yapıyor olmalısın!"</p>

  <p class="calibre1">Jasra’ya baktı.</p>

  <p class="calibre1">"Haklı," dedi kadın. “İkinizin akraba olduğu çok açık."</p>

  <p class="calibre1">Çatalımı bıraktım ve başımı iki yana salladım.</p>

  <p class="calibre1">“Saçma," dedim, emin olduğumdan değil kendimi savunmak için. “Ben hiç fark etmedim."</p>

  <p class="calibre1">Mandor hafifçe omuzlarını silkti.</p>

  <p class="calibre1">“İnkar psikolojisi hakkında bir ders mi istiyorsun?" diye sordu Jasra.</p>

  <p class="calibre1">“Hayır," dedim. “Bu haberi sindirebilmek için biraz zaman istiyorum."</p>

  <p class="calibre1">“Zaten servis vakti gelmişti," diye bildirdi Mandor, geniş bir hareket yaptı ve yemek geldi.</p>

  <p class="calibre1">“Beni serbest bıraktığın için akrabalarınla başın belaya girecek mi?" diye sordu Jasra bir süre sonra.</p>

  <p class="calibre1">“Senin gittiğini fark edecekleri zamana kadar iyi bir hikaye hazırlamayı umuyorum," diye yanıt verdim.</p>

  <p class="calibre1">"Başka bir deyişle, girecek," dedi.</p>

  <p class="calibre1">"Belki biraz."</p>

  <p class="calibre1">"Ne yapabileceğime bakarım."</p>

  <p class="calibre1">"Ne demek istiyorsun?"</p>

  <p class="calibre1">“Kimseye borçlu kalmak istemem," dedi “ve bu konuda benim senin için yaptığımdan daha fazlasını sen benim için yaptın. Gazaplarını üzerinden çevirebilmenin bir yolunu bulursam, kullanırım."</p>

  <p class="calibre1">"Aklında ne var?"</p>

  <p class="calibre1">"Bu noktada bırak. Bazen çok şey bilmek iyi değildir."</p>

  <p class="calibre1">"Bu kulağıma hiç hoş gelmiyor."</p>

  <p class="calibre1">“Konuyu değiştirmek için mükemmel bir sebep," dedi kadın. “Jurt ne kadar büyük bir düşman oldu?"</p>

  <p class="calibre1">“Benim için mi?" diye sordum. “Yoksa ikinci bir yardım için buraya dönüp dönmeyeceğini mi merak ediyorsun?"</p>

  <p class="calibre1">"O şekilde ifade ediyorsan, her ikisi birden."</p>

  <p class="calibre1">“Sanırım elinden gelse beni öldürür," dedim Mandor’a bakarak. Mandor başını salladı.</p>

  <p class="calibre1">"Korkarım öyle," diye fikrini açıkladı.</p>

  <p class="calibre1">“Ele geçirdiği şeyden daha fazla almak için buraya dönme konusuna gelince," diye devam ettim, “sen daha iyi bilirsin. Kaynak’taki ayinle elde edeceği güçleri kazanmaya ne kadar yakın görünüyordu?"</p>

  <p class="calibre1">“Tam olarak bilmek zor," dedi, “çünkü güçlerini çok karmaşık koşullar altında sınıyordu. Belki yüzde elli. Yalnızca bir tahmin. Bu kadarı onu tatmin eder mi?"</p>

  <p class="calibre1">"Belki. Bu onu ne kadar tehlikeli kılar?"</p>

  <p class="calibre1">“Çok. Kullanmayı tam olarak öğrendiği zaman. Yine de, bu yerin, dönmesi ihtimaline karşı oldukça iyi korunacağını biliyor olmalı. Onun gibi birine karşı bile. Ben uzak duracağını düşünüyorum. Sadece Sharu bile -içinde bulunduğu koşullarda- zorlu bir engel olacak."</p>

  <p class="calibre1">Yemeye devam ettim.</p>

  <p class="calibre1">“Julia muhtemelen denememesini öğütleyecek," diye devam etti Jasra. “Bu yeri tanıyor."</p>

  <p class="calibre1">Başımı sallayarak bu fikri kabul ettiğimi belirttim. Zamanı geldiği zaman karşılacaktık. Bunu engellemek için şimdi yapacağım çok şey yoktu. «</p>

  <p class="calibre1">"Şimdi ben bir soru sorabilir miyim?" dedi Jasra.</p>

  <p class="calibre1">"Sor."</p>

  <p class="calibre1">"<i class="calibre6">Ty’iga</i>..."</p>

  <p class="calibre1">"Evet?"</p>

  <p class="calibre1">“Dük Orkuz’un kızının vücudu bile olsa, öylesine saraya gelip odana girmediğinden eminim."</p>

  <p class="calibre1">"Değil," diye yanıt verdim. “Resmi bir heyetle geldi."</p>

  <p class="calibre1">"Heyetin ne zaman geldiğini sorabilir miyim?"</p>

  <p class="calibre1">“Günün erken saatlerinde," diye yanıt verdim. “Ama korkarım ayrıntılar hakkında..."</p>

  <p class="calibre1">Bol yüzüklü elini, reddederek salladı.</p>

  <p class="calibre1">“Devlet sırlarıyla ilgilenmiyorum," dedi, “ama Nayda’nın genellikle babasına sekreteri olarak eşlik ettiğini biliyorum."</p>

  <p class="calibre1">"Ee?"</p>

  <p class="calibre1">"Kız kardeşi de geldi mi, yoksa evde mi kaldı?"</p>

  <p class="calibre1">"Coral’dan bahsediyorsun, değil mi?" diye sordum.</p>

  <p class="calibre1">"Evet."</p>

  <p class="calibre1">"Geldi," diye yanıt verdim.</p>

  <p class="calibre1">"Teşekkür ederim," dedi ve yemeğine döndü.</p>

  <p class="calibre1">Lanet olsun. Bu da neydi? Coral ile ilgili, benim bilmediğim bir şey mi biliyordu? Onun şimdiki belirsiz durumu hakkında bilgi verecek bir şey? Eğer öyleyse, bunu öğrenmek bana kaça patlardı?</p>

  <p class="calibre1">"Neden?" dedim sonra.</p>

  <p class="calibre1">“Yalnızca merak ettim," diye yanıtladı. “Aileyi daha... mutlu zamanlardan tanıyorum."</p>

  <p class="calibre1">Jasra duygusallaşıyor muydu? Asla. O zaman ne?</p>

  <p class="calibre1">"Ailenin bir iki sorunu var, diyelim?" diye sordum.</p>

  <p class="calibre1">"<i class="calibre6">Ty’iga</i>'nın Nayda’yı ele geçirmesi dışında mı?"</p>

  <p class="calibre1">"Evet," dedim.</p>

  <p class="calibre1">"Bunu duymak beni üzer," dedi. “Nasıl sorunlar?"</p>

  <p class="calibre1">"Coral ile ilgili küçük bir tutsaklık olayı."</p>

  <p class="calibre1">Çatalım tabağına düşürünce küçük bir tıngırtı çıktı.</p>

  <p class="calibre1">"Sen neden bahsediyorsun?" diye sordu.</p>

  <p class="calibre1">"Yanlış konumlandırma," dedim.</p>

  <p class="calibre1">"Coral’ın mı? Nasıl? Nerede?"</p>

  <p class="calibre1">“Bu, kısmen onun hakkında gerçekten neler bildiğine bağlı," diye açıkladım.</p>

  <p class="calibre1">"Kızı çok severim. Benimle oyun oynama. Ne oldu?"</p>

  <p class="calibre1">Epey kafa karıştırıcı. Ama peşinde olduğum yanıt değil.</p>

  <p class="calibre1">"Annesini iyi mi tanırdın?"</p>

  <p class="calibre1">“Kinta. Onunla diplomatik görevlerde karşılaşmıştım. Güzel bir kadın."</p>

  <p class="calibre1">"Bana babasından bahset."</p>

  <p class="calibre1">“Şey, kraliyet ailesinin üyesi, ama taht sırası dalında değil. Başbakan olmadan önce Orkuz Kashfa’da Begma büyükelçisiydi. Ailesi de yanında yaşıyordu, bu yüzden doğal olarak onu birkaç kez gördüm..."</p>

  <p class="calibre1">Başını kaldırdığı zaman gözlerimi ona dikmiş olduğumu gördü. Logrus İmgesi’nin ve onun Kırık Desen’inin içinden.</p>

  <p class="calibre1">Göz göze geldik, gülümsedi.</p>

  <p class="calibre1">“Ah. Babasını sormuştun," dedi. Sonra durdu ve başımı salladım. “Demek o söylentide gerçeklik payı var," diye yorum yaptı sonunda.</p>

  <p class="calibre1">"Gerçekten bilmiyor muydun?"</p>

  <p class="calibre1">“Dünyada çok dedikodu var, çoğunu kontrol etmek imkansız. Hangilerinin gerçek olduğunu nereden bilebilirim? Ve neden aldırayım ki?"</p>

  <p class="calibre1">"Haklısın, elbette," dedim. “Yine de..."</p>

  <p class="calibre1">“İhtiyar delikanlının yanlışlarından biri," dedi kadın.</p>

  <p class="calibre1">"Skor sayan var mı? Devlet işleri için zaman ayırabilmiş olması şaşkınlık verici."</p>

  <p class="calibre1">"Kim bilir," dedim.</p>

  <p class="calibre1">“O zaman, dürüst olmak gerekirse, o dedikoduyu bilmeme ek olarak, gerçekten de bir aile benzerliği vardı. Ama ailenin çoğunu tanımadığımdan buna dayanarak karar vermezdim.</p>

  <p class="calibre1">Doğru olduğunu mu söylüyorsun?"</p>

  <p class="calibre1">"Evet."</p>

  <p class="calibre1">"Sırf benzerlik yüzünden mi, yoksa başka bir şey daha mı var?"</p>

  <p class="calibre1">"Dahası var."</p>

  <p class="calibre1">Tatlı tatlı gülümsedi ve çatalını aldı.</p>

  <p class="calibre1">“Dünyanın bize bahşettiği o peri masalımsı hikayeleri hep sevdim."</p>

  <p class="calibre1">"Ben de," dedim ve yemeye devam ettim.</p>

  <p class="calibre1">Mandor boğazını temizledi.</p>

  <p class="calibre1">“Hikayenin yalnızca bir kısmını anlatman hiç adil gelmiyor," dedi.</p>

  <p class="calibre1">"Haklısın," diye kabul ettim.</p>

  <p class="calibre1">Jasra bakışlarını bana çevirdi ve içini çekti.</p>

  <p class="calibre1">“Tamam," dedi, “soracağım. Nasıl kesin olarak bile... Ah. Elbette. Desen."</p>

  <p class="calibre1">Başımı salladım.</p>

  <p class="calibre1">“Vay vay vay. Küçük Coral, Desenin Efendisi. Bu yeni bir olay mı?"</p>

  <p class="calibre1">"Evet."</p>

  <p class="calibre1">"Herhalde şimdi Gölge’de bir yerdedir. Kutluyordur."</p>

  <p class="calibre1">"Keşke bilebilseydim."</p>

  <p class="calibre1">"Ne demek istiyorsun?"</p>

  <p class="calibre1">"Gitti, ama nereye, bilmiyorum. Ve bunu yapan Desen’di."</p>

  <p class="calibre1">"Nasıl?"</p>

  <p class="calibre1">"Güzel soru. Bilmiyorum."</p>

  <p class="calibre1">Mandor boğazını temizledi.</p>

  <p class="calibre1">“Merlin," dedi, “belki bazı meseleler" -sol elini çevirdi- "düşününce belki..."</p>

  <p class="calibre1">“Hayır," dedim. “Normalde takdir yetkisi bana ait -belki bir Kaos Lordu olarak senin için bile- kardeşim. Ve Ekselenslarının durumunda kesinlikle öyle," -Jasra’ya başımı salladım- “ama tanışıyorsunuz ve kızdan hoşlanıyor olabilirsin." Abartmaktan vazgeçtim ve çabucak ekledim, “Ya da en azından ona karşı kötü duygular beslemiyorsun."</p>

  <p class="calibre1">"Dediğim gibi, kızı çok severim," dedi Jasra, öne eğilerek.</p>

  <p class="calibre1">“Güzel," diye yanıtladım, “çünkü bu konuda aldatılmış olsam da, olanlardan kendimi en azından kısmen sorumlu hissediyorum. Bu yüzden kendimi her şeyi yoluna koymak zorunda hissediyorum. Ama bunu nasıl yapacağımı bilmiyorum."</p>

  <p class="calibre1">"Ne oldu?" diye sordu.</p>

  <p class="calibre1">“Desen’i görmek istediğini söylediğinde onu eğlendiriyordum. Bu yüzden istediğini yaptım. Yolda bana Desen’le ilgili sorular sordu. Zararsız bir sohbet gibi görünüyordu, ben de merakını giderdim. Babası hakkındaki dedikoduları bilmiyordum, aksi halde bir şeylerden şüphelenirdim. Oraya vardığımızda ayağını Desen’in üzerine koydu ve yürümeye başladı."</p>

  <p class="calibre1">Jasra derin bir nefes aldı.</p>

  <p class="calibre1">“Kandan olmayan biri için ölümcül olurdu," dedi. “Değil mi?"</p>

  <p class="calibre1">Başımı salladım.</p>

  <p class="calibre1">“Hatta içimizden biri için," dedim sonra, “eğer bazı hatalar yaparsak."</p>

  <p class="calibre1">Jasra güldü.</p>

  <p class="calibre1">"Ya annesi uşakla ya da aşçıyla yatmış olsaydı?" dedi.</p>

  <p class="calibre1">“Akıllı bir evlatmış," dedim. “Her durumda, Desen’e bir kez başlanınca geri dönülemez. Yol boyunca talimatlar vermek zorunda kaldım. Ya bunu yapacaktım, ya da kötü bir ev sahibi olarak kesinlikle Begma-Amber ilişkilerini bozacaktım."</p>

  <p class="calibre1">“Ve her tür hassas pazarlığı mahvedecektin, öyle mi?" diye sordu, yarı ciddi.</p>

  <p class="calibre1">O sırada, Begmalıların ziyaretinin gerçek doğası hakkında konu dışı bir hikayeden hoşlanacağını hissettim, ama yutmadım.</p>

  <p class="calibre1">“Bunu söyleyebilirsin," dedim. “Her nasılsa, Desen’i tamamladı ve sonra Desen onu alıp götürdü."</p>

  <p class="calibre1">“Merhum kocam, merkezindeyken Desen’den seni herhangi bir yere götürmesini isteyebileceğini söylemişti."</p>

  <p class="calibre1">“Doğru," dedim, “ama biraz sıra dışı olan kızın komutuydu. Desen’e, onu istediği yere göndermesini söyledi."</p>

  <p class="calibre1">"Korkarım anlamıyorum."</p>

  <p class="calibre1">"Ben de öyle, ama kız anlıyordu ve Desen onu götürdü."</p>

  <p class="calibre1">“Yani kız sadece, 'Beni nereye göndermek istiyorsan gönder,' dedi ve o anda bilinmeyen bir yere mi gitti?"</p>

  <p class="calibre1">"Anladın."</p>

  <p class="calibre1">“Görünüşe göre bu, Desen’in bir tür zekaya sahip olduğunu ima ediyor."</p>

  <p class="calibre1">“Elbette, ancak kızın özel bir yeri ziyaret etme arzusuna karşılık vermemişse."</p>

  <p class="calibre1">“Doğru. Sanırım bu olasılık da var. Ama onu bulmanın yolu yok mu?"</p>

  <p class="calibre1">“Kızın Koz Kartı’nı çizdim. Denediğim zaman, ona ulaşmayı başardım. Karanlık bir yere kapatılmış gibiydi. Sonra teması kaybettik. Bu kadar."</p>

  <p class="calibre1">"Bu ne kadar önce oldu?"</p>

  <p class="calibre1">“Benim tahminime göre birkaç saat," dedim. “Burası Amber zamanına yakın mı işliyor?"</p>

  <p class="calibre1">“Yeterince yakın, sanırım. Neden bir kez daha denemedin?"</p>

  <p class="calibre1">“O zamandan beri biraz meşgulüm. Aynı zamanda, bu konuya yaklaşmanın alternatif yolunu arıyorum."</p>

  <p class="calibre1">Bir tıkırtı ve şıngırtı geldi. Kahve kokusu aldım.</p>

  <p class="calibre1">“Sana yardım edip etmeyeceğimi soruyorsan," dedi Jasra, "yanıt, evet. Ama bunu nasıl yapacağımı bilmiyorum. Belki bir kez daha Koz Kartı’nı denesen -ben sana destek olurken- ona ulaşabiliriz."</p>

  <p class="calibre1">“Tamam," dedim, fincanımı indirip kartları çıkarırken. “Bir deneyelim."</p>

  <p class="calibre1">“Ben de yardım ederim," dedi Mandor, ayağa kalkıp sağıma yaklaşarak.</p>

  <p class="calibre1">Jasra gelip solumda durdu. Hepimizin açıkça görebilmesi için Koz Kartı’nı kaldırdım.</p>

  <p class="calibre1">"Başlayalım," dedim ve zihnimle ileriye uzandım.</p>
</body>
</html>
