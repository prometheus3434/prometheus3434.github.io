<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 11</b></span></h2>

  <p class="calibre1">Girintiyi geçtim ve koşmaya devam ettim. Ötesinde, yukarı kıvrılan doğal bir patika vardı. Buradan çıktım.</p>

  <p class="calibre1">Henüz hiç kimseyi göremiyordum, ama Mücevher’in varlığı ben ilerledikçe daha güçlü geliyordu. Sağ tarafımdan tek bir ayak sesi duyduğumu sandım ve hızla o tarafa döndüm, ama görünürde kimse yoktu. Mücevher’in hissi o kadar yakından gelmiyordu, bu yüzden devam ettim.</p>

  <p class="calibre1">Siyah Kaos sahnesi arkamda, yükseltinin tepesine ilerlerken, sesler duydum. Neler söylendiğini ayırt edemiyordum, ama sözcükler heyecanlıydı.</p>

  <p class="calibre1">Zirveye yaklaşırken yavaşladım, eğildim ve bir kayanın yanından gözetledim.</p>

  <p class="calibre1">Random biraz ötemdeydi ve Fiona, Lord Chantris ve Lord Feldane yanındaydı. Fiona hariç herkes, kullanmaya hazır, silahlarını kaldırmışlardı, ama kıpırdamadan duruyorlardı. Her şeyin kenarına doğru bakıyorlardı -boylarından biraz yüksek, belki on beş metre uzakta bir kaya çıkıntısı- boşluğun başladığı yer.</p>

  <p class="calibre1">O yerde Brand duruyordu ve Deirdre’yi önünde tutuyordu.</p>

  <p class="calibre1">Deirdre’nin miğferi yoktu, saçları çılgınca uçuşuyordu ve boğazına dayanmış bir hançer vardı. Brand onu çoktan hafifçe kesmiş görünüyordu. Geriledim.</p>

  <p class="calibre1">Random’ın yumuşak sesle konuştuğunu duydum, “Yapabileceğin başka bir şey yok mu, Fi?"</p>

  <p class="calibre1">"Onu orada tutabilirim," dedi “ve bu uzaklıktan hava durumu üzerindeki kontrolünü yavaşlatabilirim. Ama o kadar. Mücevher’e biraz uyumlu, ama ben değilim. Yakınlığı da onun tarafında. Deneyebileceğim başka her şeye karşı koyabilir."</p>

  <p class="calibre1">Random alt dudağını çiğnedi.</p>

  <p class="calibre1">"Silahlarınızı indirin," diye seslendi Brand. “Hemen, yoksa Deirdre ölür."</p>

  <p class="calibre1">"Onu öldürürsen," dedi Random, “seni hayatta tutan tek şeyi kaybetmiş olursun. Öldür de sana silahımı nereye sokacağımı göstereyim."</p>

  <p class="calibre1">Brand alçak sesle bir şeyler mırıldandı. Sonra: “Tamam. Onu sakatlayarak başlayacağım."</p>

  <p class="calibre1">Random tükürdü.</p>

  <p class="calibre1">"Hadi ama!" dedi. “O da bizim kadar kolay iyileşir. Anlamlı bir tehdit bul, yoksa sesini kes ve savaş!"</p>

  <p class="calibre1">Brand kıpırtısızdı. Varlığımı belli etmemenin daha iyi olacağına karar verdim. Yapabileceğim bir şey olmalıydı. Bir bakış daha fırlatma riskini göze aldım, gerilemeden önce mekanın zihinsel bir fotoğrafını çektim. Sol tarafta bazı kayalar vardı, ama yeterince uzağa gitmiyorlardı. Ona gizlice yaklaşmanın hiçbir yolunu göremiyordum.</p>

  <p class="calibre1">"Sanırım işi şansa bırakıp saldıracağız," dediğini duydum</p>

  <p class="calibre1">Random’ın. “Başka seçenek göremiyorum. Ya sen?"</p>

  <p class="calibre1">Biri ona yanıt vermeden önce tuhaf bir şey oldu. Ortalık aydınlanmaya başladı.</p>

  <p class="calibre1">Aydınlığın kaynağını bulmak için çevreme bakındım, sonra bakışlarımı yukarıya çevirdim.</p>

  <p class="calibre1">Bulutlar hâlâ oradaydı, çılgın gökyüzü ötelerinde numaralarını yapıyordu. Ama parlaklık bulutların içindeydi. Solmuşlardı ve sanki bir güneşi maskelermiş gibi parlıyorlardı. Aydınlık ben izlerken bile fark edilir derecede arttı.</p>

  <p class="calibre1">"Şimdi ne yapmaya çalışıyor?" diye sordu Chantris.</p>

  <p class="calibre1">"Anlayabildiğim bir şey değil," dedi Fiona. “Bunun onun işi olduğunu sanmıyorum."</p>

  <p class="calibre1">"O zaman kimin?"</p>

  <p class="calibre1">Yanıtını duymadım.</p>

  <p class="calibre1">Bulutların aydınlanmasını izledim. Aralarındaki en büyük, en parlak bulut, karıştırılmış gibi döndü. İçinde şekiller dolandı, yerleşti. Bir siluet şekillenmeye başladı.</p>

  <p class="calibre1">Aşağıda, savaş alanında, çarpışma sesleri azaldı. İmge büyürken fırtına sessizleşir gibi oldu. Başlarımızın üstündeki parlak yerde bir şeyin oluştuğu kesindi. Dev bir yüzün hatları.</p>

  <p class="calibre1">"Bilmiyorum, dedim ya," dediğini duydum Fiona’nın, mırıldanan bir şeye yanıt olarak.</p>

  <p class="calibre1">Bulut şekillenmeyi bitirmeden önce gökyüzündekinin babamın yüzü olduğunu fark ettim. İyi bir numaraydı. Ve neyi temsil ettiğine ilişkin en ufak bir fikrim yoktu.</p>

  <p class="calibre1">Yüz, sanki her birimizi süzermiş gibi döndü. Hatları gergindi, yüz ifadesi endişeliydi. Parlaklık biraz daha arttı. Dudaklar kıpırdadı.</p>

  <p class="calibre1">Sesi bana ulaştığı zaman, beklediğim engin gümbürtü değil, bir şekilde normal konuşma düzeyindeydi:</p>

  <p class="calibre1">"Size bu mesajı," dedi, “Desen’i onarmaya girişmeden önce gönderiyorum. Siz mesajı aldığınızda ya başarılı, ya başarısız olmuş olacağım. Çabama eşlik eden Kaos dalgasından önce gelecek. Çabamın benim için ölümcül olacağına inanmam için sebeplerim var."</p>

  <p class="calibre1">Gözleri savaş alanını taradı.</p>

  <p class="calibre1">"Sevinin ya da yas tutun, nasıl isterseniz," diye devam etti, "çünkü bu belki bir başlangıç, belki son. İşim biter bitmez Hüküm Mücevheri’ni Corwin’e göndereceğim. Onu, Mücevher’i savaş meydanına taşımakla görevlendirdim. Kaos dalgası engellenemezse tüm çabalarınız boşuna olacak. Ama Mücevher elindeyken, orada, Corwin sizi Kaos dalgası geçene kadar koruyabilmeli."</p>

  <p class="calibre1">Brand’in kahkahasını duydum. Artık oldukça deli geliyordu kulağa.</p>

  <p class="calibre1">"Benim ölümüm ile" diye devam etti ses, “halef sorunuyla baş başa kalacaksınız. Bu konuda dileklerim vardı, ama artık bunların boşuna olduğunu görüyorum. Bu yüzden, meseleyi Tekboynuz’a bırakmaktan başka seçeneğim kalmadı.</p>

  <p class="calibre1">"Çocuklarım, beni tam olarak memnun ettiğinizi söyleyemem, ama sanırım bu karşılıklıydı. Öyle olsun. Size hayır dualarımı gönderiyorum ve bu yalnızca formalite değil. Şimdi Desen’i yürümeye gidiyorum. Elveda."</p>

  <p class="calibre1">Sonra yüzü solmaya, bulutlardaki parlaklık sönmeye başladı. Bir süre sonra tamamen kayboldu. Savaş alanına bir durgunluk çöktü.</p>

  <p class="calibre1">"...ve görebildiğiniz gibi," dediğini duydum Brand’in, “Mücevher Corwin’de değil. Silahlarınızı atın ve buradan kaybolun. Ya da silahlarınızı alıkoyun ve gidin. Umurumda değil. Beni yalnız bırakın. Yapacak işlerim var."</p>

  <p class="calibre1">"Brand," dedi Fiona, “Corwin’den istediği şeyi sen yapabilir misin? O fırtınanın bize dokunmadan geçmesini sağlayabilir misin?"</p>

  <p class="calibre1">"İstesem yapardım," dedi. “Evet, onu engelleyebilirdim."</p>

  <p class="calibre1">"Yaparsan kahraman olursun," dedi Fiona nazikçe. “Minnetimizi kazanırsın. Geçmişteki bütün hataların affedilir. Affedilir ve unutulur. Biz..."</p>

  <p class="calibre1">Brand çılgınca gülmeye başladı.</p>

  <p class="calibre1">"Sen, beni affedeceksin, öyle mi?" dedi. “Beni o kuleye kapatan, beni hançerleyen sen. Teşekkür ederim, kardeşim. Beni affetmeyi önermen çok nazikçe, ama reddedersem alınma."</p>

  <p class="calibre1">"Tamam," dedi Random, “sen ne istiyorsun? Özür mü? Servet ve zenginlik mi? Önemli bir görev mi? Hepsi birden mi?Hepsi senin olsun. Ama aptalca bir oyun oynuyorsun. Bırak bitirelim ve eve gidelim, hepsi kötü bir rüyaymış gibi davranalım."</p>

  <p class="calibre1">"Evet, bitirelim," diye yanıt verdi Brand. “Ama ilk önce silahlarınızı yere atın. Sonra Fiona beni büyüsünden serbest bırakacak, siz, hepiniz dönecek, kuzeye gideceksiniz. Bunları yapın, yoksa Deirdre’yi öldürürüm."</p>

  <p class="calibre1">"O zaman bence onu öldürsen ve benimle savaşmaya hazır olsan iyi olacak," dedi Random, “çünkü senin istediğin gibi olmasına izin verirsek Deirdre zaten birazdan ölecek. Hepimiz öleceğiz."</p>

  <p class="calibre1">Brand’in alçak sesle güldüğünü duydum.</p>

  <p class="calibre1">"Gerçekten de ölmenize izin vereceğimi mi düşünüyorsun?Size ihtiyacım var. Ne kadarınızı kurtarabilirsem. Belki Deirdre’ye de. Zaferimi takdir edebilecek yalnız siz varsınız. Başlayacak olan kıyımda sizi koruyacağım."</p>

  <p class="calibre1">"Sana inanmıyorum," dedi Random.</p>

  <p class="calibre1">"O zaman bir dakika dur ve düşün. Beni, burunlarınızı sürtmenizi izlemek isteyeceğimi bilecek kadar tanıyorsun. Yaptığım şeye seyirci olmanızı istiyorum. Bu anlamda, yeni dünyamda var olmanızı istiyorum. Şimdi, defolun gidin buradan."</p>

  <p class="calibre1">"Her şeye ve minnetimize sahip olacaksın," diye başladı Fiona, “eğer yalnızca..."</p>

  <p class="calibre1">"Gidin!"</p>

  <p class="calibre1">Daha fazla oyalanamayacağımı biliyordum. Hamlemi yapmak zorundaydım. Aynı zamanda, ona zamanında ulaşamayacağımı da biliyordum. Mücevher’i ona karşı silah olarak kullanmaktan başka seçeneğim yoktu.</p>

  <p class="calibre1">Uzandım ve varlığını hissettim. Gözlerimi kapatarak güçlerimi topladım.</p>

  <p class="calibre1">Sıcak. Sıcak, diye düşündüm. Seni yakıyor, Brand. Bedenindeki her molekülün gittikçe daha hızlı hareket etmesine sebep oluyor. İnsandan bir meşale olmak üzeresin...</p>

  <p class="calibre1">Bir çığlık duydum.</p>

  <p class="calibre1">"Corwin!" diye bağırdı. “Kes şunu! Her neredeysen! Onu öldürürüm! Bak!"</p>

  <p class="calibre1">Mücevher’in onu yakmasını emretmeye devam ederek ayağa kalktım. Aramızdaki mesafeden dik dik ona baktım. Giysileri için için yanmaya başlamıştı.</p>

  <p class="calibre1">"Kes şunu!" diye haykırdı, hançerini kaldırdı ve Deirdre’nin yüzünü çizdi.</p>

  <p class="calibre1">Çığlık attım, başım döndü. Mücevher’in kontrolünü kaybettim. Ama sol yanağı kanlar içinde kalan Deirdre dişlerini onu yine çizmek için harekete geçen Brand’in eline geçirdi. Sonra kolunu kurtardı ve dirseğini kaburgalarına gömerek uzaklaşmaya çalıştı.</p>

  <p class="calibre1">O kıpırdar kıpırdamaz, başı eğilir eğilmez bir gümüş çakması oldu. Brand inleyerek hançeri bıraktı. Bir ok boğazını delmişti. Bir an sonra bir başkası onu takip etti ve göğsüne,</p>

  <p class="calibre1">Mücevher’in biraz sağına saplandı.</p>

  <p class="calibre1">Geriledi, bir gurultu çıkardı. Ama boşluğun kenarından sonra gidilecek yer yoktu.</p>

  <p class="calibre1">Devrilmeye başladığında gözleri iri iri açıldı. Sonra sağ eli öne atıldı, Deirdre’nin saçlarını yakaladı. Ben bağırarak koşuyordum, ama zamanında ulaşamayacağımı biliyordum.</p>

  <p class="calibre1">Deirdre, kan kaplı yüzünde bir dehşet ifadesi, haykırarak bana uzandı...</p>

  <p class="calibre1">Sonra Brand, Deirdre ve Mücevher kenardan düştüler, gözden kayboldular...</p>

  <p class="calibre1">Sanırım kendimi arkalarından atmak istedim, ama Random beni yakaladı. Sonunda bana vurmak zorunda kaldı ve her şey karardı.</p>

  <p class="calibre1">Kendime geldiğimde düştüğüm yerin kenarından uzaktaydım. Birisi pelerinimi katlayıp yastık yapmıştı. İlk gördüğüm dönen, Dara ile karşılaştığımız gün gördüğüm değirmen rüyasını hatırlatan gökyüzü oldu. Diğerlerinin çevremde olduğunu hissedebiliyor, seslerini duyuyordum, ama başımı hemen çevirmedim. Orada yattım ve göklerdeki mandalayı izleyerek kaybımı düşündüm. Deirdre... Benim için ailemin geri kalanının tamamından daha fazlasını ifade ediyordu. Elimde değil.</p>

  <p class="calibre1">Öyleydi işte. Kaç kez kız kardeşim olmamasını dilemiştim.</p>

  <p class="calibre1">Ama gerçekle uzlaşmıştım. Duygularım asla değişmeyecekti, ama... Artık yoktu ve bu düşünce benim için dünyanın yaklaşan yok oluşundan daha fazla anlam ifade ediyordu.</p>

  <p class="calibre1">Yine de, şimdi neler olduğunu görmek zorundaydım. Mücevher yoktu, her şey bitmişti. Ama... Uzandım, her neredeyse varlığını hissetmeye çalıştım, ama hiçbir şey hissedemedim.</p>

  <p class="calibre1">Sonra, dalganın ne kadar ilerlediğini görmek için ayağa kalkmaya çalıştım, ama bir kol beni geri itti.</p>

  <p class="calibre1">"Dinlen, Corwin." Random’ın sesiydi. “Perişan olmuşsun. Sürünerek cehennemden geçmiş gibi görünüyorsun. Artık yapabileceğin hiçbir şey yok. Sakinleş."</p>

  <p class="calibre1">"Sağlık durumum ne fark eder ki?" diye yanıt verdim. “Kısa süre sonra hiçbir önemi olmayacak."</p>

  <p class="calibre1">Yine doğrulmaya çalıştım ve bu sefer kol bana destek oldu.</p>

  <p class="calibre1">"Tamam, o zaman," dedi. “Gerçi görmeye değecek fazla şey yok."</p>

  <p class="calibre1">Sanırım haklıydı. Savaş, düşmanın direndiği birkaç cep dışında sona ermişti ve bunlar da hızla sarılıyor, savaşçılar öldürülüyor ya da tutsak alınıyordu. Herkes bu yana geliyor, meydanın uzak ucuna ulaşan dalganın önünde çekiliyordu. Kısa süre sonra üzerinde durduğumuz tepe her iki taraftan hayatta kalanlarla kalabalıklaşacaktı. Arkamıza baktım. Kara kaleden gelen yeni güçler yoktu. Dalga sonunda buraya ulaştığında oraya çekilebilir miydik? Sonra ne olacaktı? Boşluk, nihai yanıt gibi görünüyordu. “Kısa süre sonra," diye mırıldandım, Deirdre’yi düşünerek. “Kısa süre sonra..." Neden olmasın?</p>

  <p class="calibre1">Fırtınanın şimşekler çakan, maskeleyen, dönüştüren ön cephesini izledim. Evet, kısa süre sonra. Mücevher Brand ile birlikte yok olmuşken...</p>

  <p class="calibre1">"Brand..." dedim. “Sonunda kim indirdi onu?"</p>

  <p class="calibre1">"Bu şeref bana ait," dedi çıkartamadığım, tanıdık bir ses.</p>

  <p class="calibre1">Başımı çevirdim ve bakakaldım. Yeşillere bürünmüş adam bir taşın üzerinde oturuyordu. Yayı ve sadağı yanında, yerde yatıyordu. Bana doğru kötücül bir gülümseme çaktı. Caine’di.</p>

  <p class="calibre1">"Belamı bulayım," dedim çenemi ovalayarak. “Cenazene giderken yolda komik bir şey oldu."</p>

  <p class="calibre1">"Evet. Duydum." Güldü. “Sen hiç kendini öldürdün mü, Corwin?"</p>

  <p class="calibre1">"Son zamanlarda değil. Nasıl becerdin?"</p>

  <p class="calibre1">"Uygun gölgeye yürüdüm," dedi, “orada kendimin gölgesine pusu kurdum. Cesedi o sağladı." Ürperdi. “Ürkütücü bir duygu. Bir daha tekrarlamaktan hoşlanmayacağım bir şey."</p>

  <p class="calibre1">"Ama neden?" dedim. “Neden sahte bir ölüm sahnesi hazırlayıp suçu bana yıkmaya çalışasın?"</p>

  <p class="calibre1">"Amber’deki sorunun köküne inmek istiyordum," dedi “ve sonra yok edecektim. Bunun için yeraltına inmemin en iyisi olacağını düşündüm. Herkesi öldüğüme ikna etmekten daha iyi ne olabilir? Gördüğün gibi, sonunda başardım." Durdu. "Ama Deirdre için üzüldüm. Ama başka seçeneğim yoktu. Son şansımız buydu. Brand’in onu yanında götüreceği hiç aklıma gelmemişti."</p>

  <p class="calibre1">Bakışlarımı kaçırdım.</p>

  <p class="calibre1">"Başka seçeneğim yoktu," diye tekrarladı. “Umarım bunu anlayabiliyorsundur."</p>

  <p class="calibre1">Başımı salladım.</p>

  <p class="calibre1">"Ama neden seni ben öldürmüşüm gibi göstermeye çalıştın?" diye sordum.</p>

  <p class="calibre1">Tam o sırada Fiona Bleys’le belirdi. İkisine de selam verdim ve yanıt için Caine’e döndüm. Bleys’e de sormak istediğim şeyler vardı, ama bekleyebilirlerdi.</p>

  <p class="calibre1">"Ee?" dedim.</p>

  <p class="calibre1">"Yoldan çekilmeni istedim," dedi. “Hâlâ her şeyin arkasında senin olduğunu düşünüyordum. Sen veya Brand. Seçenekleri o kadar daraltmıştım. Hatta ikinizin birlikte çalışıyor olabileceğinizi düşündüm. Özellikle de o seni geri getirmek için çabalarken."</p>

  <p class="calibre1">"Bunu yanlış anlamışsın," dedi Bleys. “Brand onu uzak tutmaya çalışıyordu. Hafızasının dönmeye başladığını öğrenmişti ve..."</p>

  <p class="calibre1">"Anlıyorum," diye yanıt verdi Caine, “ama o sırada öyle görünüyordu. Bu yüzden ben Brand’i ararken Corwin’in bir zindanda kapalı olmasını istiyordum. Sonra saklandım ve Koz Kartlarından herkesin söylediği her şeyi dinledim. Brand’in nerede olduğuna ilişkin bir ipucu bulabileceğimi umuyordum."</p>

  <p class="calibre1">"Babam da bunu anlatmaya çalışmıştı," dedim.</p>

  <p class="calibre1">"Ne?" diye sordu Caine.</p>

  <p class="calibre1">"Koz Kartlarına kulak misafiri olan biri olduğunu ima etti."</p>

  <p class="calibre1">"Nasıl bilebileceğini anlamıyorum. Bu konuda tamamen pasif olmayı öğrendim. Hepsini açmayı, hepsine aynı anda hafifçe dokumayı, bir kıpırdanma beklemeyi öğrenmiştim. Geldiği zaman, dikkatimi konuşanlara kaydırıyordum. Sizi teker teker ele alarak, Koz Kartlarını kullanmazken bile beyinlerinize girebileceğimi anladım. Eğer yeterince dalgınsanız ve ben hiçbir tepki göstermezsem."</p>

  <p class="calibre1">"Ama biliyordu," dedim.</p>

  <p class="calibre1">"Kesinlikle mümkün. Hatta muhtemel," dedi Fiona ve Bleys başını salladı.</p>

  <p class="calibre1">Random yaklaştı.</p>

  <p class="calibre1">"Corwin’in yan tarafını sorarken ne demek istedin?" diye sordu. “Nasıl bilebilirsin, elbette sen..."</p>

  <p class="calibre1">Caine yalnızca başıyla evetledi. Benedict ile Julian’ın uzakta, birliklerine hitap ettiklerini gördüm. Caine’in sessiz hareketi üzerine onları tamamen unuttum.</p>

  <p class="calibre1">"Sen," diye gakladım. “Beni sen mi hançerledin?"</p>

  <p class="calibre1">"Bir şeyler iç, Corwin," dedi Random, matarasını uzatarak.</p>

  <p class="calibre1">Seyreltilmiş şaraptı. Yudumladım. Susuzluğum korkunçtu, ama birkaç güzel yudumdan sonra durdum.</p>

  <p class="calibre1">"Anlat," dedim.</p>

  <p class="calibre1">"Tamam. Sana bu kadarını borçluyum," dedi. “Julian’ın zihninden Brand’i Amber’e geri getirdiğini öğrendiğim zaman, önceki tahminimin doğru olduğuna karar verdim. Sen ve Brand birlikte çalışıyordunuz. Bu da ikinizin de yok edilmesi gerektiği anlamına geliyordu. O gece Desen’i kullanarak kendimi odana naklettim. Orada, seni öldürmeye çalıştım, ama çok hızlı hareket ettin ve bir şekilde, ben ikinci bir şans bulamadan kendini oradan naklettin."</p>

  <p class="calibre1">"Eh, gözlerine lanet et," dedim. “Eğer zihinlerimize dokunabiliyorduysan, aradığın adam olmadığımı göremedin mi?"</p>

  <p class="calibre1">Başını iki yana salladı.</p>

  <p class="calibre1">"Yalnızca yüzeydeki düşünceleri ve çevrene gösterdiğin tepkileri algılayabiliyordum. O da her zaman değil. Ve lanetini duymuştum, Corwin. Ve gerçekleşiyordu. Çevremizde görebiliyordum. Sen ve Brand, ikiniz de ortadan kaybolursanız çok daha güvende olacağımızı hissediyordum. Senin dönüşünden önceki eylemlerinden, onun neler yapabileceğini biliyordum. Ama o sırada Gerard yüzünden ona ulaşamıyordum. Sonra güçlenmeye başladı. Daha sonra bir girişimde daha bulundum, ama başarısız oldum."</p>

  <p class="calibre1">"Bu ne zamandı?" diye sordu Random.</p>

  <p class="calibre1">"Corwin’in suçlandığı olaydı: Maske taktım. Corwin gibi kurtulması durumunda, benim hâlâ ortalarda olduğumu bilmesini istemiyordum. Desen’i kullanarak odasına girdim ve işini bitirmeye çalıştım. İkimiz de yaralandık -odada çok kan vardı- ama o da kendini nakletmeyi başardı. Sonra bir süre önce Julian ile iletişime geçtim ve bu savaşta ona katıldım, çünkü Brand burada ortaya çıkacaktı. Artık bizler gibi olmadığına ikna olduğum için gümüş uçlu oklar hazırlamıştım. Onu uzaktan ve hızlı öldürmek istiyordum. Okçuluk alıştırmaları yaptım ve onu aramaya geldim. Sonunda buldum. Şimdi herkes bana senin hakkında yanıldığımı söylüyor, bu yüzden sanırım senin okun kullanılmadan kalacak."</p>

  <p class="calibre1">"Çok teşekkürler."</p>

  <p class="calibre1">"Hatta sana bir özür borçlu bile olabilirim."</p>

  <p class="calibre1">"Bu iyi olurdu."</p>

  <p class="calibre1">"Diğer yandan, haklı olduğumu düşünüyordum. Diğerlerini kurtarmak için yapıyordum..."</p>

  <p class="calibre1">Caine’in özrünü hiç duymadım, çünkü tam o sırada bir boru sesi tüm dünyayı sarsmaya başladı. Yönü belirsiz, yüksek, uzun bir boru sesi. Dağıldık, kaynağını aradık.</p>

  <p class="calibre1">Caine durdu ve işaret etti.</p>

  <p class="calibre1">"Orada!" dedi.</p>

  <p class="calibre1">Gözlerim hareketini takip etti. Fırtına perdesi kuzeyde, kara yolun çıktığı yerde aralanmıştı. Orada, siyah bir atın üzerinde hayalet gibi bir binici belirmiş, borusunu öttürüyordu. Notalarının geri kalanı bize ulaşana kadar biraz süre geçti. Birkaç dakika sonra, iki borazancı daha -onlar da solgundu ve siyah atlara binmişlerdi- ona katıldı. Borazanlarını kaldırdılar ve seslerini eklediler.</p>

  <p class="calibre1">"Ne olabilir?" diye sordu Random.</p>

  <p class="calibre1">"Sanırım ben biliyorum," dedi Bleys ve Fiona başını salladı.</p>

  <p class="calibre1">"O zaman ne?" diye sordum.</p>

  <p class="calibre1">Ama bana yanıt vermediler. Atlılar yine yol boyunca ilerlemeye başlamışlardı. Arkalarından daha fazlası geliyordu.</p>
</body>
</html>
