<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 13</b></span></h2>

  <p class="calibre1">Bir an ağrılarım ve bitkinliğim yok oldu. Önümüzde duran zarif, beyaz şekle bakarken içimde umut gibi minik bir sızı hissettim. İçimden bir parça yerimden fırlamak istedi, ama daha güçlü bir şey kıpırdamamı, beklememi emretti.</p>

  <p class="calibre1">Bu şekilde ne kadar durduk, bilmiyorum. Aşağıda, yamaçlarda birlikler yolculuğa hazırlanıyorlardı. Tutsaklar bağlanmış, atlar yüklenmiş, araç gereçler güvene alınmıştı. Ama yürüyüşe hazırlanan bu büyük ordu aniden durmuştu. Bu kadar çabuk farkına varmaları doğal değildi, her baş bu tarafa, o çılgın gökyüzünün önünde, kenarda duran Tekboynuz’a dönmüştü.</p>

  <p class="calibre1">Aniden arkamdan esen rüzgarın dindiğini, ama gök gürültüsünün kükreyip patlamaya, şimşeklerin önüme dans eden gölgeler düşürmeye devam ettiğini fark ettim.</p>

  <p class="calibre1">Tekboynuz’u gördüğüm bir başka zamanı düşündüm. Gölge-Caine’in bedenini aldığımız, Gerard’a karşı bir dövüş kaybettiğim günü. Duyduğum hikayeleri düşündüm... Gerçekten bize yardım edebilir miydi?</p>

  <p class="calibre1">Tekboynuz bir adım attı ve durdu.</p>

  <p class="calibre1">O kadar harika bir şeydi ki, nedense sırf ona bakmak bile beni cesaretlendirdi. Ama yarattığı acılı bir histi; onunki, küçük dozlarda alınması gereken bir güzellikti. Ve bir şekilde o kar-beyazı başın içinde doğal olmayan bir zeka olduğunu hissedebiliyordum. Ona dokunmayı çok istiyordum, ama dokunamayacağımı biliyordum.</p>

  <p class="calibre1">Bakışlarını herkesin üzerinde dolaştırdı. Gözleri bana dikildi; elimden gelse bakışlarımı kaçırırdım. Ama bu mümkün değildi ve benimkinin çok ötesinde bir anlayış okuduğum o bakışlara karşılık verdim. Sanki benimle ilgili her şeyi biliyordu ve bir ânın içinde son zamanlarda yaşadığım bütün güçlükleri kavramıştı. Görmüş, anlamış, muhtemelen sempati duymuştu.</p>

  <p class="calibre1">Bir an, orada merhamete ve güçlü bir sevgiye benzer bir şeyin yansıdığını hissettim ve belki biraz alay.</p>

  <p class="calibre1">Sonra başı döndü ve bakış kesildi. İstemsizce göğüs geçirdim. O anda, şimşeğin aydınlığı altında, boynunun yanında parlayan bir şey gördüğümü düşündüm.</p>

  <p class="calibre1">Bir adım daha attı ve şimdi kardeşlerimin oluşturduğu kalabalığa bakıyordu. Başını eğdi ve küçük bir kişneme çıkardı.</p>

  <p class="calibre1">Ön sağ toynağının altındaki toprağı dövdü.</p>

  <p class="calibre1">Merlin’in yanımda olduğunu hissettim. Her şey burada biterse kaybedeceğim şeyleri düşündüm.</p>

  <p class="calibre1">Tekboynuz dans eder gibi birkaç adım ilerledi. Başını salladı ve eğdi. Sanki bu kadar büyük bir kalabalığa yaklaşma fikrinden hoşlanmamış gibiydi.</p>

  <p class="calibre1">Bir sonraki adımında, parıltıyı bir kez daha gördüm. Boynunda, kürkünün altında minik, kırmızı bir kıvılcım parlıyordu.</p>

  <p class="calibre1">Hüküm Mücevheri’ni takmıştı. Onu nasıl aldığı konusunda hiçbir fikrim yoktu. Ve fark etmezdi de. Verirse, fırtınayı engelleyebileceğimi biliyordum ya da en azından geçene kadar bu kesimi koruyabilirdim.</p>

  <p class="calibre1">Ama bana fırlattığı tek bakış yeterli olmuştu. Bana daha fazla dikkat etmedi. Yavaşça, dikkatle, en ufak bir harekette kaçmaya hazır gibi, Julian, Random, Bleys, Fiona, Llewella, Benedict ve diğer asillerin durduğu yere yaklaştı.</p>

  <p class="calibre1">O zaman neler olup bittiğini fark etmeliydim, ama etmedim. Yalnızca zarif hayvanın ilerlemesini, topluluğun kenarından geçmesini izledim.</p>

  <p class="calibre1">Bir kez daha durdu ve başını eğdi. Sonra yelesini sallayarak ön dizlerinin üzerine çöktü. Hüküm Mücevheri kıvrık, altın boynuzunda asılı duruyordu. Boynuzunun ucu önüne diz çöktüğü kişiye dokunuyordu.</p>

  <p class="calibre1">Aniden, zihnimin gözü ile babamın gökyüzündeki yüzünü hatırladım ve sözleri aklıma geldi: “Ölümüm ile halef sorunu ile baş başa kalacaksınız... Meseleyi Tekboynuz’a bırakmaktan başka seçeneğim kalmadı."</p>

  <p class="calibre1">Grupta bir mırıltı dolandı, aklıma gelen düşüncenin diğerlerinin de aklına geldiğini fark ettim. Ama Tekboynuz yerinden kıpırdamadı, yumuşak, beyaz bir heykel gibi kaldı, nefes bile almıyordu sanki.</p>

  <p class="calibre1">Random yavaş yavaş uzandı, Mücevher’i boynuzundan aldı. Fısıltısı bana kadar geldi.</p>

  <p class="calibre1">"Teşekkür ederim," dedi.</p>

  <p class="calibre1">Julian kılıcını kınından çıkardı ve diz çökerek Random’ın ayaklarının dibine koydu. Sonra Bleys, Benedict, Caine, Fiona ve Llewella. Ben de gidip onlara katıldım. Oğlum da öyle.</p>

  <p class="calibre1">Random uzun süre sessiz kaldı. Sonra, “Sadakatinizi kabul ediyorum," dedi. “Artık ayağa kalkın, hepiniz."</p>

  <p class="calibre1">Biz ayağa kalkarken Tekboynuz döndü ve kaçtı. Yamaçtan aşağı koştu ve birkaç dakika içinde gözden kayboldu.</p>

  <p class="calibre1">"Böyle bir şeyin olacağını hiç beklemiyordum," dedi Random, Mücevher’i göz hizasında tutarak. “Corwin, bunu alıp fırtınayı durdurur musun?"</p>

  <p class="calibre1">"O artık senin," dedim “ve kargaşanın ne kadar büyük olduğunu bilmiyorum. Mevcut durumumla hepimizin güvenliğini sağlayacak kadar dayanabileceğimi düşünmüyorum. Bence bu senin krallara yakışır ilk eylemin olmak zorunda."</p>

  <p class="calibre1">"O zaman bana nasıl kullanacağımı göstermen gerekecek. Uyum sağlama işlemi için bir Desen’e ihtiyacımız var sanıyordum."</p>

  <p class="calibre1">"Sanmıyorum. Brand Mücevher’e uyumlu birinin bir başkasının uyum kazanmasını sağlayabileceğini söylemişti. O zamandan bu yana biraz düşündüm ve nasıl yapılacağını bildiğime inanıyorum. Uzak bir yere gidelim."</p>

  <p class="calibre1">"Tamam. Hadi."</p>

  <p class="calibre1">Sesine ve duruşuna çoktan yeni bir şey gelmişti. Aniden üstlendiği rol hemen değişim yaratıyor gibi görünüyordu. O ve Vialle’nin nasıl bir kral ve kraliçe olacağını merak ettim. Çok fazla. Zihnim kopuk gibiydi. Son zamanlarda çok fazla şey olmuştu. Son zamanlarda olan her şeyi tek bir büyük düşüncenin içine dahil edemiyordum. Yalnızca bir yerlere sürünüp yirmi dört saat uyumak istiyordum. Bunun yerine, küçük bir ateşin hâlâ için için yandığı bir yere kadar onu takip ettim.</p>

  <p class="calibre1">Ateşi dürtükledi ve içine bir avuç dal attı. Sonra ateşin yakınına oturdu ve bana başını salladı. Ben de gidip yanına oturdum.</p>

  <p class="calibre1">"Bu krallık meselesi hakkında," dedi. “Nasıl yapacağım, Corwin? Beni tamamen hazırlıksız yakaladı."</p>

  <p class="calibre1">"Yapmak mı? Muhtemelen çok iyi," diye yanıt verdim.</p>

  <p class="calibre1">"Sence çok kişiyi kırdım mı?"</p>

  <p class="calibre1">"Kırdınsa bile, belli etmediler," dedim. “Sen iyi bir seçimdin, Random. Son zamanlarda çok şey oldu... Babam bizi korudu aslında, belki bizim için iyi olamayacak kadar çok. Tahtın bir ödül olmadığı açık. Önünde bir sürü zor iş var. Bence diğerleri de bunu anlayacaktır."</p>

  <p class="calibre1">"Ya sen?"</p>

  <p class="calibre1">"Ben tahtı yalnızca Eric istediği için istiyordum. O sıralar bilmiyordum, ama doğru. Yıllarca oynadığımız bir oyunun ödülü idi. Bir kan davasının sonu, aslında. Ve bunun için onu öldürebilirdim. Ama artık ölmek için başka bir yol bulmasına memnunum. Onun ve benim benzer taraflarımız farklılıklarımızdan çoktu. Bunu da çok geç olana kadar anlamadım. Ama ölümünden sonra, tahta geçmemek için mazeretler bulmaya başladım. Sonunda, asıl istediğimin o olmadığını anladım. Hayır. Al senin olsun. İyi hükmet, kardeşim. Öyle yapacağından eminim."</p>

  <p class="calibre1">"Eğer Amber hâlâ varsa," dedi bir süre sonra, “deneyeceğim. Gel, şu Mücevher işini tamamlayalım. O fırtına rahatsız edici derecede yaklaştı."</p>

  <p class="calibre1">Başımı salladım ve taşı parmaklarından aldım. Zincirinden tutarak ateşin önünde kaldırdım. Işık içinden geçti; içi berraklaştı.</p>

  <p class="calibre1">"Yaklaş ve benimle birlikte Mücevher’e bak," dedim.</p>

  <p class="calibre1">Dediğimi yaptı ve birlikte taşa baktık. Ona, “Desen’i düşün," dedim ve ben de onu düşünmeye, zihnime kıvrımlarını ve halkalarını, solgun solgun parlayan çizgilerini çağırmaya çalıştım.</p>

  <p class="calibre1">Taşın merkezinin yakınında hafif bir kusur var gibiydi. Kıvrımları, dönüşleri, Perdeler’i düşünürken bunu değerlendirdim... O karmaşık yoldan yürüdüğüm her seferinde içimden geçen akımları hayal ettim.</p>

  <p class="calibre1">Taştaki kusur daha da belirginleşti.</p>

  <p class="calibre1">İrademi ona doğrulttum, tüm bütünlüğü, açıklığı ile çağırdım. Bu olurken tanıdık bir duygu çöktü üzerime. Mücevher’e uyum kazandığım gün hissettiğim duyguydu. Şimdi, bir kez daha bu deneyimi yaşayacak kadar güçlü olup olmadığımı merak ediyordum.</p>

  <p class="calibre1">Uzandım ve Random’ın omzunu kavradım.</p>

  <p class="calibre1">"Ne görüyorsun?" diye sordum ona.</p>

  <p class="calibre1">"Desen’e benzer bir şey," dedi, “ama bu üç boyutlu gibi. Kırmızı bir denizin dibinde yatıyor..."</p>

  <p class="calibre1">"Benimle gel o zaman," dedim. “Ona gitmeliyiz."</p>

  <p class="calibre1">Yine, bir hareket duygusu, başta bir sürüklenme, sonra gittikçe artan bir hızla, Mücevher’in içindeki Desen’in asla tam olarak görülemeyen dolambaçlarına doğru düşme hissi geldi.</p>

  <p class="calibre1">Kardeşimin varlığını yanımda hissederek ilerlememizi diledim ve bizi çevreleyen yakut parıltısı karardı, berrak bir gece göğünün siyahlığı oldu. Bu özel Desen her kalp atışı ile büyüyordu. Nedense, süreç öncekinden daha kolay geliyordu. Belki önceden uyum kazandığım için.</p>

  <p class="calibre1">Random’ı yanımda hissederek, o tanıdık şekil büyür ve başlangıç noktası belirginleşirken onu yanımda sürükledim. O tarafa ilerlerken, bir kez daha bu Desen’in bütünlüğünü kavramaya çalıştım ve bir kez daha boyut-dışı kıvrımlarının içinde kayboldum. Büyük yaylar, sarmallar ve düğüm gibi görünen desenler önümüzde dolandı. Dahi önce hissettiğim huşu duygusu içimi doldurdu ve yakında bir yerde Random’a da aynı şeyin olduğunun farkındaydım.</p>

  <p class="calibre1">Başlangıç noktasına ilerledik ve içine sürüklendik. O ışık matrisinden geçerken çevremizde kıvılcımlarla dolu, ışıltılı bir parlaklık yükseldi. Bu sefer zihnim tamamen sürece odaklandı ve Paris çok uzakta göründü...</p>

  <p class="calibre1">Bilinçaltımdan bir anı bana daha güç kısımları hatırlattı ve burada arzumu -ya da öyle tercih ediyorsanız irademi- kullanarak sersemletici rota boyunca hızla ilerledim, süreci hızlandırarak için Random’dan acımasızca güç çektim.</p>

  <p class="calibre1">Sanki dev, karmaşık kıvrımlara sahip bir deniz kabuğunun aydınlık iç kısmında gidiyorduk. Ama geçişimiz sessizdi ve biz de bedensiz bilinç zerreleriydik.</p>

  <p class="calibre1">Hızımız devamlı artıyor gibiydi, deseni daha önce geçtiğim zamandan hatırlamadığım zihinsel ağrı da öyle. Belki yorgunluğumla ilgiliydi ya da olayları hızlandırma çabamla. Engelleri hızla aştık; parlak, akıcı duvarlarla çevriliydik. Artık başımın döndüğünü, bayılacak gibi olduğumu hissediyordum. Ama bilincimi kaybetme lüksünü yaşamaya hakkım yoktu, ne de fırtına bu kadar yakınken daha yavaş hareket edebilirdik. Yine, üzülerek, Random’dan güç çektim. Bu sefer sırf oyunda kalmamıza yetecek kadar. Hızla ilerledik.</p>

  <p class="calibre1">Bu sefer, şekillendirilme duygusunun verdiği alev alev, gıdıklanma deneyimini yaşamadım. Uyum kazanma sürecinin etkisi olmalıydı. Daha önceki geçişim bana bu açıdan küçük bir bağışıklık kazandırmış olmalıydı.</p>

  <p class="calibre1">Belirsiz bir süreden sonra, Random’ın güç kaybettiğini hissettim. Belki enerjisini çok fazla tüketmiştim. Ondan daha fazla faydalanırsam fırtınayı uzaklaştırmaya yetecek gücü kalıp kalmayacağını merak etmeye başladım. Ondan bir daha güç almamaya karar verdim. Epeyce ilerlemiştik. Eğer iş buna gelirse, bensiz devam etmesi gerekecekti. Artık elimden geldiğince dayanmakla yetinecektim. Burada ikimiz birden kaybolacağımıza benim kaybolmam daha iyiydi.</p>

  <p class="calibre1">Hızla ilerlemeye devam ettik, duyularım isyan ediyor, başımın dönmesi sürüyordu. İrademi ilerleyişimize yönlendirdim ve başka her şeyi aklımdan çıkardım. Bitişe yaklaştığımızı hissettiğimde, deneyimin bir parçası olmadığını bildiğim bir kararma başladı. Panik duygusuyla mücadele ettim.</p>

  <p class="calibre1">Faydası yoktu. Kayıp gittiğimi hissettim. Bu kadar yakınken!</p>

  <p class="calibre1">Neredeyse biteceğinden emindim. O kadar kolay olacaktı ki...</p>

  <p class="calibre1">Her şey yüzerek uzaklaştı. Son hissettiğim, Random’ın benim için duyduğu endişeydi.</p>

  <p class="calibre1">Ayaklarımın arasında portakal rengi ve kırmızı bir parıltı vardı. Semavi bir cehennemin içinde kısık mı kalmıştım? Zihnim yavaş yavaş berraklaşırken bakmaya devam ettim. Işık karanlıkla çevrelenmişti ve...</p>

  <p class="calibre1">Sesler vardı, tanıdık...</p>

  <p class="calibre1">Her şey berraklaştı. Sırt üstü yatıyordum, ayaklarım kamp ateşine dönüktü.</p>

  <p class="calibre1">"Her şey yolunda, Corwin. Her şey yolunda."</p>

  <p class="calibre1">Konuşan Fiona’ydı. Başımı çevirdim. Başımın yakınında, yerde oturuyordu.</p>

  <p class="calibre1">"Random...?" dedim.</p>

  <p class="calibre1">"O da iyi. Baba."</p>

  <p class="calibre1">Merlin sağımda oturuyordu.</p>

  <p class="calibre1">"Ne oldu?"</p>

  <p class="calibre1">"Random seni geri getirdi," dedi Fiona.</p>

  <p class="calibre1">"Uyum kazanmayı başardı mı?*</p>

  <p class="calibre1">"O öyle olduğunu düşünüyor."</p>

  <p class="calibre1">Doğrulup oturmaya çalıştım. Fiona beni geri itmeye çalıştı, ama ben yine de oturdum.</p>

  <p class="calibre1">"O nerede?"</p>

  <p class="calibre1">Gözleri ile işaret etti.</p>

  <p class="calibre1">Baktım ve Random’ı gördüm. Yaklaşık otuz metre ötede, bir kaya çıkıntısının üzerinde, sırtı bize dönük, ayakta duruyor, fırtınaya bakıyordu. Fırtına artık çok yakındı, rüzgar giysilerini dalgalandırıyordu. Önünde şimşekler zikzaklar çiziyordu. Gök gürültüsü neredeyse durmaksızın kükrüyordu.</p>

  <p class="calibre1">"Ne kadardır orada?" diye sordum.</p>

  <p class="calibre1">"Yalnızca birkaç dakikadır," diye yanıt verdi Fiona.</p>

  <p class="calibre1">"Yani, dönüşümüzden bu yana o kadar mı geçti?"</p>

  <p class="calibre1">"Hayır," dedi. “Sen uzun zamandır baygınsın. Random önce diğerleri ile konuştu, sonra birliklerin çekilmesini emretti. Benedict hepsini kara yola götürdü. Oradan gidiyorlar."</p>

  <p class="calibre1">Başımı çevirdim.</p>

  <p class="calibre1">Kara yolun üzerinde hareket vardı, kaleye doğru ilerleyen karanlık bir sıra. Aramızda ince iplikler uçuşuyordu; uzak uçta, karanlık kütlenin yakınlarında birkaç kıvılcım vardı. Tepemizde, gökyüzü kendini tamamen tersyüz etmişti ve bir kez daha karanlık yarının altındaydık. Yine, uzun, çok uzun zaman önce burada bulunduğum, yaratımın gerçek merkezinin Amber’in değil burası olduğunu gördüğüm duygusuna kapıldım.</p>

  <p class="calibre1">Hayalet anıya uzandım. Yok oldu.</p>

  <p class="calibre1">Çevremdeki şimşeklerle süslü karanlığı araştırdım.</p>

  <p class="calibre1">"Hepsi, gitti mi?" dedim Fiona’ya. “Sen, ben, Merlin, Random kalan yalnızca bizler miyiz?"</p>

  <p class="calibre1">"Evet," dedi Fiona. “Artık arkalarından gitmek istiyor musun?"</p>

  <p class="calibre1">Başımı iki yana salladım.</p>

  <p class="calibre1">"Ben Random ile burada kalıyorum."</p>

  <p class="calibre1">"Bunu söyleyeceğini biliyordum."</p>

  <p class="calibre1">Onunla beraber ayağa kalktım. Merlin de öyle. Fiona ellerini çırptı ve beyaz bir at ona doğru geldi.</p>

  <p class="calibre1">"Artık bakımıma ihtiyacın yok," dedi. “Bu yüzden gidip Kaos Sarayları’nda diğerlerine katılacağım. O kayaların yanında sizin için atlar bağlı." İşaret etti. “Geliyor musun, Merlin?"</p>

  <p class="calibre1">"Babam ve kral ile kalacağım."</p>

  <p class="calibre1">"Öyle olsun. Seni yakında göreceğimi umuyorum."</p>

  <p class="calibre1">"Teşekkürler, Fi," dedim.</p>

  <p class="calibre1">Ata binmesine yardım ettim ve uzaklaşmasını izledim.</p>

  <p class="calibre1">Sonra yine gidip ateşin başına oturdum. Fırtınaya dönmüş, kıpırdamadan oturan Random’ı izledim.</p>

  <p class="calibre1">"Epeyce azık ve şarap var," dedi Merlin. “Sana biraz getireyim mi?"</p>

  <p class="calibre1">"İyi fikir."</p>

  <p class="calibre1">Fırtına o kadar yakındı ki, birkaç dakika içinde yürüyüp içine girebilirdim. Henüz Random’ın çabalarının bir etkisi olup olmadığını anlayamıyordum. Derin derin iç çektim ve düşüncelerimin sürüklenmesine izin verdim.</p>

  <p class="calibre1">Bitmişti. Öyle ya da böyle, Greenwood’dan bu yana verdiğim mücadele bitmişti. Artık intikam almam gerekmiyordu. Hayır. Sağlam bir Desenimiz vardı, belki de iki tane. Tüm sorunlarımızın kaynağı, Brand ölmüştü. Lanetimden kalanlar Gölgeler’i süpüren muazzam sarsıntılarla silinecekti. Ve lanetimi telafi etmek için elimden geleni yapmıştım. Babamda bir dost bulmuş, ölümünden hemen önce onunla uzlaşmıştım. Tekboynuz’un takdisi ile yeni bir kralımız olmuştu ve hepimiz ona sadakatimizi sunmuştuk. Bu bana içten geliyordu. Tüm ailemle barışmıştım. Görevimi yaptığımı hissediyordum. Artık beni güden hiçbir şey yoktu. Amaçlarım tükenmişti ve huzura olabildiğince yakın hissediyordum. Her şeyi arkamda bırakmıştım ve şimdi ölsem bile sorun olmayacağını hissediyordum. Buna başka zaman olsa yapacağım kadar yüksek sesle itiraz etmezdim.</p>

  <p class="calibre1">"Buradan çok uzaklardasın, baba."</p>

  <p class="calibre1">Başımla evetledim; sonra gülümsedim. Biraz yiyecek kabul ettim ve yemeye başladım. Bir yandan, fırtınayı izledim. Emin olmak için henüz çok erkendi, ama artık ilerlemiyor gibiydi.</p>

  <p class="calibre1">Uyuyamayacak kadar bitkindim. Ya da öyle bir şey. Ağrılarım dinmiş, üzerime harika bir uyuşukluk gelmişti. Kendimi sanki sıcak pamuklara sarınmışım gibi hissediyordum. Olaylar ve anılar içimdeki zihinsel saatin dönmeye devam etmesini sağlıyordu. Pek çok açıdan harika bir duyguydu.</p>

  <p class="calibre1">Yemeğimi bitirdim ve ateşi besledim. Şarap yudumladım ve bir havai fişek gösterisinin önündeki buzlu cam gibi görünen fırtınayı izledim. Yaşam güzel geliyordu. Random bunu engellemeyi başarırsa, yarın Kaos Sarayları’na gidecektim. Orada beni ne beklediğini bilmiyordum. Belki dev bir tuzak. Belki bir pusu. Bir hile. Düşünceyi kafamdan uzaklaştırdım. Bir şekilde, o anda, önemi yoktu.</p>

  <p class="calibre1">"Bana kendinden bahsediyordun, baba."</p>

  <p class="calibre1">"Öyle mi? Ne dediğimi hatırlamıyorum."</p>

  <p class="calibre1">"Seni daha iyi tanımak istiyorum. Bana daha fazlasını anlat."</p>

  <p class="calibre1">Dudaklarımla bir pop sesi çıkardım, sonra omuzlarımı silktim.</p>

  <p class="calibre1">"Sonra da bunu." Eliyle bir işaret yaptı. “Tüm bu anlaşmazlığı. Nasıl başladı? Senin payın neydi? Fiona bana yıllarca geçmişini hatırlamadan Gölge’de yaşadığını söyledi. Hafızanı nasıl kazandın, diğerlerini nasıl buldun ve Amber’e döndün?"</p>

  <p class="calibre1">Güldüm. Bir kez daha Random’a ve fırtınaya baktım. Şarap içtim ve rüzgara karşı pelerinime sarındım.</p>

  <p class="calibre1">"Neden olmasın?" dedim sonra. “Uzun hikayelere dayanabiliyorsan, yani... Sanırım başlanacak en iyi yer sürüldüğüm gölge Dünya’daki Özel Greenwood Hastanesi. Evet..."</p>
</body>
</html>
