<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 2</b></span></h2>

  <p class="calibre1">Atımı Kolvir’in zirvesine sürdüm ve mezarıma geldiğimde indim. İçeri girdim ve tabutu açtım. Boştu. Güzel. Şüphe duymaya başlamıştım. Kendimi önümde uzanmış görmeyi ummuştum. Bu işaretlere ve sezgilere rağmen bir şekilde yanlış gölgeye geldiğimin kanıtı olacaktı.</p>

  <p class="calibre1">Dışarıya çıktım ve Yıldız’ın burnunu okşadım. Güneş parlıyordu ve rüzgar soğuktu. Aniden denize gitme arzusu hissettim. Bunun yerine banka oturdum ve pipomu çıkardım.</p>

  <p class="calibre1">Konuşmuştuk. Kahverengi divanın üzerinde bacaklarını altına alan Dara gülümsemiş, Benedict ile cehennem kadını Lintra’nın soyundan geldiğini tekrarlamış, Kaos Sarayları’nda büyüdüğünü anlatmıştı. Zamanın kendisinin tuhaf dağılım sorunları sunduğu, Öklid’den bihaber bir alemdi.</p>

  <p class="calibre1">"Tanıştığımız zaman bana anlattıkların yalandı," dedim. "Şimdi neden sana inanayım?"</p>

  <p class="calibre1">Gülümsedi ve tırnaklarını inceledi.</p>

  <p class="calibre1">"O zaman sana yalan söylemek zorundaydım," diye açıkladı, “senden istediğimi almak için."</p>

  <p class="calibre1">"Peki, o ne?"</p>

  <p class="calibre1">"Aile, Desen, Koz Kartları ve Amber hakkında bilgi. Güvenini kazanmak için. Çocuğunu doğurmak için."</p>

  <p class="calibre1">"Gerçeği anlatsan daha iyi olmaz mıydı?"</p>

  <p class="calibre1">"Pek değil. Ben düşman tarafından geliyorum. Bu şeyleri istememin sebepleri senin onaylayacağın türden değildi."</p>

  <p class="calibre1">"Kılıçtaki ustalığın...? O zaman seni Benedict’in eğittiğini söylemiştin."</p>

  <p class="calibre1">"Kaosun Yüksek Lordlarından biri olan Dük Borel’den öğrendim."</p>

  <p class="calibre1">"...ya görünüşün," dedim. “Desen’i yürürken birkaç kez değişti. Nasıl? Ve neden?"</p>

  <p class="calibre1">"Soyları Kaos’a dayanan herkes şekil değiştirebilir," diye yanıt verdi.</p>

  <p class="calibre1">Dworkin’in benim kılığıma büründüğü geceki performansını düşündüm.</p>

  <p class="calibre1">Benedict başını salladı.</p>

  <p class="calibre1">"Babam Ganelon görünüşü ile bizi kandırdı."</p>

  <p class="calibre1">"Oberon Kaos’un oğullarından biridir," dedi Dara, “asi bir babanın asi oğlu. Ve hâlâ gücü var."</p>

  <p class="calibre1">"O zaman biz neden yapamıyoruz?" diye sordu Random.</p>

  <p class="calibre1">Omuzlarını silkti.</p>

  <p class="calibre1">"Hiç denediniz mi? Belki yapabiliyorsunuzdur. Diğer yandan, sizin nesliniz ile birlikte ölmüş de olabilir. Bilmiyorum. Ama benim, gergin anlarımda tercih ettiğim bazı şekiller var. Bunun kural olduğu, zaman zaman diğer şeklin hâkim olduğu bir yerde büyüdüm. Benim için bir refleks. Sizin o gün tanık olduğunuz da bu."</p>

  <p class="calibre1">"Dara," dedim, “istediğini söylediğin şeyleri neden istedin? Aile, Desen, Koz Kartları, Amber hakkında bilgi. Bir de oğul?"</p>

  <p class="calibre1">"Tamam." İçini çekti. Artık Brand’in planlarını biliyorsunuz Amber’in yok edilmesi ve yeniden inşa edilmesi, değil mi?"</p>

  <p class="calibre1">"Evet."</p>

  <p class="calibre1">"Bu bizim onayımız ve işbirliğimizle planlandı."</p>

  <p class="calibre1">"Martin’in öldürülmesi de mi?" diye sordu Random.</p>

  <p class="calibre1">"Hayır," dedi. “Kimi kullanmayı planladığını bilmiyorduk."</p>

  <p class="calibre1">"Bilseniz bu sizi durdurur muydu?"</p>

  <p class="calibre1">"Varsayımsal bir soru soruyorsun," dedi. “Kendin yanıt ver. Martin hâlâ hayatta olduğu için memnunum. Bu konuda söyleyebileceğim tek şey bu."</p>

  <p class="calibre1">"Tamam," dedi Random. “Ya Brand?"</p>

  <p class="calibre1">"Dworkin’den öğrendiği yöntemleri kullanarak önderlerimizle iletişim kurdu. Hırslıydı. Bilgiye ve güce ihtiyacı vardı. Bir anlaşma önerdi."</p>

  <p class="calibre1">"Ne tür bilgi?"</p>

  <p class="calibre1">"İlk olarak, Desen’i nasıl yok edeceğini bilmiyordu..."</p>

  <p class="calibre1">"O zaman onun yaptığı şeyden sen sorumlusun," dedi Random.</p>

  <p class="calibre1">"O açıdan bakmayı tercih edersen."</p>

  <p class="calibre1">"Ediyorum."</p>

  <p class="calibre1">Omuzlarını silkti, bana baktı.</p>

  <p class="calibre1">"Bu hikayeyi dinlemek istiyor musun?"</p>

  <p class="calibre1">"Devam et." Random’a baktım. Başıyla evetledi.</p>

  <p class="calibre1">"Brand’e istedikleri verildi," dedi, “ama ona güvenilemezdi. Dünyayı dilediği gibi şekillendirme gücüne sahip olunca, değiştirilmiş bir Amber’e hükmetmekle yetinmeyeceğinden korkuluyordu. Hükümdarlık alanını Kaos’a yaymaya çalışacaktı. İstenen zayıf bir Amber’di, böylece Kaos şimdi olduğundan daha güçlü olacaktı. Yeni bir denge kurulacak, bize alemlerimiz arasında kalan gölge topraklarından daha fazlası düşecekti. Uzun zaman önce, aramızda akan süreçleri bozmadan iki krallığın birleştirilemeyeceği ya da içlerinden birinin yok edilemeyeceği anlaşıldı. Aksi halde sonuç mutlak durağanlık ya da mutlak kaos olurdu. Yine de, Brand’in aklında ne olduğu anlaşılmış olsa da, önderlerimiz onunla anlaşmaya vardı. Çağlar boyunca önümüzde çıkan en iyi fırsattı. Kullanılmalıydı. Zamanı geldiği zaman Brand’in işinin görülebileceği ve yerine başka birinin geçirilebileceği düşünüldü."</p>

  <p class="calibre1">"Demek sözünüzden dönmeyi plânlıyordunuz," dedi Random.</p>

  <p class="calibre1">"O sözünü tuttuğu sürece, hayır. Ama tutmayacağını zaten biliyorduk. Bu yüzden ona karşı bir hamle planladık."</p>

  <p class="calibre1">"Nasıl?"</p>

  <p class="calibre1">"Kendine düşeni yapmasına izin verilecek, sonra yok edilecekti. Amber’in kraliyet ailesinden bir üye geçecekti yerine. Bu aile Saraylar’ın hükümdar ailesinden geliyordu. Bu kişi aramızda büyüyecek, konumu için eğitilecekti. Merlin’in soyu Amber’e iki koldan bağlı. Benim Benedict’ten gelmem ve onun senin oğlun olması sayesinde tahtınızın en gözde iki talibinin soyundan."</p>

  <p class="calibre1">"Demek sen Kaos’un kraliyet ailesindensin."</p>

  <p class="calibre1">Gülümsedi.</p>

  <p class="calibre1">Ayağa kalktım. Uzaklaştım. Şöminedeki küllere baktım.</p>

  <p class="calibre1">"Hesaplı bir üreme projesinde kullanıldığımı öğrenmek biraz sinir bozucu," dedim sonunda. “Ama nasılsa öyle olsun. Söylediğin her şeyi -şu an için- doğru kabul edersek, bütün bunları bize şimdi neden anlatıyorsun?"</p>

  <p class="calibre1">"Çünkü" dedi, “korkarım alemimin efendileri, Brand’in hayallerini gerçekleştirmek için gitmeyi tercih edeceği kadar ileri gidecekler. Belki daha da ileri. Bahsettiğim denge. Onun ne kadar hassas olduğunu pek az kişi takdir edebiliyor gibi. Amber’e yakın gölgelerde yolculuk ettim ve Amber’in içinde yürüdüm. Kaos tarafında uzanan gölgeleri de biliyorum. Çok kişiyle tanıştım, çok şey gördüm. Sonra, Martin’le tanıştıktan ve konuştuktan sonra, bana iyi olacağı söylenen değişimlerin, Amber’in büyüklerimin hoşlanacağı şekilde değişmesi ile sonuçlanmayacağını hissetmeye başladım. Bunun yerine, Amberi Saraylar’ın uzantısı haline getirecek. Çoğu gölge Kaos’a karışıp gidecek. Amber bir ada haline gelecek. Dworkin’in Amber’i yaratmasına hâlâ üzülen büyüklerimden bazıları bundan önceki günlere dönmeye çalışıyor. Her şeyin içinde vücut bulduğu Mutlak Kaos’a. Mevcut durumu daha üstün buluyorum ve bu şekilde korunmasını dilerim. Arzum bu mücadeleden iki tarafın da muzaffer çıkmaması."</p>

  <p class="calibre1">Döndüğümde Benedict’in başını iki yana salladığını gördüm.</p>

  <p class="calibre1">"O zaman iki taraftan da değilsin," diye bildirdi.</p>

  <p class="calibre1">"Ben her iki tarafta olduğumu düşünmekten hoşlanıyorum."</p>

  <p class="calibre1">"Martin," dedim, “bu olayda onunla mısın?"</p>

  <p class="calibre1">Başını evet anlamında salladı.</p>

  <p class="calibre1">Random bir kahkaha attı.</p>

  <p class="calibre1">"İkiniz mi? Amber’e ve Kaos Sarayları’na karşı mı? Ne elde etmeyi umuyorsunuz ki? Bu denge fikrini nasıl gerçekleştirmeyi düşünüyorsunuz?"</p>

  <p class="calibre1">"Yalnız değiliz," dedi Dara “ve plan bizim değil."</p>

  <p class="calibre1">Parmakları cebine daldı. Geri çektiği zaman bir şey pırıldadı. Nesneyi ışığa çevirdi. Elinde babamın mühür yüzüğünü tutuyordu.</p>

  <p class="calibre1">"Onu nereden buldun?" diye sordu Random.</p>

  <p class="calibre1">"Nereden bulmuş olabilirim?"</p>

  <p class="calibre1">Benedict ona doğru bir adım attı ve elini uzattı. Dara yüzüğü ona verdi. Benedict yüzüğü inceledi.</p>

  <p class="calibre1">"Bu gerçekten de onun yüzüğü," dedi. “Arkasında daha önce gördüğüm küçük izler var. Bu neden sende?"</p>

  <p class="calibre1">"İlk olarak sizi, emir verirken gerektiği gibi davrandığım konusunda ikna etmek için," dedi.</p>

  <p class="calibre1">"Nasıl oluyor da, onu tanıyorsun?" diye sordum.</p>

  <p class="calibre1">"Onu bir süre önce, bazı -güçlükler- yaşarken tanıdım," dedi bize. “Aslında, onun o güçlüklerden kurtulmasını sağladım, bile diyebilirsiniz. Bu, Martin ile tanıştıktan sonra oldu ve Amber’e daha olumlu bakmaya eğilimliydim. Ama zaten, babanız çok sevimli ve ikna gücü yüksek bir adam. O akrabalarımın tutsağı iken kenarda durup seyredemeyeceğime karar verdim."</p>

  <p class="calibre1">"Nasıl tutsak edildiğini biliyor musun?"</p>

  <p class="calibre1">Başını olumsuz anlamda salladı.</p>

  <p class="calibre1">"Yalnızca, Brand’in onu Amber’den, ele geçirilmesine yetecek kadar uzaklaştırdığını biliyorum. Sanırım Desen’i iyileştirmeye yarayacak, var olmayan büyülü bir aracı bulmak için sahte bir arayış ile ilgiliydi. Artık, bunu yalnızca Mücevher’in yapabileceğini biliyor."</p>

  <p class="calibre1">"Senin kaçmasına yardım etmen... Bu kendi halkın ile ilişkini nasıl etkiledi?"</p>

  <p class="calibre1">"Çok da iyi değil," dedi. “Geçici olarak evsizim."</p>

  <p class="calibre1">"Burada bir ev mi istiyorsun?"</p>

  <p class="calibre1">Yine gülümsedi.</p>

  <p class="calibre1">"İşlerin nasıl gideceğine bağlı. Halkımın istediği olursa, en kısa sürede geri dönerim ya da kalan gölgelerde yaşarım."</p>

  <p class="calibre1">Bir Koz Kartı çektim ve baktım.</p>

  <p class="calibre1">"Ya Merlin? O şimdi nerede?"</p>

  <p class="calibre1">"Onların yanında," dedi. “Korkarım artık adamları o. Soyunu biliyor, ama uzun süredir eğitimi ile onlar ilgileniyor. Uzaklaştırılabilir mi, bilmiyorum."</p>

  <p class="calibre1">Koz Kartını kaldırdım, gözlerimi diktim.</p>

  <p class="calibre1">"Faydası olmaz," dedi. “Buradan oraya işlemez."</p>

  <p class="calibre1">O yerin kenarında dururken Koz Kartı iletişiminin ne kadar zor olduğunu hatırladım. Yine de denedim.</p>

  <p class="calibre1">Kart elimde soğudu ve uzandım. Yanıt veren bir varlığın çok hafif kıpırdanması vardı. Daha güçlü denedim.</p>

  <p class="calibre1">"Merlin, ben Corwin," dedim. “Beni duyuyor musun?"</p>

  <p class="calibre1">Bir yanıt duyar gibi oldum. Sanki “Duyamıyorum..." gibi bir şeydi. Ama sonra yok oldu. Kart soğukluğunu yitirdi.</p>

  <p class="calibre1">"Ona ulaştın mı?" diye sordu Dara.</p>

  <p class="calibre1">"Emin değilim," dedim. “Ama sanıyorum. Bir anlığına."</p>

  <p class="calibre1">"Düşündüğümden daha iyi," dedi, “Ya koşullar iyi ya da zihinleriniz çok benzer."</p>

  <p class="calibre1">"Babamın yüzüğünü yüzümüze sallamaya başladığın zaman emirlerden bahsettin," dedi Random. “Ne emiri? Ve neden onları senin aracılığın ile gönderiyor?"</p>

  <p class="calibre1">"Bu bir zamanlama meselesi."</p>

  <p class="calibre1">"Zamanlama mı? Lanet olsun! Buradan daha bu sabah ayrıldı!"</p>

  <p class="calibre1">"Yeni bir şeye hazırlanmadan önce bir şeyi bitirmesi gerekiyordu. Bunun ne kadar süreceği konusunda fikri yoktu. Ama buraya gelmeden önce onunla iletişim kurdum -ama böyle karşılanmaya hazır değildim- ve artık babanız bir sonraki aşamaya hazır."</p>

  <p class="calibre1">"Onunla nerede konuştun?" diye sordum. “O nerede?"</p>

  <p class="calibre1">"Nerede olduğu konusunda hiçbir fikrim yok. Benimle iletişim kurdu."</p>

  <p class="calibre1">"Ve...'"</p>

  <p class="calibre1">"Benedict’in hemen saldırıya geçmesini istiyor."</p>

  <p class="calibre1">Gerard sonunda oturmuş, olup biteni dinlemekte olduğu iri koltukta kıpırdandı. Ayağa kalktı, başparmaklarını kemerine taktı ve Dara’ya tepeden baktı.</p>

  <p class="calibre1">"Böyle bir emrin doğrudan babamdan gelmesi gerekir."</p>

  <p class="calibre1">"Geldi," dedi Dara.</p>

  <p class="calibre1">Gerard başını salladı.</p>

  <p class="calibre1">"Mantıklı gelmiyor. Neden içimizden biri değil de, güvenmek için pek az sebebimiz olan sen aracılığı ile iletişime geçsin?"</p>

  <p class="calibre1">"O anda sizlere ulaşamadı sanırım. Diğer yandan, bana ulaşmayı başarabiliyordu."</p>

  <p class="calibre1">"Neden?"</p>

  <p class="calibre1">"Koz Kartı kullanmadı. Benim Koz Kartım onda yok. Brand’in Corwin’den kaçmak için kullandığına benzer, kara yolun yankılama etkisini kullandı."</p>

  <p class="calibre1">"Olup bitenler hakkında çok şey biliyorsun."</p>

  <p class="calibre1">"Evet. Saraylar’da hâlâ kaynaklarım var ve mücadelenizden sonra Brand oraya gitti. Bazı şeyler duyuyorum."</p>

  <p class="calibre1">"Şu anda babamızın nerede olduğunu biliyor musun?" diye sordu Random.</p>

  <p class="calibre1">"Hayır, bilmiyorum. Ama sanırım Dworkin’e danışmak ve birincil Desen’deki yarayı incelemek için gerçek Amber’e gitti."</p>

  <p class="calibre1">"Neden?"</p>

  <p class="calibre1">"Bilmiyorum. Muhtemelen eylem planına karar vermek için. Bana ulaşması ve saldırı emri vermesi büyük olasılıkla kararını verdiği anlamına geliyor."</p>

  <p class="calibre1">"Bu iletişim ne kadar önce oldu?"</p>

  <p class="calibre1">"Benim zamanımla birkaç saat önce. Ama Gölge’de, buradan çok uzaktaydım. Zaman farkının ne olduğunu bilmiyorum. Bu konularda henüz çok yeniyim."</p>

  <p class="calibre1">"O zaman çok yeni bir şey olabilir. Muhtemelen birkaç dakika önce," diye fikir yürüttü Gerard. “Neden bizden biriyle değil de seninle konuştu? İstediği halde bize ulaşamadığına inanmıyorum."</p>

  <p class="calibre1">"Belki bana olumlu baktığını göstermek istedi," dedi Dara.</p>

  <p class="calibre1">"Tüm bunlar tamamen doğru olabilir," diye bildirdi Benedict. “Ama ben emir doğrulanmadan harekete geçmiyorum."</p>

  <p class="calibre1">"Fiona hâlâ birincil Desen’de mi?" diye sordu Random.</p>

  <p class="calibre1">"Son bildiğim," dedim ona, “orada kamp kurduğu. Ne demek istediğini anlıyorum..."</p>

  <p class="calibre1">Fi’nin kartını çıkardım.</p>

  <p class="calibre1">"Oradan iletişim kurmak için birden fazla kişiye ihtiyaç duymuştuk," diye yorum yaptı Random.</p>

  <p class="calibre1">"Doğru. O zaman bana bir el ver."</p>

  <p class="calibre1">Ayağa kalktı, yanıma geldi. Benedict ve Gerard da yaklaştılar.</p>

  <p class="calibre1">"Bu gerçekten de gerekli değil," diye itiraz etti Dara.</p>

  <p class="calibre1">Onu duymazdan geldim ve kızıl saçlı kız kardeşimin narin yüz hatlarına yoğunlaştım. Biraz sonra iletişim kuruldu.</p>

  <p class="calibre1">"Fiona," dedim, arka plandan hâlâ her şeyin merkezinde olduğunu görerek, “babam hâlâ orada mı?"</p>

  <p class="calibre1">"Evet," dedi gergin bir gülümseme ile. “Dworkin ile birlikte içeride."</p>

  <p class="calibre1">"Dinle. Acil bir durum var. Dara’yı tanıyor musun, Bilmiyorum, ama şimdi burada..."</p>

  <p class="calibre1">"Kim olduğunu biliyorum, ama hiç karşılaşmadım."</p>

  <p class="calibre1">"Babamın Benedict’e saldırı emri verdiğini söylüyor. Kanıt olarak mühür yüzüğü var elinde, ama babam daha önce bundan bahsetmemişti. Bu konuda bilgin var mı?"</p>

  <p class="calibre1">"Hayır," dedi. “Dworkin ile birlikte Desen’e bakmak için oradan çıktığı zaman tek yaptığımız selamlaşmak oldu. Ama o zaman bazı kuşkularım doğmuştu ve bu onları doğruluyor."</p>

  <p class="calibre1">"Kuşku mu? Ne demek istiyorsun?"</p>

  <p class="calibre1">"Babamın Desen’i onarmaya çalışacağını düşünüyorum. Mücevher yanında ve Dworkin’e söylediği bazı şeylere kulak misafiri oldum. Eğer buna teşebbüs ederse, başladığı an Kaos Sarayları’nın haberi olur. Onu durdurmaya çalışırlar. Onları meşgul etmek için ilk saldıran olmak isteyecektir. Yalnız..."</p>

  <p class="calibre1">"Ne?"</p>

  <p class="calibre1">"Bu onu öldürecek, Corwin. Bu konuda fazla şey bilmiyorum. Başarılı olsa da, olmasa da, süreç esnasında yok olacak."</p>

  <p class="calibre1">"Buna inanmayı güç buluyorum."</p>

  <p class="calibre1">"Bir kralın alemi için yaşamını feda edeceğine mi?"</p>

  <p class="calibre1">"Babamın yapacağına."</p>

  <p class="calibre1">"O zaman ya o değişti ya da onu hiç tanımamışsın. Ama deneyeceğine inanıyorum."</p>

  <p class="calibre1">"O zaman neden son emirlerini gerçekten güvenmediğimizi bildiği biriyle yolladı?"</p>

  <p class="calibre1">"Emri doğrularsa, ona güvenmenizi istediğini göstermek için, derdim."</p>

  <p class="calibre1">"Bir şeyler elde etmek için dolaylı bir yol gibi görünüyor, ama teyit olmadan harekete geçmememiz gerektiği konusunda hemfikirim. Bizim için bunu yapabilir misin?"</p>

  <p class="calibre1">"Denerim. Onunla konuşur konuşmaz sana dönerim."</p>

  <p class="calibre1">İletişimi kesti.</p>

  <p class="calibre1">Konuşmanın yalnızca benim tarafını duyan Dara’ya döndüm.</p>

  <p class="calibre1">"Şu anda babamın ne yaptığını biliyor musun?" diye sordum ona.</p>

  <p class="calibre1">"Kara yol ile ilgili bir şey," dedi. “O kadarını ima etti. Ama ne ya da nasıl, söylemedi."</p>

  <p class="calibre1">Ona sırtımı döndüm. Kartlarımı düzelttim ve kutusuna koydum. Olayların bu şekilde gelişmesi hoşuma gitmemişti. Bugün kötü başlamıştı ve o andan sonra daha da kötüye gitmişti. Üstelik henüz öğleni biraz geçmişti. Başımı salladım. Onunla konuştuğumda, Dworkin Desen’i onarmak için herhangi bir girişimin sonuçlarından bahsetmişti ve bunlar bana oldukça korkunç gelmişti. Babamın denediğini, başarısız olduğunu ve bu sırada kendini öldürttüğünü düşünürsek? O zaman nerede olurduk? Tam da şimdi olduğumuz yerde, öndersiz, savaşın eşiğinde ve halef sorunu yine ortada. Tüm bu korkunç mesele savaşa giderken zihnimizin bir köşesinde kalacaktı ve mevcut düşmanın işi bitirilir bitirilmez birbirimiz ile savaşmak için hazırlık yapmaya başlayacaktık. Olayları idare etmenin bir başka yolu olmalıydı. Babamın hayatta ve tahtta kalması, halef entrikalarının tekrar canlanmasından daha iyi olacaktı.</p>

  <p class="calibre1">"Ne bekliyoruz?" diye sordu Dara. “Doğrulama mı?"</p>

  <p class="calibre1">"Evet," dedim.</p>

  <p class="calibre1">Random odayı adımlamaya başladı. Benedict oturdu, kolundaki sargıyı sınadı. Gerard şömine rafına yaslandı. Ben durdum ve düşündüm. O sırada aklıma bir düşünce gelmişti. Onu hemen ittirip uzaklaştırdım, ama geri döndü. Ondan hoşlanmamıştım, ama pratikti. Ama kendimi bir başka bakış açısına ikna etmeden önce hemen harekete geçmeliydim. Hayır. Bu fikre sadık kalacaktım. Lanet olsun!</p>

  <p class="calibre1">İletişimin kıpırtısını hissettim. Bekledim. Birazdan yine Fiona’ya bakıyordum. Tanımam için birkaç saniye geçen, tanıdık bir yerde duruyordu: mağaranın arkasındaki ağır kapının ötesinde, Dworkin’in oturma odasında. Babam ve Dworkin de onunla beraberdi. Babam Ganelon biçimini bırakmıştı ve eskisi gibi görünüyordu. Mücevher’i takmış olduğunu gördüm.</p>

  <p class="calibre1">"Corwin," dedi Fiona, “doğru. Babam Dara aracılığı ile saldırı emri vermiş. Teyit için bu aramayı bekliyormuş. Ben..."</p>

  <p class="calibre1">"Fiona, beni oraya getir."</p>

  <p class="calibre1">"Ne?"</p>

  <p class="calibre1">"Beni işittin. Hemen!"</p>

  <p class="calibre1">Sağ elimi uzattım. O da uzandı ve dokundu.</p>

  <p class="calibre1">"Corwin!" diye bağırdı Random. “Neler oluyor!"</p>

  <p class="calibre1">Benedict ayağa kalkmıştı. Gerard bana doğru ilerliyordu.</p>

  <p class="calibre1">"Çok geçmeden öğreneceksiniz," dedim ve bir adım attım. Bırakmadan önce Fiona’nın elini sıktım ve gülümsedim.</p>

  <p class="calibre1">"Teşekkürler, Fi. Merhaba, baba. Selam, Dworkin. Nasıl gidiyor?"</p>

  <p class="calibre1">Ağır kapıya bir bakış fırlattım ve açık durduğunu gördüm.</p>

  <p class="calibre1">Sonra Fiona’nın çevresinden dolaştım ve onlara doğru ilerledim. Babam başını eğmiş, gözlerini kısmıştı. O bakışı tanıyordum.</p>

  <p class="calibre1">"Bu ne demek, Corwin? İznim olmadan buradasın," dedi.</p>

  <p class="calibre1">"Kahrolası emri doğruladım, şimdi uygulanmasını bekliyorum."</p>

  <p class="calibre1">"Uygulanacak," dedim başımı sallayarak. “Buraya bu konuda tartışmak için gelmedim."</p>

  <p class="calibre1">"O zaman ne?"</p>

  <p class="calibre1">Uzaklık kadar sözlerimi de hesaplayarak yaklaştım. Hâlâ oturuyor olmasından memnundum.</p>

  <p class="calibre1">"Bir süre yoldaş olarak at sürdük," dedim. “O zaman senden hoşlanmaya başlamadıysam belamı bulayım. Daha önce hiç olmamıştı bu, biliyorsun. Daha önce bunu söyleyecek cesaretim de olmamıştı, ama doğru olduğunu biliyorsun. Eğer ilişkimiz böyle olmasaydı, her şeyin o şekilde gelişeceğini düşünmek hoşuma gidiyor." Ben pozisyon alırken, kısa bir an için bakışları yumuşar gibi oldu. Sonra, “Her halükarda," diye devam ettim, “seni bu şekilde değil o şekilde düşüneceğim, çünkü aksi halde senin için asla yapmayacağım bir şey var."</p>

  <p class="calibre1">"Nedir?" diye sordu.</p>

  <p class="calibre1">"Bu."</p>

  <p class="calibre1">Elimi yukarıya süpürerek Mücevher’i kaptım ve zinciri başının üzerinden geçirdim. Topuğumun üzerinde döndüm, kapıya, sonra diğer oda boyunca koştum. Kapıyı arkamdan hızla kapattım. Onu dışarıdan kilitlemenin bir yolunu göremiyordum, bu yüzden Dworkin ile birlikte o gece gittiğimiz yolu takip ederek mağarada koştum. Arkamda, beklediğim bağırışı duydum.</p>

  <p class="calibre1">Dönemeçleri takip ettim. Bir kez sendeledim. Wixer’ın kokusu ininde hâlâ ağırdı. Devam ettim ve son bir dönemeçten sonra ileride gün ışığı gördüm.</p>

  <p class="calibre1">Bir yandan Mücevher’in zincirini boynuma geçirirken o tarafa koştum. Mücevher’in göğsüme düştüğünü hissettim, ona zihnimle eriştim. Arkamda, mağarada yankılar vardı.</p>

  <p class="calibre1">Dışarı!</p>

  <p class="calibre1">Bir yandan Mücevher’e doğru uzanarak, onu fazladan bir duyu organına çevirerek Deseni koştum. Babam ve Dworkin dışında onu tamamen kullanmayı öğrenen yalnızca ben vardım. Dworkin Büyük Desen’in böyle biri tarafından yürünmesi, oradan her geçişinde lekeyi yakıp yok etmesi, yerine Desen’in içinde taşıdığı imgesini çizmesi, bu arada kara yolu silmesi ile onarabileceğini söylemişti. Bunu yapanın babam değil ben olmam daha iyiydi. Kara yolun nihai biçimini, lanetimin Amber’e karşı ona verdiği güce borçlu olduğunu hâlâ hissediyordum. Bunu da silmek istiyordum. Hem, savaştan sonra babam işleri yoluna koymak konusunda daha iyi bir iş çıkarırdı. O anda, artık tahtı istemediğimi fark ettim. Tahta çıkmam mümkün olsa bile, önümde uzanan tekdüze yüzyıllar boyunca krallığı idare etme fikri boğucuydu. Belki mücadele esnasında ölsem işin kolayına kaçmış olacaktım. Eric ölmüştü ve artık ondan nefret etmiyordum. Beni iten ikinci şey -taht- artık yalnızca onu çok istediğimi sandığım için arzulanır görünüyordu. İkisinden de feragat ediyordum. Geriye ne kalmıştı? Vialle’ye gülmüştüm, sonra kuşkulanmıştım. Ama haklıydı. En güçlüsü, içimdeki eski askerdi. Bu görev duygusuydu. Ama yalnızca görev duygusu değil. Daha fazlası vardı...</p>

  <p class="calibre1">Desen’in kenarına ulaştım, hızla başlangıcına ilerledim. Arkaya, mağara ağzına baktım. Babam, Dworkin, Fiona henüz hiçbiri çıkmamıştı. Güzel. Asla zamanında yetişemezlerdi. Desen’e bir kez ayak basınca, durup izlemek dışında hiçbir şey gelmeyecekti ellerinden. Kısa bir an boyunca Iago’nun çözülüşünü düşündüm, sonra bu düşünceyi aklımdan uzaklaştırdım, zihnimi üstlendiğim iş için gerekli sakinlik seviyesine ulaştırmaya çalıştım, Brand ile burada yaptığım tuhaf mücadeleyi ve tuhaf gidişini hatırladım, bunu da aklımdan çıkardım, sonra yavaş yavaş nefes alarak kendimi hazırladım.</p>

  <p class="calibre1">Üzerime bir bitkinlik çöktü. Başlama zamanı gelmişti, ama bir an durdum, zihnimi önümde yatan muazzam işe yoğunlaştırmaya çalıştım. Desen bir an gözlerimin önünde bulandı.</p>

  <p class="calibre1">Şimdi! Lanet olsun! Hemen! Daha fazla hazırlık yok! Başla, dedim kendi kendime. Yürü!</p>

  <p class="calibre1">Yine de durdum, rüyadaymış gibi Deseni seyrettim. Ona bakarak uzun dakikalar boyunca kendimi unuttum. Desen, üzerinde silinmesi gereken uzun, siyah leke...</p>

  <p class="calibre1">Artık beni öldürebilecek olması önemli görünmüyordu.</p>

  <p class="calibre1">Aklım, güzelliğini düşünerek gezindi...</p>

  <p class="calibre1">Bir ses duydum. Babam, Dworkin ve Fiona geliyor olmalıydı. Onlar bana ulaşmadan bir şeyler yapmalıydım. Hemen yürümeye başlamalıydım...</p>

  <p class="calibre1">Bakışlarımı Desen’den kopardım ve mağara ağzına baktım.</p>

  <p class="calibre1">Dışarı çıkmışlar, yamacın yarısını inmişler ve durmuşlardı. Neden? Neden durmuşlardı?</p>

  <p class="calibre1">Ne fark ederdi ki? Başlamak için gerekli zamanım vardı. Bir adım atmak için ayağımı kaldırmaya başladım.</p>

  <p class="calibre1">Zar zor hareket ediyordum. Büyük bir irade gücüyle ayağımı santim santim uzattım. Bu ilk adımı atmak, Desen’in son adımlarını yürümekten daha kötüydü. Ama dıştan bir dirence karşı değil de kendi bedenimin yavaşlığına karşı mücadele ediyor gibiydim. Sanki...</p>

  <p class="calibre1">Sonra gözlerimin önünde Benedict’in Tir-na Nog’th’taki desenin yanında durması, Brand’in göğsünde alev alev yanan Mücevher ile yaklaşması geldi. Bakışlarımı aşağı indirmeden önce de ne göreceğimi biliyordum. Kırmızı taş yürek atışlarımla aynı tempoda yanıp sönüyordu.</p>

  <p class="calibre1">Lanet olsun onlara!</p>

  <p class="calibre1">Ya babam ya da Dworkin -ya da her ikisi birden- o an Mücevher’e uzanmış, beni felç etmişti. İçlerinden birinin bunu yalnız başına yapabileceğinden kuşkum yoktu. Yine de, bu uzaklıktan, teslim olmadan önce mücadele etmeye değerdi.</p>

  <p class="calibre1">Ayağımı ittirmeye, Desen’in kenarına doğru kaydırmaya devam ettim. Bir kez başarırsam, göreceklerdi ki...</p>

  <p class="calibre1">Uyudum… Düşmeye başladığımı hissettim. Uzun bir an uykuya dalmıştım. Sonra yine oldu.</p>

  <p class="calibre1">Gözlerimi açtığımda, Desen’in bir kısmını gördüm. Başımı çevirdiğim zaman, ayaklar gördüm. Bakışlarımı kaldırdım, Mücevher’in babamın elinde olduğunu gördüm.</p>

  <p class="calibre1">"Gidin," dedi Dworkin ve Fiona’ya, başını o tarafa çevirmeden.</p>

  <p class="calibre1">O Mücevher’i kendi boynuna asarken çekildiler. Sonra babam öne eğildi ve elini uzattı. Elini tutarak ayağa kalktım.</p>

  <p class="calibre1">"Yaptığın çok aptalcaydı," dedi.</p>

  <p class="calibre1">"Neredeyse başarıyordum."</p>

  <p class="calibre1">Başıyla evetledi.</p>

  <p class="calibre1">"Elbette, kendini öldürtür, ama hiçbir şey elde edemezdin," dedi. “Ama yine de iyi denemeydi. Hadi, yürüyelim."</p>

  <p class="calibre1">Koluma girdi ve Desen’in çevresinde yürümeye başladık.</p>

  <p class="calibre1">Yürürken, çevremizdeki ufuksuz, tuhaf gök-denizi izledim.</p>

  <p class="calibre1">Desen’e başlamayı başarmış olsaydım ne olacağını, o anda neler oluyor olacağını merak ettim.</p>

  <p class="calibre1">"Değişmişsin," dedi sonunda, “ya da seni hiç tanıyamamışım."</p>

  <p class="calibre1">Omuzlarımı silktim.</p>

  <p class="calibre1">"Belki ikisinden de biraz. Ben de aynısını senin için söyleyecektim. Bana bir şey söylemeni istiyorum."</p>

  <p class="calibre1">"Ne?"</p>

  <p class="calibre1">"Senin için Ganelon olmak ne kadar zordu?"</p>

  <p class="calibre1">Güldü.</p>

  <p class="calibre1">"O kadar da güç değil," dedi. “Gerçek beni kısaca görmüş olabilirsin."</p>

  <p class="calibre1">"Onu sevmiştim. Ya da, senin o halini. Gerçek Ganelon’a ne olduğunu merak ediyorum."</p>

  <p class="calibre1">"Uzun zaman önce öldü, Corwin. Uzun zaman önce, onu Avalon’dan sürdüğün zaman tanıştım onunla. Kötü bir adam değildi. Ona biraz bile güvenmezdim, ama zaten zorunlu olmadığım sürece kimseye güvenmem."</p>

  <p class="calibre1">"Kanımızda var."</p>

  <p class="calibre1">"Onu öldürmek zorunda kaldığım için üzülüyorum. Bana fazla seçenek tanıdığından değil. Bunlar çok uzun zaman önceydi, ama onu çok iyi hatırladığıma göre, demek beni etkilemeyi başarmış."</p>

  <p class="calibre1">"Ya Lorraine?"</p>

  <p class="calibre1">"Ülke olan mı? İyi bir iş, diye düşündüm. Uygun gölgeyi yarattım. Benim varlığım ile gücü büyüdü, herhangi birimiz bir yerde çok kalırsa olduğu gibi. Sen Avalon’dayken, sonra o diğer yerde kalırken nasıl olduysa, öyle. Ve orada irademi zamanın akışı üzerinde kullanarak uzun zamanım olmasını sağladım."</p>

  <p class="calibre1">"Bunun yapılabileceğini bilmiyordum."</p>

  <p class="calibre1">"Desen’deki başlangıcından sonra gücün yavaş yavaş artar. Henüz öğrenmen gereken çok şey var. Evet, Lorraine’i güçlendirdim ve onu kara yolun gittikçe büyüyen gücüne karşı zayıf kıldım. Onun, nerede olursa olsun senin yoluna çıkmasını sağladım. Kaçışından sonra, tüm yollar Lorraine’e çıkıyordu."</p>

  <p class="calibre1">"Neden?"</p>

  <p class="calibre1">"Senin için kurduğum bir tuzaktı. Belki de bir sınav. Kaos’un güçleri ile karşılaştığında yanında olmak istiyordum. Aynı zamanda, bir süre seninle yolculuk etmek istiyordum."</p>

  <p class="calibre1">"Sınav mı? Beni ne için sınıyordun? Ve neden benimle yolculuk etmek istedin?"</p>

  <p class="calibre1">"Tahmin edemiyor musun? Yıllarca her birinizi izledim. Hiç halef belirlemedim. Bilinçli olarak konuyu muğlak bıraktım. Her biriniz, içinizden birini halef ilan ettiğim anda idam hükmünü imzalamış olacağımı bilmeme yetecek kadar benziyorsunuz bana. Hayır. Bilinçli olarak, her şeyi sonuna kadar olduğu gibi bıraktım. Ama artık kararımı verdim. Sen olacaksın."</p>

  <p class="calibre1">"Lorraine’de kısa bir süre için benimle kendi suretinde iletişim kurdun. Bana tahtı almamı söyledin. Eğer kararını o anda verdiysen, neden bu maskeli baloya devam ettin?"</p>

  <p class="calibre1">"Ama o sırada kararımı vermemiştim. Bu yalnızca devam etmeni sağlamak içindi. O kızı, o ülkeyi çok fazla sevmeye başlamandan korkmuştum. Kara Çember’den bir kahraman olarak çıktığın zaman, yerleşip orada kalmaya karar verebilirdin. Yolculuğuna devam etmeni sağlayacak fikirler edinmeni istedim."</p>

  <p class="calibre1">Uzun süre sessiz kaldım. Desen boyunca epey ilerlemiştik.</p>

  <p class="calibre1">Sonra, “Bilmeni istediğim bir şey var," dedim. “Buraya gelmeden önce Dara’yla konuştum. Bize karşı adını temizlemeye çalışıyor..."</p>

  <p class="calibre1">"Adı temiz zaten," dedi. “Onu ben temizledim."</p>

  <p class="calibre1">Başımı iki yana salladım.</p>

  <p class="calibre1">"Bir süredir aklımda olan bir şey hakkında onu suçlamaktan kaçındım. İtirazlarına ve senin onayına rağmen ona güvenilemeyeceğini hissetmem için iyi bir sebep var. Aslında iki sebep."</p>

  <p class="calibre1">"Biliyorum, Corwin. Ama evdeki konumunu ayarlamak için Benedict’in hizmetkarlarını o öldürmedi. Onun sana o şekilde, tam da uygun zamanda yaklaşmasını sağlamak için ben öldürdüm."</p>

  <p class="calibre1">"Sen mi? Kızın planının tamamında taraf mıydın? Neden?"</p>

  <p class="calibre1">"Senin için iyi bir kraliçe olacak, oğlum. Güç için Kaos kanına güvenirim. Taze kan edinmenin zamanı gelmişti. Hazır bir vâris ile tahta geçeceksin. O hazır olduğu zaman, Merlin yetiştiriliş tarzının etkilerinden kurtulacak kadar büyümüş olacak."</p>

  <p class="calibre1">Desen’i tamamen dolaşmış, kara lekeye gelmiştik. Durdum. Çömeldim ve lekeyi inceledim.</p>

  <p class="calibre1">"Bu seni öldürecek mi sence?" diye sordum sonunda.</p>

  <p class="calibre1">"Öldüreceğini biliyorum."</p>

  <p class="calibre1">"Beni yönlendirmek için masumları öldürmekten kaçınmıyorsun. Yine de krallık için kendi hayatını feda edebiliyorsun."</p>

  <p class="calibre1">Bakışlarımı ona kaldırdım.</p>

  <p class="calibre1">"Benim ellerim de temiz değil," dedim “ve kuşkusuz seni yargılamaya kalkışmıyorum. Ama bir süre önce, Desen’i denemeye hazırlanırken, duygularımın nasıl değiştiğini düşündüm. Eric hakkında, taht hakkında. Sanırım ne yapıyorsan görev duygusuyla yapıyorsun. Ben de artık Amber’e karşı, tahta karşı görev duyguları taşıyorum. Aslında bundan da fazlası. O sırada, çok daha fazlası olduğunu fark ettim. Ama bir şey daha fark ettim, görev duygusunun benden talep etmediği bir şey. Ne zaman ve nasıl bitti ve ben değiştim bilmiyorum, ama tahtı istemiyorum, baba. Planlarını mahvettiğim için üzgünüm, ama Amber kralı olmak istemiyorum. Kusura bakma."</p>

  <p class="calibre1">Sonra bakışlarımı kaçırdım, lekeye baktım. İçini çektiğini duydum.</p>

  <p class="calibre1">O zaman, “Seni şimdi eve göndereceğim," dedi. “Atını eyerle ve erzak al. Amber’in dışında bir yere git. Issız, herhangi bir yere."</p>

  <p class="calibre1">"Mezarım nasıl?"</p>

  <p class="calibre1">Hıhladı ve hafifçe güldü.</p>

  <p class="calibre1">"İşe yarar. Oraya git ve benden haber bekle. Biraz düşünmem gerek."</p>

  <p class="calibre1">Ayağa kalktım. Uzandı, sağ elini omzuma koydu. Mücevher nabız gibi atıyordu. Gözlerimin içine baktı.</p>

  <p class="calibre1">"Asla her şey dilediğin gibi olmaz," dedi.</p>

  <p class="calibre1">Ve bir uzaklaşma etkisi oldu. Koz Kartı gücü kullanılmış gibi, ama ters olarak. Sesler duydum, sonra çevremde biraz önce ayrıldığım odayı gördüm. Benedict, Gerard, Random ve Dara hâlâ oradaydı. Babamın omzumu bıraktığını hissettim. Sonra yok oldu ve bir kez daha diğerlerinin arasında duruyordum.</p>

  <p class="calibre1">"Neler oluyor?" dedi Random. “Babamın seni geri gönderdiğini gördük. Bunu nasıl yaptı, bu arada?"</p>

  <p class="calibre1">"Bilmiyorum," dedim. “Ama Dara’nın söylediklerini doğruluyor. Mühür yüzüğünü ve mesajı o vermiş."</p>

  <p class="calibre1">"Neden?" diye sordu Gerard.</p>

  <p class="calibre1">"Ona güvenmeyi öğrenmemizi istiyor," dedim.</p>

  <p class="calibre1">Benedict ayağa kalktı. “O zaman gidip söyleneni yapayım."</p>

  <p class="calibre1">"Saldırmanızı, sonra gerilemenizi istiyor," dedi Dara. “Bundan sonra, onları oyalamak yetecek."</p>

  <p class="calibre1">"Ne süre için?"</p>

  <p class="calibre1">"Yalnızca, bunu anlayacağımızı söyledi."</p>

  <p class="calibre1">Benedict o nadir gülümsemelerinden biri ile gülümsedi ve başını salladı. Bir eliyle kart kutusunu çıkardı, desteyi çıkardı, ona verdiğim Kaos Sarayları kartını çıkardı.</p>

  <p class="calibre1">"İyi şanslar," dedi Random.</p>

  <p class="calibre1">"Evet," diye onayladı Gerard.</p>

  <p class="calibre1">Ben de dileklerimi ekledim ve solmasını izledim. Gök kuşağı imgesi yok olduktan sonra bakışlarımı çevirdim ve Dara’nın sessizce ağlamakta olduğunu fark ettim. Bu konuda yorum yapmadım.</p>

  <p class="calibre1">"Ben de bazı emirler aldım, bir tür," dedim. “Harekete geçsem iyi olacak."</p>

  <p class="calibre1">"Ben de denize döneceğim," dedi Gerard.</p>

  <p class="calibre1">Ben kapıya giderken Dara’nın “Hayır," dediğini duydum.</p>

  <p class="calibre1">Durdum.</p>

  <p class="calibre1">"Sen burada kalıp Amberin güvenliğini sağlayacaksın, Gerard. Denizden saldırı olmayacak."</p>

  <p class="calibre1">"Ama yerel savunmadan Random’ın sorumlu olduğunu sanmıştım."</p>

  <p class="calibre1">Başını salladı.</p>

  <p class="calibre1">"Random Arden’de Julian’a katılacak."</p>

  <p class="calibre1">"Emin misin?" diye sordu Random.</p>

  <p class="calibre1">"Eminim."</p>

  <p class="calibre1">"Güzel," dedi. “En azından beni düşünmüş olması iyi bir şey. Üzgünüm, Gerard. Hayat bu!"</p>

  <p class="calibre1">Gerard şaşkın görünüyordu. “Umarım ne yaptığını biliyordur," dedi.</p>

  <p class="calibre1">"Bunu daha önce konuşmuştuk," dedim ona. “Hoş çakal."</p>

  <p class="calibre1">Ben odayı terk ederken ayak sesleri duydum. Dara yanımdaydı.</p>

  <p class="calibre1">"Şimdi ne var?" diye sordum ona.</p>

  <p class="calibre1">"Her nereye gidiyorsan, seninle yürüyeyim, demiştim."</p>

  <p class="calibre1">"Erzak almak için tepeye çıkıyorum yalnızca. Sonra ahırlara gideceğim."</p>

  <p class="calibre1">"Ben de seninle geleyim."</p>

  <p class="calibre1">"Yalnız gideceğim."</p>

  <p class="calibre1">"Zaten sana eşlik edemezdim. Daha kız kardeşlerinle konuşmadım."</p>

  <p class="calibre1">"Onlar da işin içinde, ha?"</p>

  <p class="calibre1">"Evet."</p>

  <p class="calibre1">Bir süre sessizlik içinde yürüdük. Sonra, “Tüm bu mesele göründüğü kadar soğukkanlılıkla yapılmadı, Corwin."</p>

  <p class="calibre1">Erzak odasına girdik.</p>

  <p class="calibre1">"Hangi mesele?"</p>

  <p class="calibre1">"Ne demek istediğimi biliyorsun."</p>

  <p class="calibre1">"Ah. O mesele. Eh, güzel."</p>

  <p class="calibre1">"Senden hoşlanıyorum. Sen de bir şeyler hissediyorsan, bir gün bundan da fazlası olabilir."</p>

  <p class="calibre1">Gururum bana ters bir cevap sundu, ama konuşmadım.</p>

  <p class="calibre1">Yüzyıllar size bazı şeyler öğretiyor. Beni kullanmıştı, doğru, ama o sırada özgür davranmıyordu. Sanırım söylenebilecek en kötü şey, babamın ona sahip olmamı istemesiydi. Ama bu konudaki kızgınlığımın gerçek duygularımın ne olduğu ya da ne olabileceği ile karışmasına izin vermedim.</p>

  <p class="calibre1">Bu yüzden, “Ben de senden hoşlanıyorum," dedim ve ona baktım. O sırada öpülmeye ihtiyacı varmış gibi görünüyordu ve ben de öyle yaptım. “Artık gidip hazırlansan iyi olacak."</p>

  <p class="calibre1">Gülümsedi ve kolumu sıktı. Sonra gitti. Duygularımı o an incelememeye karar verdim. Birkaç şey toparladım.</p>

  <p class="calibre1">Yıldız’ı eyerledim ve mezarıma gelene kadar Kolvir’e tırmandım. Dışarıda oturdum, pipomu içtim ve bulutları izledim.</p>

  <p class="calibre1">Dolu dolu bir gün yaşadığımı hissediyordum ve henüz akşamüstüydü. Önseziler zihnimin kenar mahallelerinde çekiştirmece oynadı, ama hiçbirini öğle yemeğine götürmek istemezdim.</p>
</body>
</html>
