<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 3</b></span></h2>

  <p class="calibre1">Ben oturmuş uyuklarken iletişim aniden geldi. Hemen ayağa fırladım. Babamdı.</p>

  <p class="calibre1">"Corwin, kararlarımı verdim ve zaman geldi," dedi. “Sol kolunu aç."</p>

  <p class="calibre1">Denileni yaptım. Şekli maddeleşti, gittikçe daha fazla azamet kazandı. Yüzünde tuhaf bir hüzün vardı, daha önce hiç görmediğim türden bir şey.</p>

  <p class="calibre1">Sol eliyle kolumu tuttu ve sağ eliyle hançerini çıkardı.</p>

  <p class="calibre1">Kolumu kesmesini, sonra hançerini kınına koymasını izledim. Kan aktı ve sol avcunu çukurlaştırarak kanı topladı. Kolumu bıraktı, sol elini sağ eli ile örttü ve benden uzaklaştı. Ellerini yüzüne kaldırarak içlerine üfledi ve sonra hızla ellerini çekti. ,</p>

  <p class="calibre1">Bir kuzgun boyunda sorguçlu, kırmızı bir kuş elinde duruyordu. Tüm tüyleri kanım renginde olan kuş bileğine ilerledi ve bana baktı. Gözleri bile kırmızıydı. Başını yana eğip bana bakarken tanıdık görünüyordu.</p>

  <p class="calibre1">"O Corwin, takip etmen gereken kişi," dedi kuşa. “Onu unutma."</p>

  <p class="calibre1">Sonra kuşu sol omzuna koydu. Kuş oradan bana bakmaya devam etti, uçup gitmeye kalkışmadı.</p>

  <p class="calibre1">"Artık gitmelisin, Corwin," dedi, “hemen. Atına bin ve güneye sür. Bir an önce Gölge’ye geç. Cehennem sürüşü yap. Buradan, elinden geldiğince çok uzaklaş."</p>

  <p class="calibre1">"Nereye gidiyorum, baba?" diye sordum ona.</p>

  <p class="calibre1">"Kaos Sarayları’na. Yolu biliyor musun?"</p>

  <p class="calibre1">"Teorik olarak. Tüm mesafeyi gitmedim hiç."</p>

  <p class="calibre1">Yavaşça başını salladı.</p>

  <p class="calibre1">"O zaman yola çık," dedi. “Burası ile kendin arasında olabildiğince büyük bir zaman farkı yaratmanı istiyorum."</p>

  <p class="calibre1">"Tamam," dedim, “ama anlamıyorum."</p>

  <p class="calibre1">"Zamanı gelince anlayacaksın."</p>

  <p class="calibre1">"Ama daha kolay bir yol var," diye itiraz ettim. “Koz Kartını kullanarak Benedict’i bulursam ve beni oraya almasını istersem oraya çok daha çabuk ve zahmetsizce ulaşırım."</p>

  <p class="calibre1">"İşe yaramaz," dedi babam. “Uzun yoldan gitmen gerek, çünkü yolda sana iletilecek bir şey taşıyor olacaksın."</p>

  <p class="calibre1">"İletilecek mi? Nasıl?"</p>

  <p class="calibre1">Uzandı, kırmızı kuşun tüylerini okşadı.</p>

  <p class="calibre1">"Buradaki dostun aracılığı ile. Saraylar’a kadar uçamaz. Yani zamanında uçamaz."</p>

  <p class="calibre1">"Bana ne getirecek?"</p>

  <p class="calibre1">"Mücevher’i. Onunla yapmam gereken işi bitirdiğim zaman onu benim iletebileceğimden kuşkuluyum. Güçleri orada işimize yarayabilir."</p>

  <p class="calibre1">"Anlıyorum," dedim. “Ama yine de tüm mesafeyi cehennem sürüşü ile aşmam gerekmiyor. Mücevher’i aldıktan sonra Koz Kartıyla gidebilirim."</p>

  <p class="calibre1">"Korkarım, yapamazsın. Ben burada yapılması gerekeni yaptıktan sonra Koz Kartlarının tamamı bir süre işlevsiz kalacak."</p>

  <p class="calibre1">"Neden?"</p>

  <p class="calibre1">"Çünkü tüm yaratım dokusu değişime uğrayacak. Git artık, lanet olsun! Atına bin ve git!"</p>

  <p class="calibre1">Ayağa kalktım ve bir an daha baktım.</p>

  <p class="calibre1">"Baba, başka yolu yok mu?"</p>

  <p class="calibre1">Yalnızca başını iki yana salladı ve elini kaldırdı. Solmaya başladı.</p>

  <p class="calibre1">"Hoş çakal."</p>

  <p class="calibre1">Döndüm ve atıma bindim. Söylenecek başka şeyler vardı, ama çok geçti. Yıldız’ın başını beni güneye götürecek yola çevirdim.</p>

  <p class="calibre1">Babam Kolvir’in tepesinde Gölge ile oynayabiliyordu, ama ben yapamıyordum. Benim gerekli kaymaları yaratabilmem için Amber’den epey uzaklaşmam gerekiyordu.</p>

  <p class="calibre1">Yine de yapılması gerektiğini bildiğim için denemeliydim.</p>

  <p class="calibre1">Bu yüzden, çıplak taşların arasından, rüzgarın uluduğu kayalık geçitlerin içinden geçer, Garnath’a giden yola doğru ilerlerken varlığın dokusunu bükmeye çalıştım.</p>

  <p class="calibre1">...Bir kaya çıkıntısını dolaşırken mavi çiçeklerden küçük bir öbek.</p>

  <p class="calibre1">Buna heyecanlandım, çünkü benim alçak gönüllü bir çalışmamdı. Yolun her kıvrımında, önümde uzanacak dünyaya irademi uygulamaya devam ettim.</p>

  <p class="calibre1">Üçgen bir taşın, yoluma düşen gölgesi... Rüzgarın değişmesi...</p>

  <p class="calibre1">Küçük değişimler gerçekten de oluyordu. Yolun geriye doğru kıvrılması... Bir çatlak... Kayalık bir çıkıntının üzerinde eski bir kuş yuvası... Daha fazla mavi çiçek...</p>

  <p class="calibre1">Neden olmasın? Bir ağaç... Bir tane daha...</p>

  <p class="calibre1">Ben daha fazla değişiklik yaparken gücün içimde harekete geçtiğini hissettim.</p>

  <p class="calibre1">O zaman aklıma, yeni bulduğum gücüm hakkında bir düşünce geldi. Bu tür oynamaları daha önce yapmamı engelleyen yalnızca psikolojik sebepler olabilirdi. Son zamanlara kadar Amber’i tek, tüm gölgelerin şekillerini aldığı sabit bir yer sayıyordum. Artık onun gölgelerin ilki olduğunu, babamın durduğu yerin en yüksek alem olduğunu biliyordum. Bu yüzden, yakınlık güçlük çıkarsa da, burada değişiklikler yapmayı imkansız kılmıyordu. Yine de, başka koşullar altında, gücümü çevreyi değiştirmenin kolay olacağı bir noktaya saklardım.</p>

  <p class="calibre1">Ama şimdi telaş içindeydim. Babamın istediği şeyi yapmak için kendimi zorlamam, acele etmem gerekecekti.</p>

  <p class="calibre1">Ben Kolvir’in güney yüzüne giden yola ulaşana kadar çevrenin yapısı değişmişti bile. Normalde yolu çevreleyen dik iniş yerine bir dizi hafif yamaca bakıyordum. Çoktan gölge topraklarına girmeye başlamıştım.</p>

  <p class="calibre1">Ben aşağı inerken kara yol hâlâ solumda karanlık bir yara gibi uzanıyordu, ama içinden geçtiği bu Garnath benim çok iyi bildiğim yerden biraz daha iyi durumdaydı. Ölü bölgenin yakınında duran yeşillikler yüzünden hatları daha yumuşaktı.</p>

  <p class="calibre1">Sanki toprak üzerindeki lanetim biraz hafiflemiş gibiydi. Duygu yanılsaması, elbette, çünkü bu artık tam olarak benim Amber’im değildi. Ama zihinsel olarak her şeye, yarı dua eder gibi, Bütün bunlardaki rolüm için özür dilerim, dedim. Şimdi onu yok etmek için gidiyorum. Beni affet, ey bu toprakların ruhu. Gözlerim Tekboynuz Korusu’na gitti, ama orası batıda, uzaktaydı, o kutsal yeri görmemi engelleyecek kadar çok ağaçla perdelenmişti.</p>

  <p class="calibre1">Ben inerken eğim daha da azaldı, bir dizi hafif tepe halini aldı. Onları aşarken Yıldız’ın daha hızlı yürümesine izin verdim; güneybatıya, sonra güneye döndük. Daha da alçaldık.</p>

  <p class="calibre1">Solumda, uzakta deniz kıvılcımlanıyor, parlıyordu. Kısa süre sonra kara yol aramıza girecekti, çünkü o tarafa ilerliyorduk.</p>

  <p class="calibre1">Gölge’ye ne yaparsam yapayım, onun uğursuz varlığını silemezdim. Aslında, en hızlı yol ona paralel uzanan yol olacaktı.</p>

  <p class="calibre1">Sonunda vadinin tabanına geldik. Arden Ormanı sağ tarafımda, batıya doğru, yaşlı ve muazzam, uzanıyordu. Beni evimden uzaklaştıracak ne değişiklik gerekiyorsa yaparak at sürmeye devam ettim.</p>

  <p class="calibre1">Kara yolu gözden ayırmamakla beraber, epey uzağından gidiyordum. Buna zorunluydum, çünkü değiştiremeyeceğim tek şey oydu. Aramızda çalılar, ağaçlar ve alçak tepeler bulunduruyordum.</p>

  <p class="calibre1">Sonra uzandım ve çevrenin yapısı değişti.</p>

  <p class="calibre1">Akik damarları... Şist yığınları... Yeşilliklerin kararması...</p>

  <p class="calibre1">Bulutlar gökyüzünde süzülüyor... Güneş parıldayarak dans ediyor...</p>

  <p class="calibre1">Hızımızı arttırdık. Zemin alçalmaya devam etti. Gölgeler uzadı, birleşti. Orman geriledi. Sağımda kayalık bir duvar yükseldi, solumda bir tane daha... Soğuk bir rüzgar kaba bir kanyonda beni takip etti. Tabakalar -kırmızı, altın rengi, sarı ve kahverengi- çakıp geçti. Kanyonun zemini kum kazandı. Toz hortumları çevremizde döndü. Yol yine yükselmeye başlayınca öne eğildim. Duvarlar içe doğru eğimlendi, birbirine yaklaştı.</p>

  <p class="calibre1">Yol daraldı, daraldı. İki duvara da dokunabiliyordum neredeyse...</p>

  <p class="calibre1">Tepeleri birleşti. Gölgeli bir tünelde ilerliyor, tünel karardıkça yavaşlıyordum... Işık veren şekiller patlayarak belirdi.</p>

  <p class="calibre1">Rüzgar inledi.</p>

  <p class="calibre1">Sonra dışarı!</p>

  <p class="calibre1">Duvarların ışığı kör ediciydi ve tepemizde, her yerde dev kristaller asılıydı. Fırlayıp yanlarından geçtik, bu bölgeden uzaklaşan, tırmanan bir yolu takip ettik ve küçük, mükemmel birer daire olan havuzların yeşil cam kadar kıpırtısız yattığı yosunlu vadilerden geçtik.</p>

  <p class="calibre1">Önümüzde yüksek eğrelti otları belirdi ve aralarından ilerledik. Uzak bir boru sesi duydum.</p>

  <p class="calibre1">Döndük, yürüdük... Şimdi eğrelti otları daha geniş ve kısa... Ötede, büyük bir düzlük, geceye doğru pembeleşiyor...</p>

  <p class="calibre1">Solgun otların üzerinden ileri... Taze toprak kokusu...</p>

  <p class="calibre1">Önümüzde, uzakta dağlar ya da karanlık bulutlar... Solumda yıldız geçidi... Hızlı bir nem sağanağı... Gökyüzüne sıçrayan mavi bir ay... Karanlık yığınların arasında kıvılcımlar... Anılar ve bir gümbürtü... Fırtına kokusu, hızla esen hava...</p>

  <p class="calibre1">Güçlü bir rüzgar... Yıldızların önünde bulutlar... Sağ tarafımda parlak bir çatal parçalanmış bir ağacı mızraklıyor ve ateşe veriyor... Bir karıncalanma... Ozon kokusu... Üzerimde su tabakaları... Solumda bir dizi ışık...</p>

  <p class="calibre1">Yıldız taş döşeli yolda takırdayarak yürüyor... Tuhaf bir araç yaklaşıyor... Silindir şeklinde, motor sesi çıkarıyor... Birbirimizden kaçmıyoruz... Arkamdan bir bağırma geliyor...</p>

  <p class="calibre1">Işıklı bir pencerede bir çocuğun yüzü...</p>

  <p class="calibre1">Takırdayarak ilerliyoruz... Sulara dalıp çıkıyoruz... Dükkan vitrinleri ve evler... Yağmur azalıyor, azalıyor ve diniyor... Sis uçuşuyor, duruyor, derinleşiyor, solumda büyüyen ışık yüzünden inci rengine bürünüyor...</p>

  <p class="calibre1">Toprak yumuşuyor, kırmızılaşıyor... Sisin içindeki ışık güçleniyor... Arkadan gelen, ısınan yeni bir rüzgar... Hava bölünüyor...</p>

  <p class="calibre1">Gökyüzü solgun limon rengi... Portakal rengi güneş öğleye doğru koşturuyor...</p>

  <p class="calibre1">Bir ürperti! Benim yaptığım bir şey değil, kesinlikle beklenmedik... Yer altımızda hareketleniyor, ama bundan daha fazlası var. Yeni gökyüzü, yeni güneş, şimdi girdiğimiz paslı çöl hepsi genişleyip daralıyor, solup geri dönüyor. Bir çatırtı geliyor ve her solma ile Yıldız ile kendimi beyaz bir hiçliğin içinde yalnız buluyorum. Dekorsuz karakterler gibi. Hiçlikte yürüyoruz. Işık her yerden geliyor ve yalnızca bizi aydınlatıyor.</p>

  <p class="calibre1">Bir zamanlar yanında at sürdüğüm bir Rus ırmağında bahar buzları eritirken olduğu gibi istikrarlı bir çatırtı kulaklarımı dolduruyor. Çok gölge geçmiş olan Yıldız korku dolu bir ses çıkarıyor.</p>

  <p class="calibre1">Çevreme bakmıyorum. Bulanık çizgiler beliriyor, keskinleşiyor, berraklaşıyor. Çevrem geri geldi, ama solgun bir görünüşü var. Dünyadan bir miktar renk gitmiş.</p>

  <p class="calibre1">Sola dönüyoruz, alçak bir tepeye doğru koşuyoruz, tırmanıyoruz, sonunda zirvesinde duruyoruz.</p>

  <p class="calibre1">Kara yol. Bozulmuş gibi hatta geri kalan her şeyden daha fazla. Ben bakarken kıpırdanıyor, ben izlerken neredeyse dalgalanıyor. Çatırtı devam ediyor, yükseliyor...</p>

  <p class="calibre1">Kuzeyden bir rüzgar yükseliyor, başta hafif, ama gittikçe güçleniyor. O tarafa baktığımda karanlık bulutlardan bir yığın görüyorum.</p>

  <p class="calibre1">Daha önce hiç gitmediğim gibi gitmem gerektiğini anlıyorum. Ziyaret ettiğim yerde yıkım ve yaratımın uç noktaları gerçekleşiyor. Ne zaman? Önemi yok. Dalgalar Amber’den çevreye yayılıyor ve bu da geçip yok olabilir ve ben de yanında.</p>

  <p class="calibre1">Eğer babam her şeyi yine bir araya getirmezse.</p>

  <p class="calibre1">Dizginleri silkeliyorum. Hızla güneye ilerliyoruz.</p>

  <p class="calibre1">Bir düzlük... Ağaçlar... Bazı yıkık binalar... Daha hızlı...</p>

  <p class="calibre1">Yanan bir ormanın dumanı... Alevden bir duvar... Gitti...</p>

  <p class="calibre1">Sarı gökyüzü, mavi bulutlar... Bir hava taşıtı filosu geçiyor...</p>

  <p class="calibre1">Daha hızlı...</p>

  <p class="calibre1">Güneş bir kova suya düşen kızgın demir parçası gibi; yıldızlar şerit oluyor... Düz bir yol üzerinde solgun bir ışık... Karanlık lekelerde uzaklaşan sesler, feryat... Işık daha parlak, manzara daha solgun... Sağımda, solumda grilik... Şimdi parlak... Gözlerimin önünde yalnızca yol... Feryat tizleşerek bir çığlık oluyor... Şekiller bir araya geliyor... Bir Gölge tünelinden geçiyoruz... Dönmeye başlıyor...</p>

  <p class="calibre1">Dönüyor, dönüyor... Yalnızca yol gerçek... Dünyalar gelip geçiyor... Artık dekorlar üzerindeki kontrolümü bıraktım ve yalnızca, beni Amber’den uzaklaştırmayı ve Kaos’a fırlatmayı hedefleyen gücün itmesi ile ilerliyorum... Üzerimde rüzgar, kulaklarımda bir çığlık var... Daha önce Gölge üzerindeki gücümü hiç sınırlarına kadar zorlamamıştım... Tünel cam kadar kaygan ve kesintisiz oluyor... Bir burgaçtan, bir hortumdan, bir hortumun merkezinden aşağı at sürüyor gibiyim... Yıldız ve ben tere battık... Sanki kovalanıyormuşum gibi, vahşi bir kaçış duygusu var üzerimde... Yol bir soyutlama oldu... Gözlerim, terden kurtulmak için kırpıştırırken acıdı... Bu sürüşü daha fazla sürdüremem... Kafatasımın dibine bir zonklama geldi...</p>

  <p class="calibre1">Dizginleri hafifçe çekiyorum ve Yıldız yavaşlamaya başlıyor...</p>

  <p class="calibre1">Tünelimin ışıktan duvarları damarlar kazanıyor... Tekdüze bir renkten çok gri, siyah, beyaz lekeler... Kahverengi... Biraz mavi... Yeşil... Feryat alçalarak bir mırıltıya, gurultuya dönüşüyor, sonra soluyor... Rüzgar daha hafif... Şekiller gelip gidiyor...</p>

  <p class="calibre1">Yavaş, daha yavaş...</p>

  <p class="calibre1">Yol yok. Yosunlu toprağın üzerinde at sürüyorum. Gökyüzü mavi, bulutlar beyaz. Başım dönüyor. Dizginleri çekiyorum. Ben...</p>

  <p class="calibre1">Ufacık.</p>

  <p class="calibre1">Gözlerimi indirdiğim zaman şok geçirdim, Oyuncak bir köyün dışında duruyordum. Evler avucuma sığabilirdi, minik yollar, üzerinde ilerleyen ufacık araçlar...</p>

  <p class="calibre1">Arkama baktım. Bu ufak konutların bazılarını ezmiştik.</p>

  <p class="calibre1">Çevreme bakındım. Sol tarafta daha azdılar. Yıldız’ı dikkatle o tarafa yönlendirdim, orayı terk edene kadar hareket etmeye devam ettik. Kendimi bu konuda kötü hissediyordum —orası her neyse- her kim yaşıyorsa. Ama yapabileceğim hiçbir şey yoktu.</p>

  <p class="calibre1">Yine harekete geçtim, yeşilimsi bir gökyüzünün altındaki terk edilmiş bir taş ocağı gibi görünen yere gelene kadar Gölgeler’den geçtik. Burada kendimi ağır hissettim. Attan indim, su içtim, biraz çevrede yürüdüm.</p>

  <p class="calibre1">Beni çevreleyen nemli havayı derin derin soludum. Artık Amber’den uzaktaydım, ne kadar uzağa gitmek gerekirse o kadar uzakta, Kaos yolunda. Daha önce nadiren bu kadar uzağa gelmiştim. Dinlenmek için burada durmamın sebebi, yakalayabileceğim normalliğe en yakın şey olmasıydı, ama değişimler gittikçe daha radikal olacaktı.</p>

  <p class="calibre1">Gergin kaslarımı gevşetirken yukarıda, havada bir çığlık duydum.</p>

  <p class="calibre1">Başımı kaldırdım ve karanlık bir şeklin alçalmakta olduğunu gördüm. Grayswandir bir refleksle elime yerleşmişti. Ama şekil inerken ışık onu uygun bir açıdan yakaladı ve kanatlı şekil alev aldı.</p>

  <p class="calibre1">Özdeş kuşum döndü döndü, uzattığım koluma indi. O korku verici gözler bana tuhaf bir zeka ile baktı, ama başka koşullarda vereceğim dikkati vermedim onlara. Bunun yerine Grayswandir’i kınına yerleştirdim ve kuşun taşıdığı şeye uzandım.</p>

  <p class="calibre1">Hüküm Mücevheri.</p>

  <p class="calibre1">Babamın çabasının, sonucu her ne olmuş ise, sona erdiğini anladım. Desen ya onarılmış ya da bozuk kalmıştı. Belki hayattaydı, belki ölmüştü. İki sütundan dilediğin ikiliyi seç. Bu eylemin sonuçları, ünlü havuzun dalgaları gibi Amber’den dışarı, Gölge’ye yayılıyor olmalıydı. Çok geçmeden daha fazlasını öğrenecektim. Bu arada, yerine getirmem gereken emirler vardı.</p>

  <p class="calibre1">Zinciri başımdan geçirdim ve Mücevher’in göğsüme düşmesine izin verdim. Yıldız’a yine bindim. Kankuşum kısa bir haykırış kopardı ve havalandı.</p>

  <p class="calibre1">Yine hareket ettik.</p>

  <p class="calibre1">...Yer kararırken gökyüzünün beyazladığı bir yerdeyiz.</p>

  <p class="calibre1">Sonra toprak alevlendi ve gökyüzü karardı. Sonra tersi. Sonra yine tersi... Her adımda etki değişti ve biz hızlanırken çevremizde bir dizi yanıp sönen fotoğraf yarattı, yavaş yavaş kesintili bir animasyona dönüştü, sonra sessiz bir filmin hiperaktif netliğini kazandı. Sonunda, tamamen bulanıklaştı.</p>

  <p class="calibre1">Işık noktalan meteorlar ya da kuyrukluyıldızlar gibi çakıp geçti. Kozmik bir yürek atışı gibi bir zonklama hissetmeye başladım. Her şey, hortuma yakalanmış gibi çevremde dönmeye başladı.</p>

  <p class="calibre1">Yolunda olmayan bir şey vardı. Kontrolümü kaybediyor gibiydim. Babamın yaptıklarının etkileri geçtiğim Gölge’ye ulaşmış olabilir miydi? Bu pek olası görünmüyordu. Yine de...</p>

  <p class="calibre1">Yıldız sendeledi. Yıldız’dan ayrılmak istemediğimden düşerken sıkı sıkı tutundum. Omzumu sert bir yüzeye çarptım ve bir an sersemlemiş bir biçimde yatıp kaldım.</p>

  <p class="calibre1">Dünya çevremde yine bir araya geldiğinde, doğrulup oturdum ve çevreme baktım.</p>

  <p class="calibre1">Tekdüze bir alaca karanlık vardı hâlâ, ama yıldız yoktu. Bunun yerine muhtelif büyüklüklerde ve şekillerde kayalar havada süzülüyordu. Ayağa kalktım ve bakışlarımı etrafta gezdirdim.</p>

  <p class="calibre1">Görebildiğim kadarıyla, üzerinde durduğum düzensiz taş yüzey, diğerleri ile birlikte süzülen, dağ boyutunda bir kaya olabilirdi. Yıldız ayağa kalktı ve titreyerek yanımda durdu.</p>

  <p class="calibre1">Mutlak bir sessizlik bizi sardı. Durgun hava serindi. Görünürde hiçbir canlı varlık yoktu. Buradan hoşlanmamıştım. Kendi isteğimle burada durmazdım. Yıldız'ın bacaklarını incelemek için diz çöktüm. Buradan en kısa sürede ayrılmak istiyordum, mümkünse at üzerinde.</p>

  <p class="calibre1">Ben bunu yaparken, ancak bir insan gırtlağından gelebilecek yumuşak bir gülme sesi duydum.</p>

  <p class="calibre1">Durdum, elimi Grayswandir’in kabzasına koydum ve sesin kaynağını aradım.</p>

  <p class="calibre1">Hiçbir şey. Hiçbir yerde.</p>

  <p class="calibre1">Yine de duymuştum. Yavaş yavaş dönerek her yöne baktım. Hayır...</p>

  <p class="calibre1">Sonra yine geldi. Ama bu sefer kaynağının yukarıda olduğunu fark ettim.</p>

  <p class="calibre1">Yüzen kayaları taradım. Gölgelere bürünmüş olduklarından ayırt etmek zordu...</p>

  <p class="calibre1">İşte!</p>

  <p class="calibre1">Yerden on metre yukarıda, yaklaşık otuz metre solumda, gökyüzündeki küçük bir adanın üzerinde, insana benzer bir şekil durmuş, bana bakıyordu. Değerlendirdim. Her ne ise, tehdit oluşturmayacak kadar uzakta görünüyordu. O bana ulaşana kadar ben gitmiş olurdum. Yıldız’a binecek oldum.</p>

  <p class="calibre1">"Faydası yok, Corwin," dedi, o sırada duymayı en az istediğim bir ses. “Burada kısılı kaldın. Ben izin vermeden ayrılmanın yolu yok."</p>

  <p class="calibre1">Atıma binerken gülümsedim, sonra Grayswandir’i çektim.</p>

  <p class="calibre1">"Deneyelim," dedim. “Gel de engelle beni."</p>

  <p class="calibre1">"Pekala," diye yanıt verdi ve üzerinde durduğum çıplak kayadan alevler fışkırdı, yüksek bir çember halinde beni sardı, sessizce yaladı, yayıldı.</p>

  <p class="calibre1">Yıldız çılgına döndü. Grayswandir’i hızla kınına soktum, pelerinimin ucu ile Yıldız'ın gözlerini örttüm, yatıştırıcı sözler söyledim.</p>

  <p class="calibre1">"İkna oldun mu?" dedi ses. “Burası çok küçük. Hangi yöne gidersen git. Sen Gölge’ye kayamadan atın paniğe kapılacak."</p>

  <p class="calibre1">"Hoşça kal, Brand," dedim ve atımı sürdüm.</p>

  <p class="calibre1">Yıldız'ın sağ gözünü her şeyi çevreleyen alevlere karşı örterek kaya yüzey üzerinde saatin ters yönünde geniş bir çember çizdim. Brand’in yine güldüğünü duydum. Ne yaptığımı fark etmemişti.</p>

  <p class="calibre1">Bir çift iri kaya... Güzel. Aynı rotayı takip ederek sürmeye devam ettim. Şimdi solunda çentikli bir taş çıkıntı, bir çıkış, bir iniş... Yolumda ateşlerin düşürdüğü bir gölge yığını... İşte.</p>

  <p class="calibre1">Aşağı... Yukarı. O ışık lekesine yeşil bir dokunuş... Kaymanın yine başladığını hissedebiliyordum.</p>

  <p class="calibre1">Düz bir yolda ilerlemenin bizim için her şeyi kolaylaştırdığı gerçeği, bunun tek yol olduğu anlamına gelmiyor. Ama hepimiz çoğunlukla düz yolu tercih ettiğimiz için, çemberler çizerek de ilerleme kaydedebileceğimizi unuturuz...</p>

  <p class="calibre1">İki iri kayaya yine yaklaşırken kaymayı daha güçlü hissettim. Brand o sırada anladı.</p>

  <p class="calibre1">"Dur, Corwin!"</p>

  <p class="calibre1">Ona orta parmağımı gösterdim, kayaların arasından geçtim, sarı ışıktan noktalarla beneklenmiş dar bir kanyona ilerledim.</p>

  <p class="calibre1">Talimatlar doğrultusunda.</p>

  <p class="calibre1">Pelerinimi Yıldız’ın başından çektim ve dizginleri silkeledim. Kanyon aniden sağa döndü. Onu takip ederek daha iyi aydınlanmış, biz ilerlerken genişleyen ve canlanan bir caddeye çıktık.</p>

  <p class="calibre1">...Yukarıda çıkıntı yapan bir kayanın altından, öte yanda sedefe çalan süt rengi bir gökyüzüne.</p>

  <p class="calibre1">Hızlanarak daha derine, öteye at sürdüm... Solumdaki yamacın tepesini çıkıntılı bir uçurum taçlandırdı, pembemsi gökyüzünün altında çalılıklarla yeşillendi.</p>

  <p class="calibre1">Yeşillik sarı bir gökyüzünün altında maviliğe dönüşene, kanyon yükselip portakal rengi taşların, zemin altımızda toynak sesleri ile eşzamanlı bir biçimde sarsılıyormuş gibi yuvarlandığı lavanta rengi bir ovaya erişene kadar ilerledim. Kayan kuyruklu yıldızların altında düzlüğü aştım, ağır kokularla dolu bir yerde, kan kırmızısı denizin kıyısına ulaştım. Gökyüzünde iri, yeşil bir güneş ile küçük bronz bir güneş altında kıyıda yürüdüm. Bir yanda iskelet donanmalar çarpışıyor, derinliklerin yılanları portakal rengi ve mavi yelkenli gemilerinin çevresinde dolanıyordu. Mücevher üzerimde kalp gibi atıyordu ve ondan güç alıyordum. Vahşi bir rüzgar yükseldi ve bizi, sonsuza dek uzanıyormuş gibi görünen, siyah dipli, kıvılcımlı, baş döndüren kokular yayan, feryat eden bir uçurumun üzerinde, bakır rengi bir gökyüzünde uçurdu...</p>

  <p class="calibre1">Arkamda, durmak bilmeyen bir gök gürültüsü sesi... Önümüzde, ilerleyen, her yere yayılan, eski bir resimdeki çatlaklar gibi ince çizgiler... Soğuk, kokuyu öldüren rüzgar bizi takip ediyor...</p>

  <p class="calibre1">Çizgiler... Çatlaklar genişliyor, siyahlık aralarını doldurmak için akıyor... Siyahlık yana, yukarı, aşağı, sonra yine kendi üzerinde yukarı akıyor... Bir ağ oluşuyor, bir devin işi, görünmez örümcek, dünyayı ağına düşüren...</p>

  <p class="calibre1">Aşağı, aşağı, yine aşağı... Yine yer, bir mumyanın, boynu gibi kırışık ve buruş buruş... Zonklayan geçişimiz sessiz...</p>

  <p class="calibre1">Gök gürültüsü daha yumuşak, rüzgar diniyor... Babamın son nefesi mi bu? Şimdi hızla uzaklara...</p>

  <p class="calibre1">Çizgiler daralıyor, asitle oyulmuş resmin çizgileri gibi inceliyor, sonra üç güneşin ısısı altında soluyor... Daha hızlı...</p>

  <p class="calibre1">Yaklaşan bir binici... Eli benimkiyle aynı anda kılıcının kabzasına gidiyor... Ben. Kendim geri mi geliyorum? Aynı anda selam veriyoruz... Bir şekilde birbirimizin içinden geçiyoruz, o kum anda hava bir su tabakası gibi... Bu hangi Carroll aynası, hangi Rebma, hangi Tir-na Nog’th etkisi... ama uzakta, solumda, kıvranan siyah bir şey... Yolda yürüyoruz... Beni götürüyor...</p>

  <p class="calibre1">Gökyüzü beyaz, yer beyaz ve ufuk görünmüyor... Güneşsiz ve bulutsuz manzara... Yalnızca uzakta o iplik ve her yerde iri, huzursuz edici piramitler...</p>

  <p class="calibre1">Yoruluyoruz. Bu yerden hoşlanmadım... Ama bizi izleyen her ne süreçse, ondan uzaklaşmamız gerek. Dizginleri çekiyorum.</p>

  <p class="calibre1">Yorulmuştum, ama içimde tuhaf bir canlılık hissediyordum.</p>

  <p class="calibre1">Göğsümden yükseliyor gibiydi... Mücevher. Elbette. Gücünden yine faydalanmak için çaba gösterdim. Kollarıma ve bacaklarıma yayıldığını, el ve ayaklarımda güçlükle durduğunu hissettim. Sanki...</p>

  <p class="calibre1">Evet. Uzandım ve boş, geometrik manzaraya irademi uyguladım. Değişmeye başladı.</p>

  <p class="calibre1">Bir hareketlenme oldu. Piramitler sürünüp geçti, geçerken karardı. Dünya baş aşağı döndü ve ben bir bulutun altında durup, altımda/üstümde manzaraların çakıp geçmesini izledim.</p>

  <p class="calibre1">Işık, ayaklarımın altındaki altın güneşten yukarı aktı. Bu da geçti ve pamuğa benzeyen zemin karardı, gelip geçen toprakları eritmek için yukarıya sular fışkırttı. Şimşekler fırlayıp yukarıdaki dünyayı çarpıp parçaladı. Bazı yerlerde ufalandı ve çevremde düştü.</p>

  <p class="calibre1">Bir karanlık dalgası geçerken dönmeye başladılar.</p>

  <p class="calibre1">Işık, bu sefer mavi renkte geldiğinde, noktasal bir kaynağı yoktu ve herhangi bir manzara betimlemiyordu.</p>

  <p class="calibre1">...Altın köprüler boşluğu büyük flamalarla aşıyor, içlerinden biri şimdi bile altımızda yanıp sönüyor. Gittiği yere dolanıyoruz, tüm bu zaman boyunca heykel gibi kıpırtısız duruyoruz... Bu, belki, bir yüzyıl sürüyor. Gözlerimden içeri, otoban hipnozuna benzeyen bir olgu giriyor, beni tehlikeli bir biçimde yatıştırıyor.</p>

  <p class="calibre1">Geçişimizi hızlandırmak için elimden geleni yapıyorum.</p>

  <p class="calibre1">Bir yüzyıl daha geçiyor.</p>

  <p class="calibre1">Sonunda, çok ileride, karanlık, sisli bir leke, çıkış noktamız, hızımıza rağmen yavaşça büyüyor.</p>

  <p class="calibre1">Biz ona ulaştığımız zaman devasa bir hal alıyor. Boşlukta bir ada, altın, metalik ağaçlardan bir ormanla kaplı...</p>

  <p class="calibre1">Bizi buraya kadar getiren hareketi durduruyorum ve kendi gücümüzle ilerliyor, o ağaçlığa giriyoruz. Alüminyum folyo gibi otlar o ağaçların arasından geçerken altımızda çıtırdıyor.</p>

  <p class="calibre1">Solgun ve parlak, tuhaf meyveler çevremde asılı duruyor. Herhangi bir hayvan sesi yok. İçe doğru ilerleyerek, içinden bir civa deresinin aktığı küçük bir açıklığa geliyoruz. Orada attan iniyorum.</p>

  <p class="calibre1">"Corwin, kardeşim," diyor o ses yine. “Seni bekliyordum."</p>
</body>
</html>
