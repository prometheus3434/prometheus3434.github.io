<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 1</b></span></h2>

  <p class="calibre1">Birinin sizi öldürmeye çalışmasını beklemek kadar feci bir şey yoktur. Ama bugün Nisan’ın 30'uydu ve elbette, her zamanki gibi olacaktı. Anlamak zamanımı almıştı, ama şimdi en azından ne zaman geldiğini biliyordum. Geçmişte, bu konuda herhangi bir şey yapamayacak kadar meşguldüm. Ama artık işim bitmişti. Buralarda yalnızca bunun için oyalanmıştım. Gitmeden önce bu işi halletmem gerektiğini hissediyordum.</p>

  <p class="calibre1">Yataktan çıktım, tuvalete gittim, duş aldım, dişlerimi fırçaladım, vesaire. Yine sakal bırakmıştım, bu yüzden tıraş olmam gerekmiyordu. Üç yıl önce bir baş ağrısı ve bir önsezi ile uyandığım, pencereleri açtığım ve mutfağa gidip tüm gaz ocaklarının açıldığını ve üzerinde ateş olmadığını gördüğüm zamanki gibi tuhaf kuruntularla dolu değildim. Hayır. İki yıl önce diğer apartman dairesinde şafaktan önce uyanıp hafif bir duman kokusundan evimde yangın çıktığını öğrendiğim zamanki gibi de değildi. Yine de, ampullerin patlayıcı bir şey ile dolu olması ihtimaline karşı lambaların altında durmaktan kaçındım ve düğmelere yakından değil uzaktan bastım. Bu eylemleri uygunsuz bir şey takip etmedi.</p>

  <p class="calibre1">Genelde kahve makinesini önceki gece, otomatik zamanlayıcı ile hazırlayıp bırakırdım. Ama bu sabah görüş alanımdan uzak hazırlanmış kahve istemiyordum. Makineyi çalıştırdım ve süzülmesini beklerken paketlerimi kontrol ettim. Bu yerde değer verdiğim her şey iki orta boy sandığa yerleştirilmişti. Giysiler, kitaplar, resimler, bazı enstrümanlar, birkaç andaç, vesaire. Sandıkları kapattım. Birtakım elbise, bir sweatshirt, iyi bir roman ve bir koçan seyahat çeki sırt çantama gitti. Anahtarımı çıkarken apartman yöneticisine bırakacaktım, böylece yeni taşınanları içeri alabilecekti. Sandıklar depoya gidecekti.</p>

  <p class="calibre1">Bu sabah bana koşu yoktu.</p>

  <p class="calibre1">Pencereden pencereye yürüyerek ve her birinin yanında durup aşağıdaki sokağı ve karşıdaki binaları (geçen sene birisi tüfekle beni vurmaya çalışmıştı) inceleyerek kahvemi yudumlarken, yedi yıl önce bunun olduğu ilk seferi düşündüm.</p>

  <p class="calibre1">Güzel bir bahar akşamı sokakta yürürken bir kamyon direksiyon kırmış, kaldırıma fırlamış, neredeyse beni tuğla duvara yapıştırmıştı. Bir dalış yapıp kamyonun yolundan yuvarlanmayı başarmıştım. Sürücü bilincini hiç kazanamamıştı. Bunun zaman zaman hepimizin başına gelen o tuhaf olaylardan olduğunu düşünmüştüm.</p>

  <p class="calibre1">Ama ertesi yıl aynı gün, hanım arkadaşımın evinden evime yürürken üç adam saldırmıştı. Biri bıçakla, diğeri boru parçalarıyla. Cüzdanımı isteme nezaketini bile göstermemişlerdi.</p>

  <p class="calibre1">Kalıntıları yakındaki bir plak dükkanının kapısına bırakmıştım ve eve giderken bu konuyu düşünsem de ertesi güne kadar o günün kamyon kazasının yıldönümü olduğu aklıma gelmemişti. O zaman bile, olayı tuhaf bir tesadüf saydım ve unuttum. Ertesi yıl oturduğum başka bir apartman dairesinin yarısını yok eden bombalı paket yüzünden gerçekliğin istatistiki doğasının o sezon benim çevremde biraz zorlanıp zorlanmadığını merak etmeye başladım.</p>

  <p class="calibre1">Birisi yılda bir kez beni öldürmeye çalışmaktan keyif alıyordu, bu kadar basitti. Teşebbüsü başarısız olunca bir sene ara veriyor, sonra yine deniyordu. Sanki bir oyundu bu.</p>

  <p class="calibre1">Ama bu yıl ben de oynamak istiyordum. Asıl endişem, adam, kadın ya da nesnenin, olay anında asla orada olmaması, gizlilik, araçlar ya da aracılar kullanmayı tercih etmesiydi.</p>

  <p class="calibre1">Bu kişiye S diyeceğim (bu harf benim kişisel kozmolojimde bazen “sinsi", bazen de “sümükkafa" anlamına gelir), çünkü X harfi fazla kullanılmıştır ve çünkü tartışmaya açık kaynakları olan zamirlerle uğraşmaktan hoşlanmam.</p>

  <p class="calibre1">Kahve fincanımı ve sürahiyi yıkadım, rafa koydum. Sonra çantamı aldım ve oradan ayrıldım. Bay Mulligan yerinde yoktu ya da uyuyordu, bu yüzden anahtarımı posta kutusuna atıp yakındaki lokantada kahvaltı etmek için sokağa çıktım.</p>

  <p class="calibre1">Trafik azdı ve tüm araçlar iyi huyluydu. Yavaş yavaş, dinleyerek, bakarak yürüdüm. Hoş bir sabahtı, güzel bir gün vaat ediyordu. İşleri çabuk halletmeyi umuyordum, böylece günün tadını çıkarabilecektim.</p>

  <p class="calibre1">Lokantaya rahatsız edilmeden ulaştım. Pencerenin yanında bir masaya oturdum. Tam garson siparişimi almaya geldiğinde tanıdık birinin sokakta yürümekte olduğunu gördüm -eski bir sınıf arkadaşım ve daha sonra iş arkadaşım- Lucas Raynard, bir seksen boyunda, kızıl saçlı, sanatkarca kırılmış burnuna rağmen ya da belki bu yüzden yakışıklı, sesi ve tavırları mesleğine, yani satıcılığa uygun.</p>

  <p class="calibre1">Pencereye vurdum, beni gördü, el salladı, döndü ve içeri girdi.</p>

  <p class="calibre1">"Merle, haklıymışım," dedi masaya gelince. Omzumu kısaca kavradı, karşıma oturdu ve menüyü elimden aldı. “Seni evinde bulamadım ve burada olabileceğini tahmin ettim."</p>

  <p class="calibre1">Gözlerini indirdi ve menüyü okumaya başladı.</p>

  <p class="calibre1">"Neden?" diye sordum.</p>

  <p class="calibre1">"Eğer biraz daha düşünmek istiyorsanız daha sonra geleyim," dedi garson.</p>

  <p class="calibre1">"Hayır," diye yanıtladı Luke ve muazzam bir sipariş verdi.</p>

  <p class="calibre1">Ben de kendiminkini ekledim. Sonra: “Çünkü alışkanlıklarına bağlı birisin."</p>

  <p class="calibre1">"Alışkanlık mı?" diye yanıt verdim. “Artık burada neredeyse hiç yemiyorum."</p>

  <p class="calibre1">"Biliyorum," diye yanıt verdi, “ama üzerinde baskı varken genellikle buraya gelirdin. Örneğin, sınavlardan önce ya da seni rahatsız eden bir şey varsa."</p>

  <p class="calibre1">"Hm," dedim. Daha önce fark etmemiştim, ama böyle bir şey vardı gerçekten. Üzerine tekboynuz resmi basılmış kültablasını çevirdim, kapının yanında perde görevi yapan vitraylı camda resmin daha büyük bir kopyası vardı. “Neden bilmiyorum," dedim sonunda. “Dahası, beni rahatsız eden bir şey olduğunu nereden çıkarıyorsun?"</p>

  <p class="calibre1">"Birkaç kaza yüzünden 30 Nisan hakkında paranoyak olmuştun."</p>

  <p class="calibre1">"Birkaçtan daha fazla. Sana hepsinden bahsetmedim."</p>

  <p class="calibre1">"Demek hâlâ inanıyorsun."</p>

  <p class="calibre1">"Evet."</p>

  <p class="calibre1">Omuzlarını silkti. Garson geldi ve kahve fincanlarımızı doldurdu.</p>

  <p class="calibre1">"Tamam," dedi sonunda. “Bugün oldu mu?"</p>

  <p class="calibre1">"Hayır."</p>

  <p class="calibre1">"Çok kötü. Umarım düşüncelerini köreltmez."</p>

  <p class="calibre1">Bir yudum kahve aldım.</p>

  <p class="calibre1">"Sorun değil," dedim.</p>

  <p class="calibre1">"Güzel." İçini çekti ve gerindi. “Dinle, şehre daha dün geldim..."</p>

  <p class="calibre1">"İyi bir gezi miydi?"</p>

  <p class="calibre1">"Yeni bir satış rekoru kırdım."</p>

  <p class="calibre1">"Harika."</p>

  <p class="calibre1">"Her neyse... Otele gittiğimde senin ayrıldığını öğrendim."</p>

  <p class="calibre1">"Evet. Yaklaşık bir ay önce istifa ettim."</p>

  <p class="calibre1">"Miller sana ulaşmaya çalışıyor. Ama telefonun kapandığından arayamıyor. Birkaç kez uğramış bile, ama sen dışarıdaymışsın."</p>

  <p class="calibre1">"Çok kötü."</p>

  <p class="calibre1">"Geri dönmeni istiyor."</p>

  <p class="calibre1">"Orada işim bitti."</p>

  <p class="calibre1">"Teklifini duyana kadar bekle, olmaz mı? Brady yukarıya şutlanıyor ve sen Tasarım’ın yeni yöneticisi oluyorsun. Üstelik yüzde yirmi zam alıyorsun. Sana bunu söylememi istedi."</p>

  <p class="calibre1">Hafifçe güldüm.</p>

  <p class="calibre1">"Aslında kulağa o kadar kötü gelmiyor. Ama dediğim gibi, orada işim bitti."</p>

  <p class="calibre1">"Ah!" Bana kurnaz kurnaz gülümserken gözleri parladı.</p>

  <p class="calibre1">"Başka bir yerde seni bekleyen bir şey var. O da merak ediyordu. Tamam, eğer durum buysa diğer adamın teklifini ona götürmeni istedi. Üstüne çıkmak için elinden geleni yapacak."</p>

  <p class="calibre1">Başımı iki yana salladım.</p>

  <p class="calibre1">"Sanırım anlatamadım," dedim. “Bitti. Nokta. Geri dönmek istemiyorum. Ve başkası için de çalışmayacağım. Bu tür şeyleri bıraktım. Bilgisayarlardan bıktım."</p>

  <p class="calibre1">"Ama gerçekten iyisin. Söylesene, ders mi vereceksin?"</p>

  <p class="calibre1">"Hayır."</p>

  <p class="calibre1">"Pekala, lanet olsun! Bir şeyler yapman gerek. Bir yerden para mı buldun?"</p>

  <p class="calibre1">"Hayır. Sanırım biraz yolculuk edeceğim. Bir yerde çok fazla kaldım."</p>

  <p class="calibre1">Kahve fincanını kaldırdı ve bitirdi. Sonra arkasına yaslandı, ellerini göbeğinde kavuşturdu ve göz kapaklarını hafifçe indirdi. Bir süre sessiz kaldı.</p>

  <p class="calibre1">Sonunda: “İşinin bittiğini söyledin. İşi mi kastettin, buradaki yaşamını mı, yoksa başka bir şeyi mi?"</p>

  <p class="calibre1">"Seni anlamıyorum."</p>

  <p class="calibre1">"Üniversitede de zaman zaman ortadan kaybolurdun. Bir süreliğine gider, sonra aniden geri gelirdin. Bu konuda oldukça muğlaktın da. Bir tür ikili hayat yaşıyor gibiydin. Şimdiki konuyla ilgisi var mı?"</p>

  <p class="calibre1">"Ne demek istediğini anlamıyorum."</p>

  <p class="calibre1">Gülümsedi.</p>

  <p class="calibre1">"Elbette anlıyorsun," dedi. Ben yanıt vermeyince ekledi,</p>

  <p class="calibre1">"Eh, iyi şanslar o zaman, her neyse."</p>

  <p class="calibre1">Her zaman hareket halinde, nadiren yerinde duran biriydi.</p>

  <p class="calibre1">İkinci kahvelerimizi içerken bir anahtarlıkla oynadı, anahtarları ve mavi bir pandantifi sallayıp şıkırdattı. Sonunda kahvaltılarımız geldi ve bir süre sessizlik içinde yedik.</p>

  <p class="calibre1">Sonra sordu, “ Yıldız Patlaması hâlâ senin mi?"</p>

  <p class="calibre1">"Hayır. Geçen güz sattım," eledim ona. “O kadar meşguldüm ki, denize açılacak zamanım yoktu. Onu boş boş yatar görmekten nefret ediyordum."</p>

  <p class="calibre1">Başını salladı.</p>

  <p class="calibre1">"Bu çok kötü," dedi. “Okulda onunla çok eğlenmiştik. Daha sonra da. Eski günlerin anısına onu bir kez daha denize çıkarmak isterdim."</p>

  <p class="calibre1">"Evet."</p>

  <p class="calibre1">"Söylesene, son zamanlarda Julia’yı gördün mü?"</p>

  <p class="calibre1">"Hayır, ayrıldığımızdan beri görmedim. Sanırım hâlâ Rick isimli bir adamla çıkıyor. Ya sen?"</p>

  <p class="calibre1">"Evet. Dün gece uğradım."</p>

  <p class="calibre1">"Neden?"</p>

  <p class="calibre1">Omuzlarını silkti.</p>

  <p class="calibre1">"Çeteden biriydi ve birbirimizden uzaklaşıyoruz."</p>

  <p class="calibre1">"Nasılmış?"</p>

  <p class="calibre1">"Hâlâ güzel. Seni sordu. Sana iletmem için bunu verdi."</p>

  <p class="calibre1">Ceketinin iç cebinden kapalı bir zarf çıkardı ve bana uzattı. Julia’nın el yazısıyla ismimi taşıyordu. Yırtarak açtım ve okudum:</p>

  <p class="calibre1"><i class="calibre6">Merle,</i></p>

  <p class="calibre1"><i class="calibre6">Yanılmışım. Kim olduğunu biliyorum ve tehlikedesin. Seni görmeliyim. İhtiyaç duyacağın bir şey var bende. Çok önemli.</i></p>

  <p class="calibre1"><i class="calibre6">Lütfen ara veya bir an önce gel.</i></p>

  <p class="calibre1"><i class="calibre6">Sevgiler,</i></p>

  <p class="calibre1"><i class="calibre6">Julia</i></p>

  <p class="calibre1">"Teşekkürler," dedim, çantamı açtım ve mektubu içine tıktım.</p>

  <p class="calibre1">Hem huzursuz edici, hem şaşırtıcıydı. Oldukça. Bu konuda ne yapacağıma karar vermem gerekecekti. Ondan hâlâ hoşlanıyordum, ama onu yine görmek istediğimden emin değildim. Ama kim olduğumu bildiğini söylerken Ne demek istiyordu?</p>

  <p class="calibre1">Onu yine aklımdan çıkardım.</p>

  <p class="calibre1">Bir süre trafiği seyrettim, kahve içtim ve ilk senemizde, Eskrim Klübü’nde Luke ile nasıl karşılaştığımızı düşündüm.</p>

  <p class="calibre1">İnanılmaz derecede ustaydı.</p>

  <p class="calibre1">"Hâlâ eskrim yapıyor musun?" diye sordum ona.</p>

  <p class="calibre1">"Bazen. Ya sen?"</p>

  <p class="calibre1">"Zaman zaman."</p>

  <p class="calibre1">"Kimin daha iyi olduğunu hiç öğrenemedik."</p>

  <p class="calibre1">"Artık zamanımız yok," dedim.</p>

  <p class="calibre1">Güldü ve birkaç kez bıçağını bana doğru savurdu.</p>

  <p class="calibre1">"Sanırım hayır. Ne zaman gidiyorsun?"</p>

  <p class="calibre1">"Muhtemelen yarın. Yalnızca birkaç işimi hallediyorum.</p>

  <p class="calibre1">Bittiği zaman gideceğim."</p>

  <p class="calibre1">"Nereye gidiyorsun?"</p>

  <p class="calibre1">"Oraya buraya. Henüz her şeye karar vermedim."</p>

  <p class="calibre1">"Sen delisin."</p>

  <p class="calibre1">"Hı-hı. Buna <i class="calibre6">Wanderjahr<a href="../Text/not.xhtml#n1d" id="n1">*</a></i> derlerdi. Ben benimkini atladım ve şimdi istiyorum."</p>

  <p class="calibre1">"Aslında kulağa oldukça iyi geliyor. Belki bir gün ben de denemeliyim."</p>

  <p class="calibre1">"Belki. Ama ben senin seninkini taksit taksit kullandığını düşünüyordum."</p>

  <p class="calibre1">"Ne demek istiyorsun?"</p>

  <p class="calibre1">"Sık sık kaybolan yalnız ben değildim."</p>

  <p class="calibre1">"Ah, o." Elini salladı. “O işti, zevk değil. Faturaları ödemek için bazı anlaşmalar yapmam gerekiyordu. Aileni mi göreceksin?"</p>

  <p class="calibre1">Tuhaf soru. İkimiz de daha önce ebeveynlerimizden bahsetmemiştik, çok genel bazı şeyler dışında.</p>

  <p class="calibre1">"Sanmıyorum," dedim. “Seninkiler nasıl?"</p>

  <p class="calibre1">Bakışlarımı yakaladı ve tuttu, kronik gülümsemesi genişledi.</p>

  <p class="calibre1">"Bilmek zor," diye yanıt verdi. “Pek görüşmüyoruz."</p>

  <p class="calibre1">Ben de gülümsedim.</p>

  <p class="calibre1">"O duyguyu bilirim."</p>

  <p class="calibre1">Yemeğimizi bitirdik, son bir fincan kahve içtik.</p>

  <p class="calibre1">"Demek Miller ile görüşmeyeceksin, ha?" diye sordu.</p>

  <p class="calibre1">"Hayır."</p>

  <p class="calibre1">Yine omuzlarını silkti. Hesap geldi ve o aldı.</p>

  <p class="calibre1">"Bu benden," dedi. “Hem, ben çalışıyorum."</p>

  <p class="calibre1">"Teşekkürler. Belki akşam yemeği için seni ararım. Nerede kalıyorsun?"</p>

  <p class="calibre1">"Dur." Gömlek cebine uzandı, bir kibrit kutusu aldı, bana fırlattı. “İşte. Yeni Çizgi Moteli," dedi.</p>

  <p class="calibre1">"Altı civarında gelmeme ne dersin?"</p>

  <p class="calibre1">"Tamam."</p>

  <p class="calibre1">Parayı ödedi ve sokakta ayrıldık.</p>

  <p class="calibre1">"Görüşürüz," dedi.</p>

  <p class="calibre1">"Evet."</p>

  <p class="calibre1">Hoş çakal, Luke Raynard. Tuhaf adam. Birbirimizi neredeyse sekiz yıldır tanıyorduk. Güzel zamanlar yaşamıştık. Birkaç spor dalında rekabet etmiştik. Neredeyse her gün birlikte koşardık. İkimiz de atletizm takımındaydık. Bazen aynı kızlarla çıkardık. Yine düşündüm, güçlü, zeki ve en az benim kadar içe dönük. Aramızda bir bağ vardı, tam olarak anlamadığım bir bağ.</p>

  <p class="calibre1">Apartmanımın park yerine yürüdüm, arabamın motor kapağının ve şasisinin altını kontrol ettim ve motoru çalıştırdım.</p>

  <p class="calibre1">Yavaş yavaş, sekiz yıl önce yeni ve taze olan şeylere bakarak, şimdi onlara hoş çakal diyerek sürdüm. Son hafta boyunca benim için önemli olan herkese veda etmiştim. Julia dışında.</p>

  <p class="calibre1">Devamlı ertelemek istediğim o şeylerden biriydi, ama zaman yoktu. Ya şimdi, ya da asla olacaktı ve merakım uyanmıştı. Arabayı bir alışveriş merkezinin park yerine çektim, bir ankesörlü telefon buldum, ama numarasını çevirdiğim zaman yanıt gelmedi. Yine gündüz vardiyasında tam zamanlı çalışıyor olabilirdi, ama duşa girmiş ya da alışverişe çıkmış olması da mümkündü. Evine gidip öğrenmeye karar verdim. Çok uzak değildi. Ve bana vermek istediği her ne ise, onu almaya gitmek onu son bir kez görmek için iyi bir bahane olacaktı.</p>

  <p class="calibre1">Park edebileceğim bir yer bulmadan önce o çevrede birkaç dakika dolandım. Arabayı kilitledim, köşeye yürüdüm ve sağa döndüm. Hava biraz ısınmıştı. Bir yerde köpekler havlıyordu.</p>

  <p class="calibre1">Apartmana dönüştürülen dev Victoria tarzı evlerin olduğu bloğa yürüdüm. Önden penceresini göremiyordum. En üst katta, arka taraftaydı. Kaldırımda yürürken canlanan anıları bastırmaya çalıştım, ama faydası olmadı. Birlikte olduğumuz zamanlara ilişkin düşünceler bir dizi eski duyguyla beraber kafama doluştu. Durdum. Buraya gelmek aptalca olmuştu. Özlemediğim bir şey için zahmete girmenin anlamı neydi. Yine de...</p>

  <p class="calibre1">Lanet olsun. Onu bir kez daha görmeyi istiyordum. Geri dönmeyecektim. Basamakları tırmandım ve verandayı aştım.</p>

  <p class="calibre1">Kapı aralıktı, içeri girdim.</p>

  <p class="calibre1">Aynı fuaye. Yaldız çerçeveli aynanın önündeki dolabın üzerinde, aynı saksının içinde aynı yorgun görünüşlü, yaprakları tozlu menekşe. O ayna birbirimize sarılmamızı defalarca, hafif çarpık bir şekilde yansıtmıştı. Önünden geçerken yüzüm dalgalandı.</p>

  <p class="calibre1">Yeşil halı kaplı merdiveni tırmandım. Arka tarafta bir yerden bir köpek ulumaya başladı.</p>

  <p class="calibre1">İlk kat değişmemişti. Kısa koridoru yürüdüm, kasvetli resimlerin ve eski sehpanın yanından geçtim, döndüm, ikinci merdiveni tırmandım. Yarı yolda tepeden gelen bir sürtünme sesi ve bir şişenin ya da vazonun sert zeminde yuvarlanması gibi bir ses duydum. Sonra saçakların arasındaki rüzgar dışında yine sessizlik. İçimde tuhaf bir endişe kıpırdandı ve adımlarımı sıklaştırdım. Merdivenin başında durdum ve sıra dışı hiçbir şey yok gibiydi, ama bir sonraki nefesimle tuhaf bir koku algıladım. Kokuyu ayırt edemedim -ter, küf, ıslak kir belki- ama kesinlikle organik bir şey.</p>

  <p class="calibre1">Sonra Julia’nın kapısına gittik ve birkaç saniye bekledim.</p>

  <p class="calibre1">Koku burada daha güçlü gibiydi, ama ses duymadım.</p>

  <p class="calibre1">Koyu renk ahşaba birkaç kez vurdum. Bir an içeride birinin kıpırdandığını duyduğumu sandım, ama yalnızca bir an.</p>

  <p class="calibre1">Kapıyı yine vurdum.</p>

  <p class="calibre1">"Julia?" diye seslendim. “Benim, Merle."</p>

  <p class="calibre1">Hiçbir şey. Daha kuvvetli vurdum.</p>

  <p class="calibre1">Bir şey çatırdayarak düştü. Kapı kulpunu denedim. Kilitliydi.</p>

  <p class="calibre1">Çektim, büktüm ve kapı kulpunu, kilit aynasını ve mekanizmanın tamamını kopardım. Sonra hemen sola, kapının menteşesinin yanına, çerçevenin ötesine çekildim. Sol elimi uzattım ve kapıyı parmak uçlarımla hafifçe ittim.</p>

  <p class="calibre1">Kapı birkaç santim içe döndü ve durdu. Yeni ses gelmedi, duvar ve yerin bir kısmı, bir suluboya, kırmızı bir divan, yeşil bir halı dışında hiçbir şey görmedim. Kapıyı biraz daha ittim.</p>

  <p class="calibre1">Aynı. Koku daha da güçlüydü.</p>

  <p class="calibre1">Sağa doğru yarım adım attım ve daha fazla ittirdim.</p>

  <p class="calibre1"><i class="calibre6">Hiçbirşeyhiçbirşeyhiçbirşey...</i></p>

  <p class="calibre1">Görüş alanıma Julia girdiği zaman elimi çektim. Orada yatıyordu. Odanın karşısında. Kanlar içinde...</p>

  <p class="calibre1">Yerde, halıda kan vardı, sol köşedeki karmakarışık yığın kanlıydı. Devrilmiş mobilyalar, yırtık yastıklar...</p>

  <p class="calibre1">Koşma içgüdümü bastırdım.</p>

  <p class="calibre1">Yavaşça bir adım attım, sonra bir tane daha, tüm duyularım tetikteydi. Eşiği aştım. Odada başka hiçbir şey/hiç kimse yoktu. Frakir bileğimi sıktı. O zaman bir şey demem gerekirdi, ama aklım başka yerdeydi.</p>

  <p class="calibre1">Yaklaştım ve yanında diz çöktüm. Midem bulanıyordu. Kapıdan yüzünün yarısının ve sağ kolunun olmadığını görememiştim. Nefes almıyordu ve şahdamarı sessizdi. Üzerinde yırtık, kanlı, şeftali rengi bir sabahlık vardı; boynunda ise mavi bir kolye.</p>

  <p class="calibre1">Halıdan öteye, ahşap zemine dökülmüş kanlar bulaşmış, üzerine basılmıştı. Ama bunlar insan izleri değildi, iri, uzun, üç parmaklı şeylerdi, etli ve tırnaklı.</p>

  <p class="calibre1">Yalnızca kısmen bilincinde olduğum bir esinti -arkamdaki yatak odası kapısından geliyordu- aniden azaldı, koku çoğaldı. Bileğimde yeni bir zonklama hissettim. Ama hiç ses yoktu.</p>

  <p class="calibre1">Kesinlikle sessizdi, ama orada olduğunu biliyordum.</p>

  <p class="calibre1">Diz çöktüğüm yerde hızla dönerek çömeldim...</p>

  <p class="calibre1">Koca bir ağız dolusu iri diş, çevrelerinde gerilmiş kanlı dudaklar gördüm. Bunlar kaba, küflü görünümlü, sarı bir kürkle kaplı, yüzlerce kiloluk, köpeğe benzer bir yaratığın ağzını süslüyordu. Kulakları mantar kümeleri gibiydi, sarı-turuncu gözleri iri ve kedimsiydi.</p>

  <p class="calibre1">Niyetine ilişkin herhangi bir kuşkum olmadığından, son bir dakikadır bilinciz olarak elimde tuttuğum kapı kolunu ona fırlattım. Fark edilir bir etki bırakmadan sol gözünün üzerindeki kemik çıkıntısına çarptı. Yaratık, hâlâ sessiz, üzerime atladı.</p>

  <p class="calibre1">Frakir’e bir sözcük söylemeye bile zaman yoktu...</p>

  <p class="calibre1">Mezbahalarda çalışanlar bilir, hayvanın alnında, sağ kulağından sol gözüne, sol kulağından sağ gözüne hayali çizgiler çizilerek bulunan bir nokta vardır. Bu iki çizginin kesişme noktasının üç dört santimetre üzerine öldürücü bir darbe indirirler. Bana bunu amcam öğretmişti. Ama mezbahada çalışmıyordu. Yalnızca yaratıkları nasıl öldüreceğini biliyordu.</p>

  <p class="calibre1">Bu yüzden hayvan atlarken hızla öne ve yana döndüm ve o ölüm noktasına çekiç gibi bir darbe indirdim. Ama benim beklediğimden daha hızlı hareket ediyordu ve ben vurduğumda çoktan geçip gitmişti. Boyun kasları yumruğumun gücünü emmesine yardımcı oldu.</p>

  <p class="calibre1">Ama bu ilk kez ses çıkarmasına sebep oldu. Bir ciyaklama.</p>

  <p class="calibre1">Sonra başını salladı, büyük bir hızla döndü ve yine üzerime atıldı. Şimdi göğsünden alçak bir hırlama geliyordu ve yükseğe sıçramıştı. Bu sefer yana dönerek kurtulamayacağımı anlamıştım.</p>

  <p class="calibre1">Amcam bana bir de bir köpeği ensesinin yan taraflarındaki ve çenesinin altındaki deriden yakalamayı öğretmişti. Bu kadar büyük bir hayvanda sıkı kavramak ve tam yerini bulmak gerekiyordu. O anda başka seçeneğim yoktu. Tekme atmayı denesem ve ıskalasam, muhtemelen ayağımdan olurdum.</p>

  <p class="calibre1">Ellerim öne fırladı, yukarı döndü ve karşı karşıya gelirken kendimi hazırladım. Benden ağır olduğundan emindim ve momentumunu da karşılamam gerekecekti.</p>

  <p class="calibre1">Parmaklarımı ya da bir elimi kaybettiğimi hayal ettim, ama çenesinin altından yakalamayı, kavrayıp sıkmayı başardım. Kollarımı uzattım ve darbenin gücünü karşılamak için eğildim. Sıçrayışının gücü beni sarstı, ama kavrayışımı korumayı ve darbeyi emmeyi başardım.</p>

  <p class="calibre1">Hayvanın hırlamalarını dinlerken ve yüzümden otuz santim uzaktaki salyalı ağzı incelerken, bu noktadan ötesine fazla kafa yormadığımı fark ettim. Bu bir köpek olsaydı, kafasını yakındaki sert bir şeye vurarak kırabilirdim; hayvanın karotis damarları, boğarak öldürülmeyecek kadar derindeydi. Ama bu yaratık güçlüydü ve çılgınca kıvranmaları karşısında ellerim kaymaya başlamıştı bile. Çenelerini kendimden uzak tutmaya ve hayvanı ittirmeye çalışırken, dikey olarak benden uzun olduğunu da fark ettim. Yumuşak karnına bir tekme sallamayı deneyebilirdim, ama muhtemelen dengemi ve kavrayışımı kaybeder, kasıklarımı dişlerine karşı savunmasız bırakırdım.</p>

  <p class="calibre1">Yaratık sol elimden kurtuldu ve sağ elimi kullanmak ya da onu kaybetmekten başka seçeneğim kalmadı. Bu yüzden elimden geldiğince güçlü ittirdim ve yine çekildim. Bir silah arıyordum, herhangi bir silah, ama yakınlarda işime yarayacak hiçbir şey yoktu.</p>

  <p class="calibre1">Gırtlağımı hedefleyerek yine sıçradı. Kafasını tekmelemeye izin vermeyecek kadar hızlıydı. Yolundan kaçamadım da.</p>

  <p class="calibre1">Ön bacakları karnımla aynı hizadaydı. Amcamın bu konuda da haklı olmasını umarak bacaklarını yakaladım ve tüm gücümle arkaya ve içe büktüm. O dişlerden kaçınmak için bir dizimin üzerine çökmüş, çenemi göğsüme doğru bastırmış, başımı geri çekmiştim. Ben bükerken kemikler fırladı ve kırıldı, hayvan bileklerime saldırmak için hemen başını eğdi. Ama o sırada ben ayağa kalkıyor, onu öte iterek sıçrıyordum.</p>

  <p class="calibre1">Sırt üstü devrildi, döndü; neredeyse ayaklarının üstüne düşüyordu. Ama pençeleri yere vurduğunda inleme ile hırlama arasında bir ses çıkardı ve ön ayaklarının üzerine yığıldı.</p>

  <p class="calibre1">Ben kafatasına bir darbe indirmek üzereyken, düşündüğümden daha hızlı hareket ederek ayaklarının üstünde doğruldu. Ayağa kalkar kalkmaz ön, sağ bacağını kaldırdı ve gözleri gözlerime dikilmiş, alt çenesinden salya akarak, hırlayarak üç ayağı üzerinde denge kurdu. Yine üzerime atlayacağından emin olduğumdan, hafifçe sola geçtim, yan döndüm, bana kimsenin öğretmediği bir pozisyon aldım. Zaman zaman özgün düşünceler geliştiririm.</p>

  <p class="calibre1">Bu sefer daha yavaş saldırdı. Belki kafatasını hedefleyebilir ve başarırdım. Bilmiyorum, çünkü denemedim. Bir kez daha ensesini yakaladım ve bu sefer bildiğim bir bölgeydi. İhtiyaç duyduğum birkaç dakika içinde, daha önce yaptığı gibi çekilemeyecekti. Hızını kesmeden döndüm, çöktüm, ittirdim, çektim ve hızına rehberlik ettim.</p>

  <p class="calibre1">Havada döndü, sırtı pencereye çarptı. Çatırtı ve kıymık kıymık kırılma sesleri arasında pencereden geçti ve yanında çerçevenin çoğunu, perdeyi ve perde rayını da götürdü.</p>

  <p class="calibre1">Üç kat aşağıya düştüğünü duydum. Ayağa kalkıp dışarı baktığımda birkaç kez seğirip kıpırtısız kaldığını gördüm. O beton avluda Julia ve ben arada bir, gece yarısı bira içerdik.</p>

  <p class="calibre1">Julia’nın yanına döndüm ve elini tuttum. Öfkemi fark etmeye başlamıştım. Bunun arkasında biri olmalıydı. Yine S mi? Bu senenin 30 Nisan armağanı bu muydu? Öyle olduğunu hissediyordum ve eylemi yerine getiren yaratığa yaptığımın aynısını S’ye yapmak istiyordum. Bir sebep olmalıydı. Bir ipucu olmalıydı.</p>

  <p class="calibre1">Ayağa kalktım, yatak odasına gittim, bir battaniye aldım ve Julia’nın üzerine örttüm. Apartmanı aramaya başlarken, düşünmeksizin yerdeki kapının kulpunu silerek parmak izlerimi yok ettim.</p>

  <p class="calibre1">Aradığım şeyi şömine rafının üzerinde, saat ile gizemlerle ilgili bir kağıt yığını arasında buldum. Onlara dokunduğum an soğukluklarını hissettim ve durumun düşündüğümden daha ciddi olduğunu anladım. İhtiyaç duyacağımı söylediği şey bu olmalıydı ama karıştırdığım zaman, bir düzeyde tanısam ve başka bir düzeyde şaşsam da, aslında benim değillerdi. Bunlar Koz Kartlarıydı, daha önce gördüklerime benzer, ama aynı değil.</p>

  <p class="calibre1">Bütün bir deste değildi. Yalnızca birkaç kart. Tuhaf. Sirenleri duyduğum zaman kartları hızla yan cebime attım. Fal beklemek zorunda kalacaktı.</p>

  <p class="calibre1">Kimseyle karşılaşmadan merdivenlerden aşağı koştum, arka kapıdan dışarı çıktım. Fido hâlâ düştüğü yerde yatıyordu ve çevredeki tüm köpekler konuyu tartışıyorlardı. Çitlerin üzerinden atladım, çiçeklikleri ezdim, park ettiğim yan sokağa giden arka bahçeleri geçtim.</p>

  <p class="calibre1">Birkaç dakika sonra kilometrelerce ötede, hafızamı kanlı pençe izlerinden temizlemeye çalışıyordum.</p>
</body>
</html>
