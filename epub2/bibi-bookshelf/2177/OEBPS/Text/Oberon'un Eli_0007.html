<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 7</b></span></h2>

  <p class="calibre1">Brand’in kapısını çaldım.</p>

  <p class="calibre1">"İçeri gir, Corwin," dedi.</p>

  <p class="calibre1">Girdim ve eşiği aşarken gelenin ben olduğumu nasıl anladığını sormamaya karar verdim. Odası kasvetli bir yerdi ve gündüz olmasına ve dört penceresi olmasına rağmen mumlar yanıyordu. Pencerelerin üçündeki kepenkler kapatılmıştı. Dördüncüsü kısmen açıktı. Brand bu pencerenin yanında durmuş, denize bakıyordu. Baştan aşağı siyah kadifelere bürünmüştü, boynunda gümüş bir zincir asılıydı. Kemeri de gümüştü. Güzel, halkalı bir şey. Küçük bir hançerle oynuyordu ve ben içeri girerken bakmadı. Hâlâ solgundu, ama sakalı düzgün bir şekilde kırpılmıştı, iyice temizlenmişti ve onu en son gördüğüm zamandan biraz daha kiloluydu.</p>

  <p class="calibre1">"Daha iyi görünüyorsun," dedim. “Nasıl hissediyorsun?"</p>

  <p class="calibre1">Döndü ve ifadesiz bir yüzle, gözleri yarı kapalı, beni süzdü.</p>

  <p class="calibre1">"Ne cehennemdeydin?" dedi.</p>

  <p class="calibre1">"Orada burada. Beni neden görmek istedin?"</p>

  <p class="calibre1">"Sana neredeydin, diye sordum."</p>

  <p class="calibre1">"Ben de seni duydum," dedim, arkamdaki kapıyı yine açarak. “Şimdi dışarı çıkacağım ve tekrar içeri gireceğim. Bu sohbete baştan başlamaya ne dersin?"</p>

  <p class="calibre1">İçini çekti.</p>

  <p class="calibre1">"Bir dakika. Özür dilerim," dedi. “Neden hepimiz bu kadar alınganız? Bilmiyorum... Tamam. Baştan başlamamız daha iyi olabilir."</p>

  <p class="calibre1">Hançerini kınına soktu ve odayı aşıp siyah ahşap ve deriden ağır bir sandalyeye oturdu.</p>

  <p class="calibre1">"Konuştuğumuz her şey hakkında endişelenmeye başladım," dedi, “konuşmadığımız bazı şeyler hakkında da. Senin Tir-na Nog’th’taki işini tamamlayıp geri dönmen için uygun görünen bir süre bekledim. Sonra seni sordum ve henüz dönmediğin söylendi. Biraz daha bekledim. Başta sabırsızdım, sonra da düşmanların pususuna düşmüş olmandan endişelenmeye başladım. Daha sonra sorduğumda, döndüğünü, Random’ın karısı ile konuşacak -harika bir sohbet olmalı ve biraz kestirecek kadar kaldığını öğrendim. Sonra yine gitmişsin. Beni olaylardan haberdar etmediğin için sinirlendim, ama biraz daha beklemeye karar verdim. Sonunda Gerard’dan sana Koz Kartın aracılığı ile ulaşmasını istedim. O başarısız olunca, hayli endişelendim. O zaman kendim denedim ve sana defalarca dokundum gibi geldi, ama sana ulaşamadım. Senin için korktum ve şimdi baştan beri korkacak bir şey olmadığını görüyorum. Bu yüzden, ters davrandım."</p>

  <p class="calibre1">"Anlıyorum," dedim, onun sağ tarafındaki bir sandalyeye oturarak. “Aslında, zaman benim için sizin için olduğundan daha hızlı akıyordu, bu yüzden oturduğum yerden kıpırdamamışım bile sayılabilir. Muhtemelen senin yaran benimkinden daha fazla iyileşmiştir."</p>

  <p class="calibre1">Hafifçe gülümsedi ve başını salladı.</p>

  <p class="calibre1">"Bu da bir şey," dedi. “Çektiğim acılara karşılık."</p>

  <p class="calibre1">"Ben de birkaç acı yaşadım," dedi, “bu yüzden bana daha fazlasını yaşatma. Beni bir şey için görmek istiyordun. Neymiş bakalım."</p>

  <p class="calibre1">"Seni rahatsız eden bir şey var," dedi. “Belki ilk önce onu konuşmalıyız."</p>

  <p class="calibre1">"Tamam," dedim. “Konuşalım."</p>

  <p class="calibre1">Döndüm ve kapının yanındaki duvarın üzerindeki resme baktım. Bir yağlıboya, Mirata’daki kuyunun oldukça kasvetli bir tasviri, atlarının yanında durmuş konuşan iki adam.</p>

  <p class="calibre1">"Kolayca ayırt edilir bir stilin var," dedim.</p>

  <p class="calibre1">"Her konuda," diye yanıt verdi.</p>

  <p class="calibre1">"Bir sonraki cümlemi çaldın," dedim, Martin’in Koz Kartını çıkarıp ona uzatarak.</p>

  <p class="calibre1">Kartı incelerken yüzü ifadesiz kaldı, bana kısa, yan bir bakış fırlattı ve başını salladı.</p>

  <p class="calibre1">"Kendi el işimi inkar edemem," dedi.</p>

  <p class="calibre1">"O el bu kartı çizmekten daha fazlasını yaptı, değil mi?"</p>

  <p class="calibre1">Dilinin ucunu üst dudağında gezdirdi.</p>

  <p class="calibre1">"Nerede buldun?" diye sordu.</p>

  <p class="calibre1">"Tam olarak bıraktığın yerde, her şeyin yüreğinde, gerçek Amber’de."</p>

  <p class="calibre1">"Demek..." dedi, sandalyeden kalkıp pencereye dönerek ve daha iyi ışık altında incelemek için kartı kaldırarak. “Demek," diye tekrarladı, “tahmin ettiğimden de fazlasını biliyorsun. Birincil Desen’i nasıl öğrendin?"</p>

  <p class="calibre1">Başımı olumsuz anlamda salladım.</p>

  <p class="calibre1">"İlk önce sen sorumu yanıtla: Martin’i sen mi hançerledin?"</p>

  <p class="calibre1">Bir kez daha bana döndü, bir an baktı, sonra başını kısaca salladı. Gözleri yüzümü aramaya devam etti.</p>

  <p class="calibre1">"Neden?" diye sordum.</p>

  <p class="calibre1">"Birisinin yapması gerekiyordu," diye açıkladı, “ihtiyaç duyduğumuz güçlerin yolunu açmak için. Çöp çektik."</p>

  <p class="calibre1">"Ve sen kazandın."</p>

  <p class="calibre1">"Kazandım mı? Kayıp mı ettim?" Omuzlarını silkti. “Bütün bunlar neden şimdi önemli olsun? Olaylar beklediğimiz gibi gelişmedi. Artık o zamankinden farklı biriyim."</p>

  <p class="calibre1">"Onu öldürdün mü?"</p>

  <p class="calibre1">"Ne?"</p>

  <p class="calibre1">"Martin, Random’ın oğlu. Verdiğin yaradan dolayı öldü mü?"</p>

  <p class="calibre1">Avuçlarını yukarı çevirdi.</p>

  <p class="calibre1">"Bilmiyorum," dedi. “Ölmediyse, denemediğimden değil. Daha fazla aramana gerek yok. Suçluyu buldun. Şimdi ne yapacaksın?"</p>

  <p class="calibre1">Başımı salladım.</p>

  <p class="calibre1">"Ben mi? Hiçbir şey. Tek bildiğim, oğlanın hâlâ yaşıyor olabileceği."</p>

  <p class="calibre1">"O zaman daha önemli konulara geçelim. Gerçek Desen’in varlığını ne zamandır biliyorsun?"</p>

  <p class="calibre1">"Yeterince uzun," dedim. “Kökeni, işlevleri, Amber kanının etkisi, yeterince uzun. Dworkin’e senin düşündüğünden daha fazla dikkat ettim. Ama varlığın kumaşına zarar vermekte fayda görmedim. Bu yüzden bırak Rover daha uzun, çok uzun süre uyusun. Seninle konuşana kadar kara yolun böyle bir aptallıkla ilgili olabileceği aklıma bile gelmedi. Desen’i incelemeye gittiğimde Martin’in Koz Kartını buldum ve geri kalanı öğrendim."</p>

  <p class="calibre1">"Martin’i tanıdığını bilmiyordum."</p>

  <p class="calibre1">"Onu hiç görmedim."</p>

  <p class="calibre1">"O zaman Koz Kartındaki resmin onun olduğunu nasıl anladin?"</p>

  <p class="calibre1">"Orada yalnız değildim."</p>

  <p class="calibre1">"Yanında kim vardı?"</p>

  <p class="calibre1">Gülümsedim.</p>

  <p class="calibre1">"Hayır, Brand. Şimdi senin sıran. Son konuştuğumuzda bana Amber’in düşmanlarının ta Kaos Sarayları’ndan geldiğini, sen, Bleys ve Fiona tahtı ele geçirmenin en iyi yolu konusunda hemfikir iken yaptığınız bir şey yüzünden kara yolu kullanarak aleme girebildiklerini söylemiştin. Artık ne yaptığınızı biliyorum. Yine de Benedict kara yola gözkulak oluyor; ben de Kaos Sarayları’ın yeni gördüm. Toplanan güçler yok, o yol üzerinde bize doğru herhangi bir hareket yok. Orada zamanın farklı aktığını biliyorum. Onları tutanın ne olduğunu öğrenmek istiyorum. Neden harekete geçmediler? Ne bekliyorlar, Brand?"</p>

  <p class="calibre1">"Sahip olduğumdan daha fazla bilgi atfediyorsun bana."</p>

  <p class="calibre1">"Sanmıyorum. Burada, konu üzerinde uzman olan yalnızca sen varsın. Onlarla anlaşma yaptın. O Koz Kartı, konuşmadığın başka konular olduğunu kanıtlıyor. Kıvranma, konuş."</p>

  <p class="calibre1">"Saraylar..." dedi. “Sen meşguldün. Eric seni hemen öldürmediği için aptalın biriydi. Eğer bütün bunları bildiğinden haberi varsa."</p>

  <p class="calibre1">"Eric aptalın biriydi," diye kabullendim. “Ama sen değilsin. Şimdi konuş."</p>

  <p class="calibre1">"Ama ben aptalın biriyim," dedi, “hem de duygusal bir aptal. Uzun zaman önce burada, Amber’de yaptığımız son tartışmayı hatırlıyor musun?"</p>

  <p class="calibre1">"Biraz."</p>

  <p class="calibre1">"Yatağımın kenarında oturuyordum. Sen yazı masamın yanında duruyordun. Sen dönüp kapıya yöneldiğinde, seni öldürmeye karar verdim. Kurulmuş bir arbalet bulunan yatağımın altına uzandım. Elimi üzerine koymuş, kaldıracaktım ki, beni durduran bir şey fark ettim."</p>

  <p class="calibre1">Durdu.</p>

  <p class="calibre1">"Neydi o?" diye sordum.</p>

  <p class="calibre1">"Kapının yanma bak."</p>

  <p class="calibre1">Baktım. Özel bir şey görmedim. Başımı salladım, ama o, "Yerde," dedi.</p>

  <p class="calibre1">Sonra ne olduğunu fark ettim -koyu kırmızı, zeytin rengi, kahverengi ve yeşil- küçük geometrik desenleri vardı.</p>

  <p class="calibre1">Başını salladı.</p>

  <p class="calibre1">"En sevdiğim halımın üzerinde duruyordun. Kanla lekelenmesini istemedim. Daha sonra öfkem geçti. Demek ben de duyguların ve koşulların kurbanıyım."</p>

  <p class="calibre1">"Harika bir hikaye..." diye başladım.</p>

  <p class="calibre1">"... ama artık gevezeliği bırakmamı istiyorsun. Ama gevezelik etmiyordum. Bir şey anlatmaya çalışıyordum. Hepimiz birbirimizin müsamahası, yer yer de talihli kazalar sayesinde hayattayız. Çok önemli iki olayda o müsamahayı askıya almayı ve kaza olasılığını çıkarmayı öneriyorum. Ama ilk önce, sorunu yanıtlamak için, onları neyin tuttuğunu bilmesem de, çok iyi bir tahminde bulunabilirim. Bleys Amber’e saldırmak için büyük bir kuvvet topladı. Ama senin eşlik ettiğin ordunun büyüklüğüne denk bir şey olmayacak. Bu saldırıya verilecek koşullu tepki için son saldırının anılarına güveniyor olacak. Muhtemelen saldırıdan önce Benedict’e ve sana suikast düzenlenecek. Ama bütün bunlar yanıltmaca olacak. Fiona’nın Kaos Sarayları ile iletişime geçtiğini -belki şimdi oradadır- ve onları Bleys’in yanıltmaca baskınından sonra her an beklenebilecek asıl saldırı için hazırlandığını tahmin ediyorum. Bu yüzden..."</p>

  <p class="calibre1">"Bunun çok iyi bir tahmin olduğunu söyledin," diye sözünü kestim. “Ama Bleys’in hâlâ hayatta olduğunu kesin olarak bilmiyoruz bile."</p>

  <p class="calibre1">"Bleys hayatta," dedi. “Koz Kartı aracılığı ile yaşadığını belirledim. Hatta eylemlerinin kısa bir özetini aldım- ama varlığımı fark etti ve iletişimi kesti. Bu tür gözetlemelere karşı çok hassastır. Onu Amber’e karşı kullanmayı planladığı birliklerle sahada buldum."</p>

  <p class="calibre1">"Ya Fiona?"</p>

  <p class="calibre1">"Hayır," dedi. “Onun Koz Kartı ile deney yapmaya kalkışmadım ve senin de kalkışmamanı tavsiye ederim. O son derece tehlikelidir ve etkisine kendimi açmak istemedim. Onun mevcut konumu hakkındaki tahminleri doğrudan bilgi yerine çıkarımlara dayalı. Ama buna güvenmeyi tercih ederim."</p>

  <p class="calibre1">"Anlıyorum," dedim.</p>

  <p class="calibre1">"Bir planım var."</p>

  <p class="calibre1">"Söyle."</p>

  <p class="calibre1">"Beni tutsaklıktan kurtarma şekliniz, herkesin konsantrasyonunu sizin yaptığınız gibi birleştirmek oldukça ilham vericiydi. Aynı prensip bir kez daha, farklı bir amaç için kullanılabilir. Böyle bir güç birinin savunmasını kolayca kırabilir -hatta çaba doğru yönlendirilirse Fiona gibi birinin bile."</p>

  <p class="calibre1">"Yani, sen yönlendirirsen, öyle mi?"</p>

  <p class="calibre1">"Elbette. Aileyi toplamamızı ve her neredelerse, Bleys ve Fiona’yla zorla iletişime geçmeyi, onları bedensel olarak tamamen kilitlemeyi öneriyorum. Bir dakika kadar. Benim saldırmama yetecek kadar."</p>

  <p class="calibre1">"Martin’e yaptığın gibi mi?"</p>

  <p class="calibre1">"Daha iyi, umarım. Martin son anda kurtulmayı başardı. Sizin yardımınızla, bu sefer bu olmamalı. Üç ya da dört kişi bile muhtemelen yeterli olacaktır."</p>

  <p class="calibre1">"Bu kadar kolayca başarılabileceğine gerçekten inanıyor musun?"</p>

  <p class="calibre1">"Denememizin iyi olacağını biliyorum. Zaman daralıyor. Amber’i aldıklarında idam edileceklerden biri sen olacaksın. Biri de ben. Ne diyorsun?"</p>

  <p class="calibre1">"Eğer gerekli olduğuna ikna olursam. O zaman sana uymaktan başka seçeneğim kalmaz."</p>

  <p class="calibre1">"Gerekli, inan bana. İhtiyaç duyacağım diğer bir şey Hüküm Mücevheri."</p>

  <p class="calibre1">"Ne için?"</p>

  <p class="calibre1">"Eğer Fiona gerçekten Kaos Sarayları’ndaysa, Koz Kartı tek başına ona ulaşmak ve onu yakalamak için yeterli olmaz. Arkasında hepimiz birden olsak bile. Bu durumda, enerjimizi odaklamak için Mücevher’e ihtiyacım olur."</p>

  <p class="calibre1">"Sanırım bu ayarlanabilir."</p>

  <p class="calibre1">"O zaman ne kadar acele etsek o kadar iyi. Her şeyi bu gece için ayarlayabilir misin? Bana düşen kısmını halledebilecek kadar iyileştim."</p>

  <p class="calibre1">"Lanet olsun, hayır," dedim, ayağa kalkarak.</p>

  <p class="calibre1">"Ne demek istiyorsun?" Sandalyenin kollarını kavrayarak yarı doğruldu. “Neden olmasın?"</p>

  <p class="calibre1">"Sana, gerekli olduğuna ikna olursam uyarım, dedim. Bunların çoğunun tahmin olduğunu itiraf ettin. Yalnız bu bile beni ikna olmaktan alıkoyuyor."</p>

  <p class="calibre1">"O zaman ikna olmayı unut. Risk almaya razı mısın? Bir sonraki saldırı son saldırıdan çok daha güçlü olacak, Corwin. Yeni silahlarını biliyorlar. Planlarında bunu da hesaba katacaklar."</p>

  <p class="calibre1">"Sana katılsam bile, Brand, öldürmenin gerekli olduğuna diğerlerini ikna edemeyeceğimden eminim."</p>

  <p class="calibre1">"Onları ikna etmek mi? Söyle, yeter! Hepsini gırtlaklarından yakaladın, Corwin! Şimdi sen tepedesin. Orada kalmak istiyorsun, değil mi?"</p>

  <p class="calibre1">Gülümsedim ve kapıya doğru yürüdüm.</p>

  <p class="calibre1">"Kalacağım da," dedim, “her şeyi kendi tarzımla yaparak. Önerini kayda geçeceğim."</p>

  <p class="calibre1">"Senin tarzın ölümüne yok açacak. Düşündüğünden daha çabuk."</p>

  <p class="calibre1">"Yine halının üzerinde duruyorum," dedim.</p>

  <p class="calibre1">Kahkaha attı.</p>

  <p class="calibre1">"Çok iyi. Ama seni tehdit etmiyordum. Ne demek istediğimi biliyorsun. Artık Amber’in tamamından sorumlusun. Doğru olanı yapmalısın."</p>

  <p class="calibre1">"Sen de benim Ne demek istediğimi biliyorsun. Sırf senin tahminlerin yüzünden aramızdan iki kişiyi daha öldürmeyeceğim. Bundan daha fazlasına ihtiyacım var."</p>

  <p class="calibre1">"Elde ettiğim zaman, çok geç olacak."</p>

  <p class="calibre1">Omuzlarımı silktim.</p>

  <p class="calibre1">"Göreceğiz."</p>

  <p class="calibre1">Kapıya ulaştım.</p>

  <p class="calibre1">"Şimdi ne yapacaksın?"</p>

  <p class="calibre1">Başımı salladım</p>

  <p class="calibre1">"Herkese her bildiğimi anlatmıyorum, Brand. Bir tür sigorta bu."</p>

  <p class="calibre1">"Bunu takdir ederim. Yalnızca yeterince çok şey bildiğini umuyorum."</p>

  <p class="calibre1">"Ya da belki çok fazla şey bildiğimden korkuyorsundur," dedim.</p>

  <p class="calibre1">Bir an, gözlerinin altındaki kaslarda ihtiyatlı bir bakış dans etti. Sonra gülümsedi.</p>

  <p class="calibre1">"Senden korkmuyorum, kardeşim," dedi.</p>

  <p class="calibre1">"Korkacak hiçbir şeyinin olmaması iyi," dedim.</p>

  <p class="calibre1">Kapıyı açtım.</p>

  <p class="calibre1">"Dur," dedi.</p>

  <p class="calibre1">"Evet?"</p>

  <p class="calibre1">"Martin’in Koz Kartını benim bıraktığım yerde bulduğunda yanında kim olduğunu söylemedin."</p>

  <p class="calibre1">"Random’dı," dedim.</p>

  <p class="calibre1">"Ah. Detaylardan haberdar mı?"</p>

  <p class="calibre1">"Oğlunu senin hançerlediğini bilip bilmediğini kastediyorsan," dedim, “yanıt hayır, henüz değil."</p>

  <p class="calibre1">"Anlıyorum. Ya Benedict’in yeni kolu? Onun için bir şekilde Tir-na Nog’th’tan aldığını anlıyorum. Bu konuda daha fazlasını öğrenmek isterim."</p>

  <p class="calibre1">"Şimdi değil," dedim. “Bir sonraki buluşmamıza bir şeyler saklayalım. O kadar uzak olmayacak."</p>

  <p class="calibre1">Dışarı çıktım ve halıya sessiz teşekkürlerimle kapıyı kapattım.</p>
</body>
</html>
