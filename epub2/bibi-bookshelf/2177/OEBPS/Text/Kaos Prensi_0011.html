<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 11</b></span></h2>

  <p class="calibre1">Yastığın üzerine oturdum, hançer yanımda, sol elimi Desen’in üzerinde tuttum. Avcum kan doluydu. Desen İmgesi önümde, havada süzülüyordu. Coral, Nayda, Dalt ve Luke’u aniden unutmuş gibiydi. Sağ elimde tuttuğum buğulu bardaktaki sıvıyı yudumladım, buzların içinde taze bir nane filizi görünüyordu.</p>

  <p class="calibre1">"Prens Merlin," dedi İmge, “bana arzunun ne olduğunu söyle ve bu konuyu çabucak çözelim. Hançerin ucuna koymak için bir peçete istemediğinden emin misin? Durup bir düşünürsen, pazarlık yeteneğini azaltmaz. Ama kazaları önleyebilir."</p>

  <p class="calibre1">"Hayır, böyle iyi," dedim, kan dolu elimle yarım bir hareket yaparak. Avcumdaki kan kıpırdandı, kırmızı bir sızıntı bileğime aktı. “Yine de teşekküller."</p>

  <p class="calibre1">Desen İmgesi titredi, kımıldamayı kesti.</p>

  <p class="calibre1">"Prens Merlin, ne demek istediğini anlatmayı başardın," dedi. “Ama tehdidinin olası sonuçlarının farkında olduğundan emin değilim. Fiziksel desenimin üzerine düşecek birkaç damla kan evrenin işleyişini bozabilir."</p>

  <p class="calibre1">Başımı salladım.</p>

  <p class="calibre1">"Biliyorum," dedim.</p>

  <p class="calibre1">"Pekala," diye yanıt verdi. “Taleplerini bildir."</p>

  <p class="calibre1">"Özgürlüğümüz," dedim. “Bırak gidelim, ben de seni sağlam bırakayım."</p>

  <p class="calibre1">"Bana pek az seçenek veriyorsun, ama aynısı arkadaşların için de geçerli."</p>

  <p class="calibre1">"Ne demek istiyorsun?"</p>

  <p class="calibre1">"Dalt’ı dilediğin an gönderebilirsin," dedi. “İblis hanımefendiyi de öyle. Ondan üzüntüyle vazgeçiyorum, bana iyi bir arkadaş olabilirdi."</p>

  <p class="calibre1">Luke Nayda’ya baktı.</p>

  <p class="calibre1">"Bu 'Çukurun Yaratığı', 'iblis hanımefendi' meselesi de ne?" diye sordu.</p>

  <p class="calibre1">"Şey, benim hakkımda bilmediğim birkaç şey var..." diye karşılık verdi Nayda.</p>

  <p class="calibre1">"Uzun bir hikaye mi?" diye sordu Luke.</p>

  <p class="calibre1">"Evet."</p>

  <p class="calibre1">"Ben de bir görev miyim? Yoksa benden gerçekten hoşlanıyor musun?"</p>

  <p class="calibre1">"Sen görev değilsin ve senden gerçekten hoşlanıyorum."</p>

  <p class="calibre1">"O zaman hikayeni sonra dinlerim," dedi Luke.</p>

  <p class="calibre1">"Dediğim gibi, onu gönder," diye devam etti Desen. “Dalt’ı da. Ve Luke’u. Üçünü dilediğin yere göndermekten memnun olurum. Ama aklına, senin ve Coral’ın burada, muhtemelen başka herhangi bir yerde olduğundan daha güvende olacağı geldi mi?"</p>

  <p class="calibre1">"Belki. Belki değil," diye yanıt verdim. “Coral, sen ne düşünüyorsun?"</p>

  <p class="calibre1">"Beni buradan götür," dedi Coral.</p>

  <p class="calibre1">"Bu fikir buraya kadar," dedim. “Şimdi-"</p>

  <p class="calibre1">"Dur. Dostlarına karşı adil olmak istiyorsun, değil mi?"</p>

  <p class="calibre1">"Elbette."</p>

  <p class="calibre1">"O zaman onlara, düşünmemiş olabilecekleri bazı şeyleri söyleyeyim."</p>

  <p class="calibre1">"Söyle."</p>

  <p class="calibre1">"Hanımefendi," dedi Desen, “Kaos Sarayları’nda gözünü istiyorlar. Senin bu konu hakkındaki duyguların önemsiz. Bu ancak seni tutsak alarak başarılacaksa, o zaman yapılacaktır."</p>

  <p class="calibre1">Coral yumuşak sesle güldü.</p>

  <p class="calibre1">"Ve alternatifi senin tutsağın olmak, öyle mi?" diye sordu.</p>

  <p class="calibre1">"Kendini bir konuk olarak düşün. Her tür konforu sağlayacağım. Elbette, ben bu durumdan kesinlikle kazançlı çıkacağım. Rakibime senin varlığını reddetmeye ek olarak. Bunu kabul ediyorum. Ama içimizden birini seçmelisin, aksi halde diğeri seni yakalayacak."</p>

  <p class="calibre1">Coral’a baktım. Başını hafifçe iki yana salladı.</p>

  <p class="calibre1">"Ee, ne olacak?" diye sordum.</p>

  <p class="calibre1">Coral yanıma geldi ve elini omzuma koydu.</p>

  <p class="calibre1">"Beni buradan götür," dedi.</p>

  <p class="calibre1">"Onları duydun," dedim Desen’e. “Herkes gidiyor."</p>

  <p class="calibre1">"Bir an daha bana tahammül edin," dedi Desen.</p>

  <p class="calibre1">"Ne için?" diye sordum.</p>

  <p class="calibre1">"Düşün. Logrus ile benim aramda seçim yapmak yalnızca politik bir mesele değil. Belli bir işi yapmak için o ya da bu kişiyi seçmek. Rakibim ve ben, evrenin düzenlenmesinde rol alan iki temel ilkeyi temsil ediyoruz. Bize pek çok dilden, pek çok disiplinden isimler, sıfatlar atfedebilirsiniz, ama temel olarak Düzen ve Kaos’u temsil ediyoruz. Apolloncu ve Diyonisusçu, dilersen; mantık ve duygu, tercihin buysa; delilik ve akılcılık; aydınlık ve karanlık; sinyal ve gürültü. Ama her ne kadar bunlara benzer bir sürü şey bunu ifade ediyor gibi görünse de, ikimiz de bir diğerinin yok olmasını istemiyoruz. Sıcak ölüm ya da ateş topu, klasizm ya da anarşi, ikimiz de tek bir yolda ilerleriz ve diğeri olmasa çıkmazda oluruz. Bunu ikimiz de biliyoruz ve başlangıçtan bu yana oynadığımız oyun çok daha incelikli bir şey sonuçta, belki, ancak estetik olarak yargılanabilir.</p>

  <p class="calibre1">"Şimdi, kadim rakibim karşısında, çağlardır ilk kez önemli bir üstünlük elde ettim. Artık tüm Gölge’de, bir tarihçinin hayalini gerçekleştirebilecek bir durumdayım. Asla unutulmayacak bir yüksek medeniyet ve kültür çağı. Eğer denge öbür yana dönerse, bunu ancak buz çağıyla karşılaştırılabilecek bir ayaklanma çağı takip edecek. Sizden oyun taşları olarak bahsettiğim zaman, amacım bu konudaki rollerinizi küçük görmek değildi. Çünkü bu, Mücevher ve kral olacak adamın büyük fark yaratacağı büyük bir akışkanlık zamanı. Benimle kalın, size bahsettiğim Altın Çağ’ı ve sizlerin de onun her parçası olmanızı garantileyeyim. Giderseniz, diğerleri sizi ele geçirecek Karanlık ve düzensizlik gelecek. Hangisini tercih ederdiniz?"</p>

  <p class="calibre1">Luke gülümsedi.</p>

  <p class="calibre1">"İşittiğim zaman iyi bir satıcıyı anlarım," dedi. “Birkaç seçeneğe indirge. Sonra seçimi kendilerinin yaptığını düşündür."</p>

  <p class="calibre1">Coral omzumu sıktı.</p>

  <p class="calibre1">"Gidiyoruz," dedim.</p>

  <p class="calibre1">"Pekala," dedi İmge. “Bana nereye gitmek istediğinizi söyle, hepinizi oraya göndereyim."</p>

  <p class="calibre1">"Hepimizi değil," dedi Luke aniden. “Yalnızca onları."</p>

  <p class="calibre1">"Anlamıyorum. Ya sen?"</p>

  <p class="calibre1">Luke hançerini çekti ve avcunu kesti. İlerledi, yanımda durdu, elini Desen’in üzerine uzattı.</p>

  <p class="calibre1">"Gidersek, ancak üçümüz hedefe varırız," dedi, “o da varırsak. Sen arkadaşlarımı naklederken, ben burada kalıp sana arkadaşlık edeceğim."</p>

  <p class="calibre1">"Bunu tatminkar bir biçimde yaptığımı nereden anlayacaksın?"</p>

  <p class="calibre1">"Güzel soru," dedi. “Merle, üzerinde bir deste Koz Kartı var mı?"</p>

  <p class="calibre1">"Evet."</p>

  <p class="calibre1">Kartları çıkardım ve gösterdim.</p>

  <p class="calibre1">"Benim kartım duruyor mu?"</p>

  <p class="calibre1">"Son baktığımda duruyordu."</p>

  <p class="calibre1">"O zaman çıkar ve hazır et. Yola çıkmadan önce bir sonraki hareketini planla. Gideceğin yere varıncaya kadar benimle iletişim halinde kal."</p>

  <p class="calibre1">"Ya sen, Luke? Sonsuza dek Düzen’e kanlı bir tehdit olarak burada oturamazsın. Yalnızca geçici bir mücadele olur. Eninde sonunda yerinden ayrılman gerekir ve bunu yaptığında..."</p>

  <p class="calibre1">"Destende hâlâ tuhaf kartlar var mı?"</p>

  <p class="calibre1">"Ne demek istiyorsun?"</p>

  <p class="calibre1">"Bir zaman Kıyametin Koz Kartları olarak adlandırdıklarından."</p>

  <p class="calibre1">Kartları karıştırdım. Çoğu destenin dibindeydi.</p>

  <p class="calibre1">"Evet," dedim. “Çok güzel çizilmişler. Onları atamazdım."</p>

  <p class="calibre1">"Gerçekten öyle mi düşünüyorsun?"</p>

  <p class="calibre1">"Evet. Bu kadar güzel şeyler yap, sana Amber’de bir sergi açayım."</p>

  <p class="calibre1">"Ciddi misin? Sırf arkadaşın olduğum için!"</p>

  <p class="calibre1">Desen İmgesi bir homurtu çıkardı.</p>

  <p class="calibre1">"Herkes sanat eleştirmeni oldu," dedi Luke. “Tamam. Bütün Kıyametin Koz Kartlarını çek."</p>

  <p class="calibre1">Yaptım.</p>

  <p class="calibre1">"Onları biraz karıştır. Yüzlerini aşağıda tut, lütfen."</p>

  <p class="calibre1">"Tamam."</p>

  <p class="calibre1">"Yelpaze gibi aç."</p>

  <p class="calibre1">Öne eğildi, bir kart seçti.</p>

  <p class="calibre1">"Tamam," dedi. “İşimin başındayım. Hazır olduğunda, ona sizi nereye götüreceğini söyle. İletişimi kesme. Hey, Desen, ben de buzlu çay istiyorum."</p>

  <p class="calibre1">Sağ ayağının yanında buğulu bir bardak belirdi. Luke eğildi, bardağı aldı ve yudumladı.</p>

  <p class="calibre1">"Teşekkürler."</p>

  <p class="calibre1">"Luke," dedi Nayda, “neler olup bittiğini anlamıyorum. Sana ne olacak?"</p>

  <p class="calibre1">"Fazla bir şey değil," diye yanıt verdi. “Benim için ağlama, iblis kadın. Seninle daha sonra görüşeceğiz."</p>

  <p class="calibre1">Bana baktı ve tek kaşını kaldırdı.</p>

  <p class="calibre1">"Bizi Jidrash’a gönder," dedim, “Kashfa’da. Sarayla kilise arasındaki açıklığa."</p>

  <p class="calibre1">Luke’un Koz Kartını nemli sol elimde, mırıldanan çubuklunun yanında tuttum. Luke, “Onu işittin," derken, kartın soğuduğunu hissettim.</p>

  <p class="calibre1">Ve dünya sarmal oldu, açıldı ve Jidrash’ta serin, rüzgarlı bir sabahtı. Koz Kartından Luke’a baktım. Yüzükte kanal ardına kanal açtım.</p>

  <p class="calibre1">"Dalt, seni burada bıraksam daha iyi," dedim. “Seni de, Nayda."</p>

  <p class="calibre1">"Hayır," dedi iri yarı adam. Tam o sırada Nayda, “Bir dakika bekle," dedi.</p>

  <p class="calibre1">"İkiniz de artık resimden çıktınız," diye açıkladım. “İki taraf da peşinizde değil. Ama Coral’ı güvenli bir yere götürmeliyim. Kendimi de."</p>

  <p class="calibre1">"Sen eylem odağısın," dedi Nayda “ve sana yardım ederek Luke’a yardım etmiş olurum. Beni de götür."</p>

  <p class="calibre1">"Ben de böyle hissediyorum," dedi Dalt. “Luke’a hâlâ büyük borcum var."</p>

  <p class="calibre1">"Tamam," dedim. “Hey, Luke! Bütün bunları duydun mu?"</p>

  <p class="calibre1">"Evet," dedi. “O zaman işimize baksak iyi olacak. Lanet olsun! Döktüm."</p>

  <p class="calibre1">Koz Kartı karardı.</p>

  <p class="calibre1">İntikam meleklerini, ateşten dilleri, şimşekleri ya da toprağın yarılmasını beklemedim. Hepimizi hemen Desenin nüfuz alanından çıkardım.</p>

  <p class="calibre1">Büyük ağacın altındaki yeşil otların üzerine yayıldım. Sis kümeleri sürüklenip geçiyordu. Altımda babamın Desen’i kıvılcımlanıyordu. Jurt bağdaş kurmuş, arabanın kaputunun üzerinde oturuyordu. Kılıcı dizlerindeydi. Biz belirince yere sıçradı. Corwin görünürlerde yoktu.</p>

  <p class="calibre1">"Neler oluyor?" diye sordu Jurt bana.</p>

  <p class="calibre1">"Dayak yedim, kovalandım, itilip kakıldım. Zihnim yok olana kadar burada uzanıp sise bakacağım," dedim. “Coral, Nayda ve Dalt ile tanış. Hikayelerini dinle, kendininkini anlat, Jurt. Çok iyi, özel görüntüleri olmadığı sürece dünyanın sonu gelse bile uyandırma beni."</p>

  <p class="calibre1">Solan gitar ve Sara K’nin uzak sesi eşliğinde dediğimi yaptım. Çimenler yumuşacıktı. Sisler beynimde dönüyordu. Siyaha soldu.</p>

  <p class="calibre1">Ve sonra ve sonra... Ve sonra, bayım...</p>

  <p class="calibre1">Yürüyordum. California’da sık sık gittiğim bir alışveriş merkezinde yürüyor, neredeyse süzülüyordum. Çocuk kümeleri, bebekli çiftler, paketler taşıyan kadınlar geçiyordu, sözleri bir müzik dükkanının hoparlörünün gürültüsüyle boğuluyordu.</p>

  <p class="calibre1">Saksı içinde vahalar gölge yapıyor, yemek kokuları süzülüyor, indirim tabelaları vaatlerde bulunuyordu.</p>

  <p class="calibre1">Yürüdüm. Eczanenin yanından. Ayakkabı mağazasının yanından. Şekerci dükkanının yanından...</p>

  <p class="calibre1">Sola dönen dar koridor. Daha önce hiç fark etmemiştim.</p>

  <p class="calibre1">Dönmeli...</p>

  <p class="calibre1">Halı olması tuhaftı ve yüksek şamdanlarda mumlar, aplikler, dar dolapların tepesinde lambalar. Duvarlar yansımalarıyla pırıldıyordu. Arkama baktım.</p>

  <p class="calibre1">Arka yoktu. Alışveriş merkezi yok olmuştu. Koridor o tarafta bir duvarla sona eriyordu. Üzerinde küçük bir duvar halısı asılıydı, üzerinde dokuz şekil bana bakıyordu. Omuzlarımı silktim ve tekrar döndüm.</p>

  <p class="calibre1">"Hâlâ büyünden bir şeyler kalmış, dayı," dedim. “İşimize bakalım o zaman."</p>

  <p class="calibre1">Yürüdüm. Şimdi sessizlikte. İleri. Aynaların pırıldadığı yere. Bu yeri uzun zaman önce görmüştüm, hatırlıyordum, ama düzeni -aniden anladım- Amber Şatosu’na has değildi. Tam oradaydı, hafızamın ucunda -bu taraftan geçen genç benliğim, biri eşliğinde- ama o anının bedeli burada kontrol kaybı olurdu, biliyordum. Gönülsüzce imgeyi salıverdim ve dikkatimi solumdaki küçük, oval aynaya çevirdim.</p>

  <p class="calibre1">Gülümsedim. İmgem de öyle. Dilimi çıkardım ve aynı şekilde selamlandım.</p>

  <p class="calibre1">Devam ettim. Ancak birkaç adım sonra imgemin iblis formunda olduğunu fark ettim. Ben insan şeklindeydim.</p>

  <p class="calibre1">Sağımdan yumuşak bir boğaz temizleme sesi geldi. O tarafa döndüğüm zaman, siyah çerçeveli bir eşkenar dörtgenin içinde ağabeyim Mandor’u gördüm.</p>

  <p class="calibre1">"Sevgili oğlum," dedi, “kral öldü. Tahta geçer geçmez çok yaşasın senin saygın kişiliğin. Dünyanın Sonu’nda taç giymek için acele etsen iyi olur. Mücevher’in gelini olsa da, olmasa da."</p>

  <p class="calibre1">"Birkaç küçük sorunla karşılaştık," dedim.</p>

  <p class="calibre1">"Şu anda çözmeye değecek bir şey değil. Saraylar’da bulunman çok daha önemli."</p>

  <p class="calibre1">"Hayır, dostlarım önemli," dedim.</p>

  <p class="calibre1">Dudaklarına bir anlık bir gülümseme dokundu.</p>

  <p class="calibre1">"Dostlarını korumak ve düşmanlarına dilediğini yapmak için ideal bir konumda olacaksın," dedi.</p>

  <p class="calibre1">"Döneceğim," dedim, “kısa süre sonra. Ama taç giymek için değil."</p>

  <p class="calibre1">"Nasıl istersen, Merlin. Arzu edilen buradaki varlığın."</p>

  <p class="calibre1">"Hiçbir söz vermiyorum," dedim.</p>

  <p class="calibre1">Güldü ve ayna boşaldı.</p>

  <p class="calibre1">Döndüm. Yürümeye devam ettim.</p>

  <p class="calibre1">Daha fazla kahkaha. Soldan. Annemden.</p>

  <p class="calibre1">Çiçek oymalı kırmızı bir çerçeveden bana bakıyordu. Yüz hatlarında çok alaycı bir ifade vardı.</p>

  <p class="calibre1">"Onu Çukur’da ara!" dedi. “Onu Çukur’da ara!"</p>

  <p class="calibre1">Geçtim, kahkahası arkamda devam etti.</p>

  <p class="calibre1">"Hsst!"</p>

  <p class="calibre1">Sağımda, yeşil çerçeveli uzun, dar bir ayna.</p>

  <p class="calibre1">"Merlin Effendiss," dedi. “Aradımss, ama hayalet ışık bu taraftan geçmediss."</p>

  <p class="calibre1">"Teşekkürler, Glait. Lütfen izlemeye devam et."</p>

  <p class="calibre1">"Evetss. Bir gece yine sıcak bir yerde oturmalıyıss, ssüt içmeliyiss ve esski günlerden bahssetmeliyiss!"</p>

  <p class="calibre1">"Bu güzel olur. Evet, yapmalıyız bunu. Daha büyük bir şey tarafından yenmezsek."</p>

  <p class="calibre1">"S-s-s-s-s!"</p>

  <p class="calibre1">Bu kahkaha olabilir miydi?</p>

  <p class="calibre1">"İyi avlar, Glait."</p>

  <p class="calibre1">"Evetss. S-s-s!"</p>

  <p class="calibre1">...Ve devam. Yürüdüm.</p>

  <p class="calibre1">"Amber’in oğlu. Çubukluyu takan..." soldaki gölgeli bir nişten.</p>

  <p class="calibre1">Durdum ve baktım. Çerçeve beyaz, cam griydi. İçeride hiç karşılaşmadığım bir adam vardı. Gömleği siyahtı ve boynunda açıktı. Kahverengi deri yelek giyiyordu, saçları koyu sarıydı, gözleri belki yeşildi.</p>

  <p class="calibre1">"Evet?"</p>

  <p class="calibre1">"Amber’de bir çubuklu saklanmıştı," dedi, “senin bulman için. Büyük güçlere sahip. Aynı zamanda, onu takanın belli koşullar altında belli şekilde davranması için bir dizi büyü taşıyor."</p>

  <p class="calibre1">"Bundan şüphelenmiştim," dedim. “Ne yapmak üzere hazırlanmış?"</p>

  <p class="calibre1">"Daha önce Kaos Kralı Swayhill tarafından takılıyordu. Seçilen halefi tahta çıkmaya, belli bir şekilde davranmaya ve belli insanların önerilerine uymaya zorlayacak."</p>

  <p class="calibre1">"Onlar kim peki?"</p>

  <p class="calibre1">"Kahkaha atan ve 'Onu Çukur’da ara,' diye haykıran kadın. Senin geri dönmeni isteyen siyahlı adam."</p>

  <p class="calibre1">"Dara ve Mandor. Bu büyüleri çubukluya onlar mı yaptı?"</p>

  <p class="calibre1">"Evet öyle. Ve adam senin bulabilmen için bıraktı."</p>

  <p class="calibre1">"Yüzükten şimdi vazgeçmek istemem," dedim, “tam da faydalı olurken. Büyüleri kaldırmanın yolu var mı?"</p>

  <p class="calibre1">"Elbette. Ama senin için fark etmez."</p>

  <p class="calibre1">"Neden?"</p>

  <p class="calibre1">"Taktığın yüzük bahsettiğim yüzük değil."</p>

  <p class="calibre1">"Anlamıyorum."</p>

  <p class="calibre1">"Anlayacaksın. Asla korkma."</p>

  <p class="calibre1">"Sen kimsin, bayım?"</p>

  <p class="calibre1">"Adım Delwin ve asla karşılaşmayabiliriz. Bazı kadim güçler serbest kalmazsa, elbette."</p>

  <p class="calibre1">Elini kaldırdı ve onun da bir çubuklu takmakta olduğunu gördüm. Onu bana doğru uzattı.</p>

  <p class="calibre1">"Yüzüğünü benimkine dokundur," diye emretti. “O zaman seni bana getirmesi emredilebilir."</p>

  <p class="calibre1">Benimkini kaldırdım ve cama doğru uzattım. Dokundukları anda bir ışık parıltısı oluştu ve Delwin yok oldu.</p>

  <p class="calibre1">Kolumu indirdim. Yürümeye devam ettim. Bir dürtüyle bir çekmece dolabının önünde durdum ve çekmecesini açtım.</p>

  <p class="calibre1">Bakakaldım. Anlaşılan bu yerin önüne geçmenin yolu yoktu. Çekmecede babamın küçük mabedinin minyatür bir kopyası vardı. Minik, renkli döşeme taşları, ufacık, yanan mumlar, hatta sunağın üzerinde oyuncak boyunda bir Grayswandir.</p>

  <p class="calibre1">"Yanıt önünde duruyor, sevgili dostum," dedi tanıdığım, ama bilmediğim, gırtlaktan gelen bir ses.</p>

  <p class="calibre1">Bakışlarımı, dolabın üzerinde asılı durduğunu fark etmediğim lavanta çerçeveli aynaya kaldırdım. İçindeki hanımefendinin uzun, kömür karası saçları vardı ve gözleri o kadar siyahtı ki, gözbebeklerinin nerede bittiğini, irislerin nerede başladığını seçemiyordum. Teni çok solgundu, belki de pembe göz farı ve dudak boyasıyla vurgulandığı için. O gözler...</p>

  <p class="calibre1">"Rhanda!" dedim.</p>

  <p class="calibre1">"Hatırlıyorsun! Beni hatırlıyorsun!"</p>

  <p class="calibre1">"...ve kemik dansı oyunu günlerimizi," dedim. “Yetişkin ve çok güzelsin. Bir süre önce seni düşündüm."</p>

  <p class="calibre1">"Uyurken bakışının dokunuşunu hissettim, Merlin’im. Bu şekilde ayrıldığımız için üzgünüm, ama ebeveynlerim..."</p>

  <p class="calibre1">"Anlıyorum," dedim. “Benim iblis ya da vampir olduğumu düşünüyorlardı."</p>

  <p class="calibre1">"Evet." Solgun elini aynadan uzattı, benim elimi tuttu, kendine çekti. Aynanın içinde, elimi dudaklarına bastırdı. Soğuktular. “Senin türünden olmayan adamların ve kadınların oğulları ve kızlarıyla dostluk etmemi tercih ediyorlardı."</p>

  <p class="calibre1">Gülümsediği zaman, sivri dişlerini gördüm. Çocukluğunda belli değildiler.</p>

  <p class="calibre1">"Tanrılar! İnsan görünüyorsun!" dedi. “Bir gün gel, beni Yabanormanı’nda ziyaret et!"</p>

  <p class="calibre1">Bir dürtüyle öne eğildim. Dudaklarımız aynanın içinde birleşti. O her neyse, dost olmuştuk.</p>

  <p class="calibre1">"Yanıt," diye tekrarladı, “önünde duruyor. Beni görmeye gel!"</p>

  <p class="calibre1">Ayna kızardı ve Rhanda yok oldu. Çekmecenin içindeki mabet değişmeden duruyordu. Çekmeceyi kapattım ve döndüm.</p>

  <p class="calibre1">Yürüdüm. Solda aynalar. Sağda aynalar. İçlerinde yalnız ben.</p>

  <p class="calibre1">Sonra...</p>

  <p class="calibre1">"Vay vay, yeğenim. Kafan mı karıştı?"</p>

  <p class="calibre1">"Her zamanki gibi."</p>

  <p class="calibre1">"Seni suçladığımı söyleyemem."</p>

  <p class="calibre1">Gözleri alaycı ve bilgeydi, saçları kız kardeşi Fiona’nın ve merhum erkek kardeşi Brand’inki gibi kızıldı. Ya da Luke’unki gibi.</p>

  <p class="calibre1">"Bleys," dedim, “ne haltlar dönüyor."</p>

  <p class="calibre1">"Delwin’in mesajının geri kalanını ben ileteceğim," dedi, cebine uzanıp elini uzatarak. “Al."</p>

  <p class="calibre1">Aynaya uzandım ve aldım. Parmağımdakine benzer bir başka çubukluydu.</p>

  <p class="calibre1">"Delwin’in bahsettiği bu," dedi. “Onu asla takmamalısın"</p>

  <p class="calibre1">Yüzüğü bir süre inceledim.</p>

  <p class="calibre1">"Bununla ne yapacağım?" diye sordum.</p>

  <p class="calibre1">"Cebine koy. Bir noktada aklına bir kullanım şekli gelebilir."</p>

  <p class="calibre1">"Onu nereden buldun?"</p>

  <p class="calibre1">"Mandor onu yerine bıraktıktan sonra, şimdi taktığınla değiştirdim."</p>

  <p class="calibre1">"Kaç tane var bunlardan?"</p>

  <p class="calibre1">"Dokuz," diye yanıt verdi.</p>

  <p class="calibre1">"Herhalde bunlar hakkında her şeyi biliyorsundur."</p>

  <p class="calibre1">"Çoğu kişiden çok biliyorum."</p>

  <p class="calibre1">"Bu zor olmamalı. Herhalde babamın nerede olduğunu bilmiyorsundur, değil mi?"</p>

  <p class="calibre1">"Hayır. Ama sen biliyorsun. Kanlı zevkleri olan hanım arkadaşın sana söyledi."</p>

  <p class="calibre1">"Bilmeceler," dedim.</p>

  <p class="calibre1">"Hiç yanıt olmamasına yeğdir," diye karşılık verdi.</p>

  <p class="calibre1">Sonra o gitti ve ben yürümeye devam ettim. Bir süre sonra, bu da gitti.</p>

  <p class="calibre1">Süzüldüm. Siyah. Güzel. Çok güzel...</p>

  <p class="calibre1">Bir parça ışık kirpiklerimden sızdı. Gözlerimi yine kapattım. Ama gök gürültüsü yuvarlandı ve az sonra ışık yine içeri sızdı.</p>

  <p class="calibre1">Kahverengi içinde siyah çizgiler, boynuzlu yarıklar, eğrelti otlu ormanlar...</p>

  <p class="calibre1">Bir süre sonra algıları değerlendiren yetiler uyandı ve bir ağacın iki kökünün arasındaki çatlak toprağa bakarak yan yatmakta olduğuma işaret etti. Manzara orada burada ot kümeleriyle beneklenmişti.</p>

  <p class="calibre1">...Ve bakmaya devam ettim, bir şimşeğin ani aydınlığını hemen bir gök gürültüsü takip etti. Toprak bununla ürperir gibi oldu. Bir ağacın yapraklarına, bir arabanın kaputuna düşen damlaların sesini duydum. Bakışlarımın vadisini aşan en büyük çatlağa bakmaya devam ettim.</p>

  <p class="calibre1">...Ve bildiğimi fark ettim.</p>

  <p class="calibre1">Bu uyanışın sersem bilgisiydi. Duygunun kaynakları hâlâ uyuşuktu. Uzakta, tanıdık birilerinin alçak sesle konuştuğunu duyabiliyordum. Aynı zamanda, porselene çarpan çatal bıçak sesleri duyuyordum. Midem birazdan uyanacaktı, biliyordum ve onlara katılacaktım. Şimdilik, burada pelerine sarınmış, yatmak, hafif yağmuru dinlemek ve bilmek çok hoştu...</p>

  <p class="calibre1">Mikro-dünyama ve karanlık vadisine döndüm...</p>

  <p class="calibre1">Yer yine sarsıldı, bu sefer gök gürültüsü ve yıldırım eşliği olmadan. Ve sarsılmaya devam etti. Bu beni sinirlendirdi, çünkü dostlarımı ve akrabalarımı rahatsız ediyor, seslerinin alamı gibi bir şeyle yükselmesine sebep oluyordu. Aynı zamanda, ben yalnızca dalmak ve yeni edindiğim bilginin tadını çıkarmak isterken uykudaki bir California refleksini harekete geçiriyordu.</p>

  <p class="calibre1">"Merlin, uyanık mısın?"</p>

  <p class="calibre1">"Evet," dedim. Aniden doğrulup oturdum, gözlerimi çabucak ovaladım ve ellerimi saçlarımdan geçirdim.</p>

  <p class="calibre1">Omzumu sarsan, yanımda diz çöken babamın hayaletiydi.</p>

  <p class="calibre1">"Bir sorunumuz var gibi," dedi, “aşırı dallanıp budaklanabilir."</p>

  <p class="calibre1">Arkasında duran Jurt başını defalarca salladı. Zemin bir kez daha sarsıldı, dallar ve yapraklar çevremizde yağdı, küçük taşlar dans etti, toz kalktı, sisler çalkalandı. Luke, Dalt, Coral ve Nayda’nın çevresinde oturmuş, yemek yedikleri ağır, kırmızı-beyaz örtünün yakınlarında bir tabağın kırıldığını duydum.</p>

  <p class="calibre1">Dolandığım pelerinden kurtuldum ve ayağa kalktım. Ben uyurken birinin çizmelerimi çıkarmış olduğunu fark ettim. Onları yeniden giydim. Bir başka sarsıntı daha oldu, destek için ağaca yaslandım.</p>

  <p class="calibre1">"Sorun bu mu?" dedim. “Yoksa onu yemeye hazırlanan daha büyük bir şey mi?"</p>

  <p class="calibre1">Bana şaşkınlıkla baktı. Sonra, “Desen’i çizerken," dedi, “bu bölgede bir fay hattı olduğunu ya da bir gün böyle bir şeyin olacağını bilmemin yolu yoktu. Bu şoklar Desen’i çatlatacak olursa, işimiz biter. Birçok açıdan. Anladığım kadarıyla taktığın şu çubuklu, muazzam enerjiler çekebiliyor. Onu kullanarak bu şeyi dağıtmanın yolu var mı?"</p>

  <p class="calibre1">"Bilmiyorum," dedim. “Hiç böyle bir şey denememiştim."</p>

  <p class="calibre1">"Hemen öğren, olmaz mı?" dedi.</p>

  <p class="calibre1">Ama zihnimi çoktan dişlilerin çevresinde döndürmeye, her birine dokunarak hayata çağırmaya başlamıştım bile. Sonra en çok enerjiye sahip olanı yakaladım; hızla çektim, kendimi, bedenimi ve zihnimi enerjisiyle doldurdum. Ateşleme tamamlanmış, makine boşta, ben sürücü koltuğunda, vitese geçirdim ve çubukludan gelen güç hattını yere çevirdim.</p>

  <p class="calibre1">Uzun süre uzandım, keşfedeceğim herhangi bir şey için öznele dönüşüm sondası aradım.</p>

  <p class="calibre1">...Kumsaldan okyanusa yüzmek -dalgalar karnımı, göğsümü gıdıklıyor- ayak parmaklarımla kayaları, yosun kümelerini hissediyorum... Zaman zaman bir taş dönüyor, kayıyor, bir başkasına çarpıyor, kayıyor... Dibi gözlerimle göremiyorum.</p>

  <p class="calibre1">Fakat kayaları, kırığı, yapısını ve hareketini, dip tamamen aydınlatılmış gibi açıkça görüyorum.</p>

  <p class="calibre1">Şimdi tabakaların içinde ileriyi yokluyorum, yokluyorum, bir el fenerinin ışığı gibi yumuşak tek bir ayak parmağı kayalık yüzeyler boyunca kayıyor, bir tabakanın bir diğeri üzerindeki basınçlarını sınıyor, toprağın altındaki dağların dengesel öpücüklerini, ağır hareketlerinin dağların oluşmasına kaymasını, gizli yerlerin en karanlığındaki mineralleri okşayan el.</p>

  <p class="calibre1">Taş kayıyor. Bedenim takip ediyor...</p>

  <p class="calibre1">Kayan geçidi takip ederek dalıyorum. Isı yayarak, kayaları çatlatarak, yeni yollar açarak hızla ilerliyorum, dışarıya doğru, dışarıya doğru... Bu taraftan geliyor. Bir taş duvarı aşıyorum, sonra bir daha. Bir daha. Onu saptırmanın yolunun bu olduğundan emin değilim, ama nasıl deneyeceğimi bildiğim tek yol. O yoldan git! Lanet olsun! Şu yoldan. İki kanala daha uzanıyorum, üçüncüye, dördüncüye...</p>

  <p class="calibre1">Yerin içinde hafif bir titreme vardı. Bir kanal daha açtım.</p>

  <p class="calibre1">Sondamın içinde, kayalar suların altında istikrar kazandı. Kısa süre sonra yerin titremesi durdu.</p>

  <p class="calibre1">Kaymanın ilk başladığını hissettiğim yere döndüm. Artık istikrarlıydı, ama hâlâ gergindi. Dikkatle, dikkatle yokla. Bir vektör tanımla. Takip et. Orijinal basıncın geldiği yere doğru takip et. Ama hayır. Bu nokta yalnızca vektörlerin birleşim yeri. Onları izle.</p>

  <p class="calibre1">Yine. Daha fazla kesişim. Onları izle. Daha fazla kanala uzan. Sinir sistemi kadar girift tüm basınç yapısı tanımlanmalı.</p>

  <p class="calibre1">Ağacını aklımda tutmalıyım.</p>

  <p class="calibre1">Bir tabaka daha. Olası olmayabilir. Topografik dallarımda sonsuzlukla flört ediyor olabilirim. Çerçeveyi dondur. Sorunu basitleştir. Üçüncü zamanın ötesindeki her şeyi görmezden gel. Bir sonraki kesişimi bul. Bazı ilmekler var. Güzel. Ve bir plaka söz konusu. Daha iyi.</p>

  <p class="calibre1">Bir sıçrayış daha dene. Faydasız. Kapsanamayacak kadar büyük bir resim. Üçüncü zamanınkilerden kurtul.</p>

  <p class="calibre1">Evet.</p>

  <p class="calibre1">Böylece genel hatları çizildi. Aktarım vektörleri basitçe belirlendi. Plakaya dön, neredeyse. Uygulanan basınç uzanan basıncın tamamından az. Neden? İkinci vektör boyunca ek girdi noktası, bu vadinin yırtma kuvvetlerini yeniden yönlendiriyor.</p>

  <p class="calibre1">"Merlin? Sen iyi misin?"</p>

  <p class="calibre1">"Beni bırak," diye yanıt verdiğini duydum sesimin.</p>

  <p class="calibre1">Sonra uzan, güç ekle, içeri, yokla, aktarım işareti...</p>

  <p class="calibre1">Önümde gördüğüm bir Logrus mu?</p>

  <p class="calibre1">Üç kanal daha açtım, alana odaklandım, onu ısıtmaya başladım.</p>

  <p class="calibre1">Kısa süre sonra kayalar çatlamaya başladı, ama biraz sonra eridiler. Yeni yarattığım magma kırık hatlarına aktı. Daha önce depreme sebep olan gücün kaynaklandığı yerde boş bir alan oluştu.</p>

  <p class="calibre1">Geri.</p>

  <p class="calibre1">Uzantılarımı çektim, çubukluyu kapattım.</p>

  <p class="calibre1">"Ne yaptın?" diye sordu bana.</p>

  <p class="calibre1">"Logrus’un yeraltı gerginlikleriyle uğraştığı bir yer buldum," dedim “ve o yeri yok ettim. Artık orada küçük bir mağara var. Yıkılırsa basıncı daha da azaltabilir."</p>

  <p class="calibre1">"Demek onu stabilize ettin?"</p>

  <p class="calibre1">"En azından şimdilik. Logrus’un sınırlarını bilmiyorum, ama bu yere ulaşmak için yeni bir yol bulması gerekecek. Sonra, onu sınamak zorunda kalacak. Ve şu anda Desen’i gözlemekle meşgulse, bu onu yavaşlatabilir."</p>

  <p class="calibre1">"Demek bize zaman kazandırdın," dedi. “Elbette, şimdi de bize karşı Desen harekete geçebilir."</p>

  <p class="calibre1">"Olabilir," dedim. “İki güce karşı güvende olabilmeleri için herkesi buraya getirdim."</p>

  <p class="calibre1">"Görünüşe göre kazancı risk almaya değer kılmışsın."</p>

  <p class="calibre1">"Tamam," dedim. “Sanırım onlara endişelenecek başka şeyler verme zamanı geldi."</p>

  <p class="calibre1">"Örneğin?"</p>

  <p class="calibre1">Ona, babamın Desen hayaletine, bu yerin koruyucusuna baktım.</p>

  <p class="calibre1">"Et ve kandan benzerinin nerede olduğunu biliyorum," dedim “ve onu serbest bırakacağım."</p>

  <p class="calibre1">Bir ışık parıltısı oldu. Ani bir rüzgar düşmüş yaprakları havalandırdı, sisleri kıpırdattı.</p>

  <p class="calibre1">"Sana eşlik etmeliyim," dedi.</p>

  <p class="calibre1">"Neden?"</p>

  <p class="calibre1">"Ona özel bir ilgi besliyorum, elbette."</p>

  <p class="calibre1">"Tamam."</p>

  <p class="calibre1">Çevremizde gök gürültüsü patladı, sisler yeni bir rüzgarla aralandı.</p>

  <p class="calibre1">O sırada Jurt yanımıza yaklaştı.</p>

  <p class="calibre1">"Sanırım başladı," dedi.</p>

  <p class="calibre1">"Ne?" diye sordum.</p>

  <p class="calibre1">"Güçlerin düellosu," dedi. “Uzun zamandır Desen öndeydi. Ama Luke ona zarar verdiği ve sen Mücevher’in gelinini kaçırdığın zaman, bu onu Logrus’a göre, çağlardır olduğundan daha zayıf kılmış olmalı. Bu yüzden Logrus saldırmaya karar verdi ve bu Desen’e zarar vermek için küçük bir mola verdi."</p>

  <p class="calibre1">"Logrus yalnızca bizi sınamıyorsa," dedim “ve bu yalnızca bir fırtınaysa."</p>

  <p class="calibre1">O konuşurken hafif bir yağmur başlamıştı.</p>

  <p class="calibre1">"Buraya geldim çünkü mücadele başlayacak olursa ikisinin de dokunmayacağı tek yer olduğunu düşündüm," diye devam etti Jurt. “Bu tarafa bir darbe indirmek için ikisinin de asıl saldırı ya da savunmasından enerji ayıracağını düşünmemiştim."</p>

  <p class="calibre1">"Bu mantık hâlâ geçerli olabilir," dedim.</p>

  <p class="calibre1">"Bir kereliğine kazanan yanda olmak istiyorum," dedi.</p>

  <p class="calibre1">"Doğru ya da yanlışa aldırdığımı sanmıyorum. Bunlar çok tartışmaya açık şeyler. Bir kerecik, kazanan adamların yanında olmak istiyorum. Ne düşünüyorsun, Merle? Ne yapacaksın?"</p>

  <p class="calibre1">"Buradaki Corwin ve ben Saraylar’a gidiyoruz ve babamı serbest bırakacağız," dedim. “Sonra çözülmesi gereken her ne varsa çözeceğiz ve sonsuza dek mutlu yaşayacağız. Nasıl olduğunu bilirsin."</p>

  <p class="calibre1">Başını iki yana salladı.</p>

  <p class="calibre1">"Aptallık mı ediyorsun, yoksa özgüveninin temeli var mı, hiç anlayamadım. Ama aptal olduğuna karar verdiğim her seferinde, bana pahalıya mal oldu." Karanlık gökyüzüne baktı, alnına düşen yağmur damlalarını sildi. “Çok kararsızım," dedi, "ama hâlâ Kaos Kralı olabilirsin."</p>

  <p class="calibre1">"Hayır," dedim.</p>

  <p class="calibre1">"...Ve Güçlerle özel bir ilişkin var."</p>

  <p class="calibre1">"Varsa, bunu kendim de anlamıyorum."</p>

  <p class="calibre1">"Fark etmez," dedi. “Hâlâ seninleyim."</p>

  <p class="calibre1">Diğerlerinin yanına gittim, Coral’a sarıldım.</p>

  <p class="calibre1">"Saraylar’a dönmeliyim," dedim. “Desen’i koruyun. Döneceğiz."</p>

  <p class="calibre1">Gökyüzü üç parlak şimşekle aydınlandı. Rüzgar ağacı sarstı.</p>

  <p class="calibre1">Döndüm ve havanın ortasında bir kapı yarattım. Corwin’in hayaleti ve ben onun içinden geçtik.</p>
</body>
</html>
