<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 11</b></span></h2>

  <p class="calibre1">Bill’in yolu takip etmek zorunda kaldığı çoğu yerde ben tarlalardan gittiğim için çok geride kalmadım. Ben yaklaştığım zaman, güneybatıya işaret eden Ed ile konuşuyordu.</p>

  <p class="calibre1">Ben inerken Ed Davul’u inceledi.</p>

  <p class="calibre1">"Güzel at," dedi.</p>

  <p class="calibre1">"Teşekkürler."</p>

  <p class="calibre1">"Yoktun."</p>

  <p class="calibre1">"Evet."</p>

  <p class="calibre1">El sıkıştık.</p>

  <p class="calibre1">"Seni yine görmek güzel. Bill’e o ressamın ne kadar kaldığını bilmediğimi söylüyordum. Hava kararınca gideceğini düşündüm ve fazla dikkat etmedim. Şimdi, eğer gerçekten sana ait bir şey arıyorsa ve yaprak yığınını biliyorsa, hâlâ orada olabilir. İstersen tüfeğimi alıp seninle geleyim."</p>

  <p class="calibre1">"Hayır," dedim, “teşekkürler. Kim olduğunu bildiğimi sanıyorum. Tüfeğe gerek olmayacak. Yalnızca gidip çevreyi yoklarım."</p>

  <p class="calibre1">"Tamam," dedi. “Sizinle gelip yardım edeyim."</p>

  <p class="calibre1">"Bunu yapmak zorunda değilsin," dedim.</p>

  <p class="calibre1">"Ya atın? Ona su ve yiyecek bir şeyler versem, biraz temizlesem?"</p>

  <p class="calibre1">"Eminim minnettar olur. Ben olsam olurdum."</p>

  <p class="calibre1">"Adı ne?"</p>

  <p class="calibre1">"Davul."</p>

  <p class="calibre1">Davul’a yaklaştı ve onunla dostluk kurmaya çalıştı.</p>

  <p class="calibre1">"Tamam," dedi. “Bir süre ahırda olacağım. Bir şeye ihtiyacınız olursa seslenin."</p>

  <p class="calibre1">"Teşekkürler."</p>

  <p class="calibre1">Bill'in arabasındaki aletleri aldım, o elektrikli feneri aldı ve Ed’in biraz önce işaret ettiği, güneybatıdaki yere götürdü.</p>

  <p class="calibre1">Bir tarlayı geçerken, yığını arayan Bill’in ışığını takip ettim.</p>

  <p class="calibre1">Bir yığının kalıntıları gibi görünen şeyi görünce gayrı ihtiyari derin bir nefes aldım. Nasıl dağıldığına bakılırsa, birisi onu bulmuştu. Bir kamyondan döküldüğünde böyle dağınık görünmezdi.</p>

  <p class="calibre1">Yine de... birisinin aramış olduğu gerçeği aradığı şeyi bulduğu anlamına gelmiyordu.</p>

  <p class="calibre1">"Ne düşünüyorsun?" dedi Bill.</p>

  <p class="calibre1">"Bilmiyorum," dedim ona. Aletleri indirip görünürdeki en büyük yığına yaklaştım. “Buraya biraz ışık ver."</p>

  <p class="calibre1">Yığından kalanı taradım, sonra bir tırpan aldım ve dağıtmaya başladım. Her keseği kırdım ve yere yaydım, tırpanın dişlerinden geçirdim. Bir süre sonra, Bill feneri iyi bir açıyla koydu ve bana yardım etmeye geldi.</p>

  <p class="calibre1">"İçimde tuhaf bir duygu var..." dedi.</p>

  <p class="calibre1">"Benim de."</p>

  <p class="calibre1">"... çok geç kalmış olabiliriz."</p>

  <p class="calibre1">Ufalamaya ve yaymaya, ufalamaya ve yaymaya devam ettik...</p>

  <p class="calibre1">Tanıdık bir varlığın karıncalanmasını hissettim. Doğruldum ve bekledim. Birkaç saniye sonra iletişim geldi.</p>

  <p class="calibre1">"Corwin!"</p>

  <p class="calibre1">"Buradayım, Gerard."</p>

  <p class="calibre1">"Ne dedin?" dedi Bili,</p>

  <p class="calibre1">Elimi kaldırıp onu susturdum ve dikkatimi Gerard’a verdim. Büyük kılıcına yaslanmış, Desen’in parlak başlangıç noktasında, gölgede duruyordu.</p>

  <p class="calibre1">"Haklıymışsın," dedi. “Brand biraz önce burada ortaya çıktı. Nasıl içeri girdiğinden emin değilim. Şuradan, soldaki gölgelerden çıktı." İşaret etti. “Bir an bana baktı, sonra döndü ve geriye yürüdü. Ona seslendiğim zaman yanıt vermedi. Bu yüzden feneri çevirdim, ama görünürlerde yoktu. Yok oldu. Şimdi ne yapmamı istiyorsun?"</p>

  <p class="calibre1">"Hüküm Mücevheri’ni takmış mıydı?"</p>

  <p class="calibre1">"Bilemiyorum. Onu bu kötü ışıkta, yalnızca bir anlığına gördüm."</p>

  <p class="calibre1">"Rebma’daki Desen’i gözetliyorlar mı?"</p>

  <p class="calibre1">"Evet. Llewella onları uyardı."</p>

  <p class="calibre1">"Güzel. O zaman nöbet tutmaya devam et. Yine iletişim kuracağım."</p>

  <p class="calibre1">"Tamam. Corwin, daha önce olanlar hakkında..."</p>

  <p class="calibre1">"Unut onu."</p>

  <p class="calibre1">"Teşekkürler. O Ganelon sıkı bir adam."</p>

  <p class="calibre1">"Öyledir," dedim. “Uyanık kal."</p>

  <p class="calibre1">Ben iletişimi gevşetirken imgesi soldu, ama o sırada tuhaf bir şey oldu. İletişim duygusu, yol benimle kaldı, hedefsiz, açık, herhangi bir kanala ayarlanmamış, açık bir radyo gibi.</p>

  <p class="calibre1">Bili bana tuhaf tuhaf bakıyordu.</p>

  <p class="calibre1">"Cari, neler oluyor?"</p>

  <p class="calibre1">"Bilmiyorum. Biraz bekle."</p>

  <p class="calibre1">Aniden yine iletişim sağlandı, ama Gerard’la değil. Benim dikkatim o tarafa yoğunlaşmışken bana ulaşmaya çalışıyordu herhalde.</p>

  <p class="calibre1">"Corwin, bu önemli..."</p>

  <p class="calibre1">"Söyle, Fi."</p>

  <p class="calibre1">"Aradığını orada bulamayacaksın. Brand almış."</p>

  <p class="calibre1">"Ben de bundan şüphelenmeye başlamıştım."</p>

  <p class="calibre1">"Onu durdurmalıyız. Senin ne kadarını bildiğini bilmiyorum..."</p>

  <p class="calibre1">"Artık ben de öyle," dedim, “ama Amber’deki ye Rebma’daki Desen’leri izlettiriyorum. Gerard biraz önce Brand’in Amber’dekinde belirdiğini, ama korkup kaçtığını söyledi."</p>

  <p class="calibre1">Küçük, narin yüz hatlarını salladı. Kırmızı bukleleri sıra dışı bir şekilde dağınıktı. Yorgun görünüyordu.</p>

  <p class="calibre1">"Bunun farkındayım," dedi. “Onu gözetim altında tut. Ama başka bir olasılığı unuttun."</p>

  <p class="calibre1">"Hayır," dedim. “Hesaplarıma göre, Tir-na Nog’th’a henüz ulaşılamıyor olmalı..."</p>

  <p class="calibre1">"Benim bahsettiğim o değildi. Birincil Desen’e gidiyor."</p>

  <p class="calibre1">"Mücevher’e ayarlanmak için mi?"</p>

  <p class="calibre1">"İlk kez tamamen yapacak," dedi.</p>

  <p class="calibre1">"Yürümek için, zarar görmüş kısımdan geçmesi gerekecek. Anladığım kadarıyla bu oldukça zor."</p>

  <p class="calibre1">"Demek biliyorsun," dedi. “Güzel. Bu zaman kazandırır. Karanlık bölge onu, bizlerden birini edeceği kadar rahatsız etmez. O karanlıkla anlaşma yaptı. Onu hemen durdurmalıyız."</p>

  <p class="calibre1">"Oraya giden kestirme bir yol biliyor musun?"</p>

  <p class="calibre1">"Evet. Bana gel. Seni oraya götüreyim."</p>

  <p class="calibre1">"Bir dakika. Davul’u yanımda getirmek istiyorum."</p>

  <p class="calibre1">"Ne için?"</p>

  <p class="calibre1">"Bilmek kolay değil. İşte bu yüzden istiyorum."</p>

  <p class="calibre1">"Pekala. O zaman sen beni al. Oradan da kolayca yola çıkabiliriz."</p>

  <p class="calibre1">Elimi uzattım. Bir an sonra, onunkini tutuyordum. Öne adım attı.</p>

  <p class="calibre1">"Tanrım!" dedi Bill, gerileyerek. “Akıl sağlığın konusunda şüphelenmeye başlamıştım, Cari. Ama şimdi benimkinden şüphe duyuyorum. O... O da kartlardan birindeydi, değil mi?"</p>

  <p class="calibre1">"Evet. Bili, bu kız kardeşim Fiona. Fiona, bu Bill Roth, çok iyi bir dostum."</p>

  <p class="calibre1">Fi elini uzattı ve gülümsedi. Ben Davul’u getirmeye giderken onları orada bıraktım. Birkaç dakika sonra Davulla döndüm.</p>

  <p class="calibre1">"Bili," dedim, “zamanını harcadığım için üzgünüm. Aradığımız şeyi erkek kardeşim almış. Şimdi peşinden gideceğiz. Yardım ettiğin için teşekkürler."</p>

  <p class="calibre1">Elini sıktım. “Corwin," dedi. Gülümsedim.</p>

  <p class="calibre1">"Evet, adım bu."</p>

  <p class="calibre1">"Kız kardeşinle konuşuyorduk. Birkaç dakika içinde fazla bir şey öğrenemedim, ama tehlikeli olduğunu biliyorum. Bu yüzden, iyi şanslar. Yine de, bir gün tüm hikayeyi dinlemek isterim."</p>

  <p class="calibre1">"Teşekkürler," dedim. “Dinlemeni sağlamaya çalışacağım."</p>

  <p class="calibre1">Ata bindim, eğildim ve Fiona’yı önüme çektim.</p>

  <p class="calibre1">"İyi geceler, Bay Roth," dedi. Sonra bana, “Yavaş yavaş, tarla boyunca sürmeye başla."</p>

  <p class="calibre1">Dediğini yaptım.</p>

  <p class="calibre1">"Brand onu hançerleyenin sen olduğunu söyledi," dedim, yalnız hissedecek kadar uzaklaşır uzaklaşmaz.</p>

  <p class="calibre1">"Bu doğru."</p>

  <p class="calibre1">"Neden?"</p>

  <p class="calibre1">"Bütün bunları engellemek için."</p>

  <p class="calibre1">"Onunla uzun uzun sohbet ettik. Başta sen, Bleys ve onun gücü ele geçirmek için birlikte plan yaptığınızı söyledi."</p>

  <p class="calibre1">"Bu doğru."</p>

  <p class="calibre1">"Bana, kendi tarafımıza çekmek için Caine’e yaklaştığını, ama Caine’in kabul etmediğini ve Eric ile Julian’a haber verdiğini anlattı. Bu da, sizin tahtı ele geçirmenizi engellemek için kendi gruplarını oluşturmaları ile sonuçlanmış."</p>

  <p class="calibre1">"Temel olarak doğru. Caine’in kendi hırsları vardı -uzun vadeli hırslar- ama yine de hırs. Ama onların peşinden gidecek konumda değildi. Bu yüzden, eğer o kadar yükselemeyecekse, Bleys’tense Eric’e hizmet etmeyi tercih edeceğine karar verdi. Bunu da anlayabiliyorum."</p>

  <p class="calibre1">"Aynı zamanda, üçünüzün kara yolun sonundaki güçlerle, Kaos Sarayları ile bir anlaşmanız olduğunu iddia etti."</p>

  <p class="calibre1">"Evet," dedi, “vardı."</p>

  <p class="calibre1">"Geçmiş zaman kipi kullanıyorsun."</p>

  <p class="calibre1">"Ben ve Bleys açısından, öyle."</p>

  <p class="calibre1">"Brand öyle anlatmıyor."</p>

  <p class="calibre1">"Anlatmaz."</p>

  <p class="calibre1">"Sen ve Bleys’in o ittifakı kullanmaya devam ettiğinizi, ama onun fikir değiştirdiğini söyledi. Bu yüzden, ona karşı çıktığınızı ve onu o kuleye kapattığınızı iddia etti."</p>

  <p class="calibre1">"Neden öldürüp kurtulmamışız?"</p>

  <p class="calibre1">"Pes ediyorum. Sen anlat."</p>

  <p class="calibre1">"Serbest kalmasına izin verilmeyecek kadar tehlikeliydi, ama onu öldüremezdik de, çünkü elinde bir şey vardı, hayati öneme sahip bir şey."</p>

  <p class="calibre1">"Ne?"</p>

  <p class="calibre1">"Dworkin yok olduğundan, birincil Desen’e verdiği zararın nasıl onarılacağını bilen tek kişi Brand’di. Ondan bu bilgiyi almak için çok zamanınız oldu. İnanılmaz kaynakları var."</p>

  <p class="calibre1">"O zaman neden onu hançerledin?"</p>

  <p class="calibre1">"Tekrarlıyorum, bütün bunları engellemek için. Eğer seçim özgür kalması ile ölümü arasında ise, ölmesi daha iyiydi. Desen’in nasıl onarılacağı konusunda şansımıza güvenmek zorunda kalacaktık."</p>

  <p class="calibre1">"Eğer durum buysa, onu geri getirirken neden işbirliği yaptın?"</p>

  <p class="calibre1">"İlk olarak, işbirliği yapmadım. Sizi engellemeye çalışıyordum. Ama sayınız çok fazlaydı ve çok sıkı uğraşıyordunuz. Bana rağmen ona ulaştınız. İkinci olarak, başarılı olmanız durumunda onu öldürebilmek için yakında olmalıydım. Olayların bu şekilde gelişmesi çok kötü."</p>

  <p class="calibre1">"Senin ve Bleys’in ittifak konusunda fikrini değiştirdiğini, ama Brand’in değiştirmediğini mi söylüyorsun?"</p>

  <p class="calibre1">"Evet."</p>

  <p class="calibre1">"Fikrinizi değiştirmeniz taht arzunuzu nasıl etkiledi?"</p>

  <p class="calibre1">"Dışarıdan yardım almadan başarabileceğimizi düşündük."</p>

  <p class="calibre1">"Anlıyorum."</p>

  <p class="calibre1">"Bana inanıyor musun?"</p>

  <p class="calibre1">"Korkarım inanmaya başlıyorum."</p>

  <p class="calibre1">"Buradan dön."</p>

  <p class="calibre1">Bir yamaçtaki yarığa girdik. Yol dar ve çok karanlıktı, üstümüzde yalnızca dar bir yıldız bandı vardı. Biz konuşurken Fiona Gölge’yle oynuyor, bizi Ed’in tarlasından aşağıya, sisli, engebeli bir araziye, sonra yine yukarı, dağların arasındaki açık ve kayalık bir yola götürüyordu. Şimdi, karanlık yarığın içinde ilerlerken, yine Gölge’yle oynadığını hissettim. Hava serindi, ama soğuk değildi. Solumuzdaki ve sağımızdaki siyahlık mutlaktı, gölgeye bürünmüş, yakın kayalıklardan çok muazzam derinlikler izlenimi veriyordu. Aniden, izlenimin Davul’un toynak seslerinin yankı yaratmadığı gerçeği ile güçlendiğini fark ettim.</p>

  <p class="calibre1">"Güvenini kazanmak için ne yapabilirim?" dedi.</p>

  <p class="calibre1">"Çok şey istiyorsun."</p>

  <p class="calibre1">Güldü.</p>

  <p class="calibre1">"Başka şekilde sorayım. Anlattıklarımın gerçek olduğu konusunda seni nasıl ikna edebilirim?"</p>

  <p class="calibre1">"Bir soruya yanıt ver, yeter."</p>

  <p class="calibre1">"Nedir?"</p>

  <p class="calibre1">"Tekerlerime kim ateş etti?"</p>

  <p class="calibre1">Yine güldü.</p>

  <p class="calibre1">"Anladın, değil mi?"</p>

  <p class="calibre1">"Belki. Söyle."</p>

  <p class="calibre1">"Brand," dedi. “Hafızanı yok etme teşebbüsü başarısız oldu, bu yüzden daha esaslı bir iş çıkarması gerektiğine karar verdi."</p>

  <p class="calibre1">"Hikayenin benim dinlediğim versiyonunda Bleys ateş ediyor, beni gölde bırakıyor ve Brand tam zamanında geliyor, beni gölden çıkarıyor ve hayatımı kurtarıyordu. Aslında, polis raporu buna benzer bir şeye işaret ediyordu."</p>

  <p class="calibre1">"Polisi kim aramış?" diye sordu.</p>

  <p class="calibre1">"Kaynağı bilinmeyen bir arama olarak kaydetmişler, ama..."</p>

  <p class="calibre1">"Bleys aradı onları. Neler olduğunu anladıktan sonra, seni kurtarmak için zamanında yetişemedi. Onların yetişeceğini umdu. Neyse ki, yetiştiler."</p>

  <p class="calibre1">"Ne demek istiyorsun?"</p>

  <p class="calibre1">"Seni arabadan Brand çıkarmadı. Sen kendin çıktın. Öldüğünden emin olmak için bekledi, sen su yüzeyine çıktın ve kendini kıyıya çektin. Yanına indi, seni kendi haline bırakırsa ölür müsün, yoksa yine göle mi atmalı, karar vermeye çalışıyordu. Tam o sırada polis geldi ve Brand kaçmak zorunda kaldı. Bundan kısa süre sonra ona yetiştik, ele geçirdik ve kulede tutsak ettik. Bunun için çok uğraştık. Daha sonra, Eric ile iletişim kurdum ve ona neler olduğunu anlattım. Bunun üzerine Flora’nın seni o diğer yere yerleştirmesini ve taç giyene kadar orada tutulmanı sağlamasını emretti."</p>

  <p class="calibre1">"Uyuyor," dedim. “Teşekkürler."</p>

  <p class="calibre1">"Neye uyuyor?"</p>

  <p class="calibre1">"Bundan daha iyi zamanlarda yalnızca küçük kasaba pratisyeniydim ve psikiyatri vakaları ile fazla ilgim olmadı. Ama hafızasını yerine getirmek için birine elektroşok tedavisi uygulanmayacağını biliyorum. Elektroşok genellikle tam aksini yapar. Bazı kısa vadeli anıları yok eder. Brand’in bana bunu yaptığını öğrendiğimde şüphelenmeye başladım. Bu yüzden kendi hipotezimi oluşturdum. Otomobil kazası hafızamı yerine getirmemişti, elektroşok da öyle. Sonunda, kendiliğinden gelmeye başlamıştı, özel bir travmanın sonucu olarak değil. Bunu belli edecek bir şey yapmış ya da söylemiş olmalıyım. Bir şekilde Brand haber aldı ve bunun, o sırada olması için iyi bir şey olmadığına karar verdi. Bu yüzden benim gölgeme geldi, beni hastaneye yatırmayı başardı ve geri gelen hafızamı yok edeceğini umduğu tedaviyi uygulattı. Bu kısmen başarılı oldu, tek kalıcı etkisi, seansları takip eden birkaç gün kafamı karıştırmak oldu. Kazanın da katkısı olmuş olmalı. Ama Porter’dan kaçıp, beni öldürme teşebbüsünden kurtulduktan, Greenwood’da bilincim yerine gelip kaçtıktan sonra iyileşme süreci devam etti. Flora’nın yanında kalırken gittikçe daha fazla şey hatırladım. Random’ın beni Rebma’ya götürmesi ve Desen’i yürümem ile iyileşme süreci hızlandı. Ama bu olmasaydı da, sonunda hafızamın yerine geleceğinden eminim artık. Biraz daha uzun sürebilirdi, ama yırtmıştım ve hatırlamak devam eden bir süreçti, sonuna doğru da gittikçe hızlandı. Bu yüzden Brand’in bana sabotaj düzenlemeye çalıştığı sonucuna vardım ve senin bana anlattığın şeyler bu düşünceye uyuyor."</p>

  <p class="calibre1">Tepemizdeki yıldız bandı daraldı ve sonunda yok oldu. Artık tamamen siyah bir tünele benzeyen yerde ilerliyorduk. İleride, çok uzakta, belki minicik bir ışık pırıltısı vardı.</p>

  <p class="calibre1">"Evet," dedi önündeki karanlıktan, “doğru tahmin etmişsin. Brand senden korkuyordu. Bir gece Tir-na Nog’th’ta senin döndüğünü ve tüm planlarımızı bozduğunu gördüğünü iddia etti. O sırada söylediklerine önem vermedim, çünkü hâlâ hayatta olduğunu bile bilmiyordum. Ondan sonra seni bulmak için yola çıkmış olmalı. Nerede olduğunu gizli güçlerle mi buldu, yoksa yalnızca Eric’in zihnini mi okudu, bilmiyorum. Muhtemelen ikincisi. Zaman zaman böyle şeyler yapmayı başarabiliyor. Ama seni buldu, geri kalanı biliyorsun."</p>

  <p class="calibre1">"Onu kuşkulandıran ilk şey Flora’nın oradaki varlığı ve Eric ile tuhaf anlaşması oldu. Ya da öyle söylüyor. Artık bir şey fark edeceğinden değil. Onu ele geçirirsek, ne yapmamızı öneriyorsun?"</p>

  <p class="calibre1">Güldü.</p>

  <p class="calibre1">"Kılıcın yanında," dedi.</p>

  <p class="calibre1">"Brand bir süre önce, Bleys’in hayatta olduğunu söyledi. Bu doğru mu?"</p>

  <p class="calibre1">"Evet."</p>

  <p class="calibre1">"O zaman neden Bleys değil de ben buradayım?"</p>

  <p class="calibre1">"Bleys Mücevher’e ayarlı değil. Sen yakın mesafelerde onunla etkileşim içinde oluyorsun ve tehlike içinde olursan hayatını kurtarmaya çalışacaktır. Bu yüzden, risk o kadar büyük değil," dedi. Biraz sonra, “Ama buna güvenme. Hızlı bir darbe yine de onun tepkisinden önce gelebilir. O yakındayken ölebilirsin."</p>

  <p class="calibre1">İlerideki ışık büyüdü, parlaklaştı, ama o yönden gelen esinti, ses ya da koku yoktu. İlerlerken, dönüşümden bu yana edindiğim açıklamaları düşündüm. Her birinin kendi karmaşık itici güçleri, ben uzaktayken olanlar için, o zamandan bu yana olanlar ve şimdi gerçekleşen şeyler için kendi mazeretleri vardı. Gördüğüm duygular, planlar, hisler, amaçlar, diğer benliğimin üzerine yavaş yavaş dikmekte olduğum mezarın üzerindeki gerçekler şehri içinde sel suları gibi dönüyordu. Ve her ne kadar, en iyi Stein geleneğine göre eylem eylem olsa da, üzerimde patlayan her farklı yorum dalgası güvenle demirlendiğini sandığım bir ya da daha fazla şeyin konumunu kaydırıyor ve bu şekilde bütüne bir değişim getiriyordu, öyle ki tüm yaşam Amber’in çevresinde, bazıları hiç gerçek olmayacak.</p>

  <p class="calibre1">Gölge’lerin daima değişen bir oyunu gibi görünüyordu. Yine de, şimdi birkaç yıl öncesine göre çok daha fazla şey bildiğimi, olayların merkezine o zaman olduğundan daha yakın olduğumu, dönüşümden sonra yakalandığım eylem selinin nihai bir sona doğru akıyor gibi göründüğünü inkar edemezdim. Peki ne istiyordum? Doğru olanı bulma ve bunun üzerine eyleme geçme şansı! Güldüm. Bırak ikincisini, ilki kime bahşedilmiştir ki? O zaman, gerçeğe yeterince yakın bir şey. Bu yeterli olurdu... Ve kılıcımı birkaç kez doğru yönde savurma şansı: Öğleden beri olan değişiklikler için saat bir dünyasından elde edebileceğim en iyi telafi. Yine güldüm ve kılıcımın kınında gevşek durduğundan emin oldum.</p>

  <p class="calibre1">"Brand Bleys’in yeni bir ordu oluşturduğunu söyledi..." diye başladım.</p>

  <p class="calibre1">"Daha sonra," dedi, “daha sonra. Artık zaman kalmadı."</p>

  <p class="calibre1">Ve haklıydı. Işık büyümüş, yuvarlak bir açıklık olmuştu.</p>

  <p class="calibre1">Sanki tünelin kendisi geriliyormuş gibi, biz ilerledikçe ışık irileşmişti. Benim mağara ağzı olarak görmeyi tercih ettiğim yerden gün ışığı içeriye doluşuyor gibiydi.</p>

  <p class="calibre1">"Tamam," dedim ve birkaç dakika sonra açıklığa ulaşıp onu geçtik.</p>

  <p class="calibre1">Dışarı çıkarken gözlerimi kırpıştırdım. Solumda, aynı rengi taşıyan gökyüzü ile karışıyormuş gibi görünen deniz vardı.</p>

  <p class="calibre1">Üzerinde içinde yüzen asılı duran altın güneş her yönden parlak ışınlar sıçratıyordu. Artık arkamda kayalardan başka bir şey yoktu. Bu yere geçiş yaptığımız yer iz bırakmadan kaybolmuştu. Biraz aşağıda ve önümde -belki otuz metre ötede- birincil Desen uzanıyordu. Bir şekil dış yaylarından birini aşmaya çalışıyordu, dikkati bu eyleme o kadar yoğunlaşmıştı ki, henüz varlığımızı fark etmemişti. Bir köşeyi dönerken kırmızı bir çakma: daha önce benim, Eric’in ve babamın boynunda asılı olduğu gibi boynunda asılı duran Mücevher. Elbette, şekil Brand’di.</p>

  <p class="calibre1">Attan indim. Bakışlarımı ufak tefek ve endişeli Fiona’ya kaldırdım ve Davul’un dizginlerini eline verdim.</p>

  <p class="calibre1">"Arkasından gitmek dışında bir tavsiyen var mı?" diye fısıldadım.</p>

  <p class="calibre1">Başını olumsuz anlamda salladı.</p>

  <p class="calibre1">O zaman döndüm, Grayswandir’i çektim ve ileriye yürüdüm.</p>

  <p class="calibre1">"İyi şanslar," dedi yumuşak sesle.</p>

  <p class="calibre1">Desen’e doğru yürürken, mağara ağzından Wixer’ın artık kıpırtısız yatan şekline uzanan zinciri gördüm. Wixer’ın başı bedeninden birkaç adım ötede, solunda yatıyordu. Beden ve baştan taşların üzerine normal renkli kan akıyordu.</p>

  <p class="calibre1">Desen’in başlangıcına yaklaştığımda hızlı bir hesap yaptım.</p>

  <p class="calibre1">Brand çoktan desenin sarmallarında epey dönemeç aşmıştı.</p>

  <p class="calibre1">Yaklaşık iki buçuk tur içerideydi. Aramızda yalnızca bir sarmal kalsa, onunkiyle paralel konuma geldiğimde kılıcımla ona ulaşabilirdim. Ama desenin içlerine girdikçe ilerlemek güçleşirdi.</p>

  <p class="calibre1">Sonuç olarak, Brand gittikçe azalan bir hızla ilerliyordu. Bu yüzden yaklaşabilirdim. Ona yetişmem gerekmiyordu. Karşısına geçebilmek için bir buçuk tur yapmam yeterli olacaktı.</p>

  <p class="calibre1">Ayağımı Desen’e koydum ve elimden geldiğince ilerlemeye başladım. Yükselen dirence karşı ilk dönemeci aşarken ayaklarımın çevresinde mavi kıvılcımlar oluştu. Kıvılcımlar hızla büyüdü. İlk Perde’ye ulaştığımda saçlarım havaya dikilmeye başladı; kıvılcımların çıtırtısı artık rahatça duyuluyordu. Perde’nin basıncına rağmen devam ettim, Brand’in beni fark edip etmediğini merak ediyordum, ama o tarafa bakmak için konsantrasyonumu bozmaya cesaret edemiyordum. Direnci daha fazla güç harcayarak yanıtladım ve birkaç adım sonra Perde’yi aşmış, bir kez daha kolayca ilerliyordum.</p>

  <p class="calibre1">Başımı kaldırdım. Brand korkunç İkinci Perde’den çıkıyordu, mavi kıvılcımlar beline kadar geliyordu. Serbest kalıp, ileriye bir adım attığında bir kararlılık ve zafer sırıtışı ile güldü.</p>

  <p class="calibre1">Sonra beni gördü.</p>

  <p class="calibre1">Sırıtması yok oldu ve tereddüt etti, benim lehime bir puan.</p>

  <p class="calibre1">Elinizden geliyorsa, Desen’de asla durmazsınız. Durursanız, tekrar harekete geçmek için daha fazla enerji harcamak zorunda kalırsınız.</p>

  <p class="calibre1">"Çok geç kaldın!" diye seslendi.</p>

  <p class="calibre1">Yanıt vermedim. İlerlemeye devam ettim. Desen’in çizgilerinin mavi alevleri Grayswandir’in üzerine yansıdı.</p>

  <p class="calibre1">"Siyahlığı aşamayacaksın," dedi.</p>

  <p class="calibre1">İlerlemeye devam ettim. Şimdi karanlık alan tam önümdeydi. Şimdilik Desen’in daha zor kısımlarından birinde olmadığı için seviniyordum. Brand ilerledi ve yavaş yavaş Büyük Kavis’e doğru yürümeye başladı. Onu orada yakalayabilirsem, mücadele edemezdi. Kendini savunacak gücü ya da hızı bulamazdı.</p>

  <p class="calibre1">Ben Desen’in yaralı kısmına yaklaşırken, Avalon’dan kaçarken Ganelon ile birlikte kara yolu nasıl aştığımızı hatırladım.</p>

  <p class="calibre1">Geçerken Desen’in imgesini aklımda tutarak yolun gücünü kırmayı başarmıştım. Elbette, şimdi Desen’in kendisi her yanımdaydı ve aşmam gereken mesafe o kadar fazla değildi. İlk düşüncem Brand’in tehdidi ile beni sarsmaya çalışması olmuştu, ama aklıma karanlık bölgenin gücünün burada, kaynağında çok daha büyük olabileceği geldi. Yaklaşırken, Grayswandir daha önceki parlaklığını aşan bir güçle alevlendi. İçgüdüyle, kılıcın ucunu Desen’in sona erdiği yere, siyahlığın kenarına dokundurdum.</p>

  <p class="calibre1">Grayswandir siyahlığa yapıştı ve kalkmadı. İlerlemeye devam ettim ve kılıcım özgün desene benzer bir hatta kayarak önümdeki alanı kesti. Onu takip ettim. Karanlık zeminde yürürken güneş kararmış gibi görünüyordu. Aniden yüreğimin atışlarının, alnımda oluşan ter damlacıklarının ayırıma vardım.</p>

  <p class="calibre1">Her şeyin üzerine grimsi bir gölge düştü. Dünya loşlaşmış, Desen solmuş gibi görünüyordu. Burada yanlış adım atmak kolaydı ve sonucun, Desen’in bozulmamış kısımlarında yanlış adım atmakla aynı olup olmayacağını merak ettim. Bunu öğrenmek istemiyordum.</p>

  <p class="calibre1">Gözlerimi kaldırmadan, Grayswandir’in çizdiği hattı takip ettim. Kılıcın mavi ateşi artık dünyada kalan tek renkli şeydi.</p>

  <p class="calibre1">Sağ ayak, sol ayak...</p>

  <p class="calibre1">Sonra aniden siyahlıktan çıktım ve Grayswandir bir kez daha elimde serbest kaldı, tekrar aydınlanan manzara yüzünden mi, yoksa başka bir sebepten mi bilmiyorum, ama ateşler kısmen azalmış gibi göründü.</p>

  <p class="calibre1">Çevreme bakındığımda, Brand’in Büyük Kavis’e yaklaştığını gördüm. Bana gelince, ben İkinci Perde’ye doğru ilerliyordum. İkimiz de birkaç dakika boyunca gereken zorlu çabalara dalmış olacaktık. Ama Büyük Kavis İkinci Perde’den daha zorludur ve daha uzun sürer. O kendi engelini aşmadan ben serbest kalacak, daha hızlı ilerleyecektim. Sonra bir kez daha zarar görmüş kısmı aşmam gerekecekti. O zamana kadar o da serbest kalabilirdi, ama ilerlemenin daha da zorlaştığı bir bölgede olduğundan, benden daha yavaş hareket ediyor olacaktı.</p>

  <p class="calibre1">Attığım her adımla statik elektrik arttı ve tüm bedenime bir karıncalanma işledi. Yürürken kıvılcımlar kalçalarıma kadar yükseldi. Elektrikten buğdaylardan bir tarlada yürür gibiydim.</p>

  <p class="calibre1">O zamana kadar saçlarım en azından kısmen dikilmişti. Saçlarımın kıpırdandığını hissedebiliyordum. Fiona’yı görmek için bir kez arkama baktım. Hâlâ atın üzerindeydi, kıpırdamadan izliyordu.</p>

  <p class="calibre1">İkinci Perde’ye doğru yürüdüm.</p>

  <p class="calibre1">Köşeler... kısa, keskin dönüşler... Güç bana karşı yükseldikçe yükseliyordu, bu yüzden tüm dikkatimi, tüm gücümü ona karşı mücadele etmek için kullanıyordum. Yine o tanıdık zamansızlık hissi geldi, sanki şimdiye kadar tek yaptığım, bundan sonra hep yapacağım şey buymuş gibi. Ve irade... arzunun başka her şeyi dışarıda bırakacak kadar odaklanması...</p>

  <p class="calibre1">Brand, Fiona, Amber, kendi kimliğim... Ben çabalarken, dönerken, emek verirken, her adım bir öncekinden daha fazla güç gerektirirken, kıvılcımlar daha da yükseldi.</p>

  <p class="calibre1">İlerledim. Yine siyah bölgeye gelmiştim.</p>

  <p class="calibre1">İçgüdüyle, bir kez daha Grayswandir’i aşağıya indirdim ve öne uzattım. Yine grilik, tek renkli sis kılıcımın maviliği ile bölünerek önümde bir operatörün kestiği deri gibi yol açtı.</p>

  <p class="calibre1">Normal ışığa çıktığımda Brand’i aradım. Hâlâ batı kanadındaydı, Büyük Kavis ile mücadele ediyordu ve üçte ikisini geçmişti. Kendimi zorlarsam, onu tam oradan çıkarken yakalayabilirdim. Tüm gücümü elimden geldiğince hızlı ilerlemeye vakfettim.</p>

  <p class="calibre1">Desen’in kuzey ucuna ve geriye dönen kıvrıma ulaştığımda, aniden ne yapmaya koştuğumu anladım.</p>

  <p class="calibre1">Desen’in üzerine daha fazla kan dökmeye gidiyordum.</p>

  <p class="calibre1">Eğer Desen’e daha fazla zarar vermek ile Brand’in onu tamamen yok etmesi arasında seçim yapmam gerekse, o zaman ne yapmam gerektiğini biliyordum. Yine de, bir başka yolu olması gerektiğini hissediyordum. Evet...</p>

  <p class="calibre1">Hızımı biraz azalttım. Bu zamanlamaya kalacaktı. O sırada onun geçişi benimkinden çok daha zorluydu, bu yüzden o konuda üstünlüğüm vardı. Yeni stratejim tamamen doğru noktada karşılaşmamıza bağlıydı. O sırada Brand’in halısı için endişelenmesini hatırladım. Ama burayı temiz tutma sorunu çok daha ustalık istiyordu.</p>

  <p class="calibre1">Büyük Kavis’in sonuna yaklaşıyordu ve siyahlığa kalan mesafeyi hesaplayarak arkasından yürüdüm. Zaten zarar görmüş bölgede kan dökmesine karar vermiştim. Sahip olduğum tek dezavantaj, Brand’in sağında olmam olacaktı. Kılıç kılıca geldiğimizde bunun ona sağlayacağı faydayı en aza indirmek için biraz arkada kalmam gerekecekti.</p>

  <p class="calibre1">Brand çabaladı ve ağır ağır ilerledi. Ben de çabaladım, ama onun kadar fazla değil. Tempomu korudum. Yürürken Mücevher’e ayarlanmamdan sonra paylaştığımız yakınlığı merak ettim. O anda Brand’in göğsünde göremesem de varlığını solumda, ileride hissedebiliyordum. Brand yaklaşan mücadelemizde üstün çıkacak olursa gerçekten o mesafeden beni kurtarmak için eyleme geçer miydi? Varlığını hissettiğimde, geçeceğine inanır gibi oluyordum. Beni bir saldırgandan kurtarmış, zihnimin içinde geleneksel bir güvenlik mekanı bulmuş -kendi yatağım- ve beni oraya nakletmişti. Şimdi varlığını hissederken, onun aracılığı ile Brand’in önündeki yolu görürken, bir kez daha benim lehime harekete geçeceği güvencesini hissettim. Ama Fiona’nın sözlerini hatırlayınca, buna güvenmemeye karar verdim. Yine de, diğer işlevlerini düşündüm, ona dokunmadan diğer işlevlerini kullanıp kullanamayacağım konusunda spekülasyon yaptım...</p>

  <p class="calibre1">Brand Büyük Kavis’i neredeyse tamamlamıştı. Benliğimdeki bir düzeye uzandım ve Mücevher ile iletişim kurdum. İrademi ona yönlendirerek Iago’yu yok edene benzer kırmızı bir kasırga çağırdım. Bu mekanda bir kasırgayı kontrol edip edemeyeceğimi bilmiyordum, ama yine de çağırdım ve Brand’e yönlendirdim. Hemen bir şey olmadı, ama Mücevher’in bir şeyler yapmak için çalıştığını hissediyordum. Brand sona geldi, son bir çaba gösterdi ve Büyük Kavis’i geçti.</p>

  <p class="calibre1">Tam arkasındaydım.</p>

  <p class="calibre1">O da bir şekilde biliyordu. Basınçtan kurtulur kurtulmaz kılıcını çekti, yapabileceğini düşündüğümden daha hızlı iki adım attı, sol ayağını önüne koydu, döndü ve kılıçlarımızın üzerinden bakışlarımı karşıladı.</p>

  <p class="calibre1">"Beceremediysen belamı bulayım," dedi, kılıcımın ucuna kendisininkiyle dokunarak. “Ama atın üzerindeki kaltak olmasaydı buraya bu kadar çabuk varamazdın."</p>

  <p class="calibre1">"Kız kardeşinden ne güzel bahsediyorsun," dedim, şaşırtmaca yapıp, hamlemi savuşturmasını izleyerek.</p>

  <p class="calibre1">İkimiz de sınırlanmıştık, ikimiz de Desen’den ayrılmadan öne hamle yapamıyordu. Ben onun henüz kan dökmesini istemediğimden daha fazla kısıtlanmıştım. Sol ayağını desen boyunca arkaya kaydırarak darbesini durdurdum ve geriledim. O zaman sağını çekti, üzerine bastı ve gerekli hazırlıkları yapmadan kafamı kesmeye kalktı. Lanet olsun! Savuşturdum ve sonra sırf reflekslerimle karşılık verdim, göğsüne savurduğum darbenin hedefini bulmasını istememiştim, ama Grayswandir’in ucu göğüs kemiğinin hemen altında bir yay çizdi. Üstümüzdeki havada bir mırıltı duydum. Ama bakışlarımı Brand’den ayırma riskini göz alamadım. O aşağıya baktı ve biraz daha geriledi. Güzel. Şimdi kılıcımın kestiği yerde gömleğinin önünü kırmızı bir çizgi süslüyordu. Şimdiye dek, gömleğinin kumaşı kanı emiyor gibiydi. İleriye bir adım attım, şaşırtmaca, hamle, savuşturma, durdurma, kenetlenme, çözülme, geri çekilmeye devam etmesi için aklıma gelen her şey. Benim daha ileriye uzanabilmemden ve bu avantajla benim daha çok şeyi daha hızlı yapabileceğimi ikimiz de bildiğimizden psikolojik üstünlük bendeydi. Brand siyah bölgeye yaklaşıyordu. Birkaç adım daha... Tek bir çan çınlaması gibi bir ses duydum, arkasından büyük bir kükreme. Üzerimizde aniden, bir bulut güneşi örtmüş gibi bir gölge belirdi.</p>

  <p class="calibre1">Brand yukarıya baktı. Sanırım onu o sırada indirebilirdim, ama hâlâ hedef alandan biraz uzaktaydı.</p>

  <p class="calibre1">Hemen kendine geldi ve dik dik bana baktı.</p>

  <p class="calibre1">"Lanet olsun sana, Corwin! Bu senin, değil mi?" diye haykırdı ve sonra kalan ihtiyatını da bir kenara atarak saldırdı.</p>

  <p class="calibre1">Ne yazık ki, kötü bir konumdaydım, onu gerilemeye zorlamak için yaklaşıyordum. Gardım inmişti ve hafifçe dengesizdim. Hamlesini savuştururken bunun yeterli olmayacağını hissettim, döndüm ve geriledim.</p>

  <p class="calibre1">Aşağı düşerken ayaklarımı kıpırdatmaya çalıştım. Sağ dirseğim ve sol elimin üzerine düştüm. Acı çok fazlaydı, dirseğim yana kaydı ve sağ omzumun üzerine düştüm. Küfrettim.</p>

  <p class="calibre1">Ama Brand’in hamlesi yanımdan geçip gitmişti ve ayaklarım mavi hareler içinde hâlâ çizgiye dokunuyordu. Brand’in ölüm vuruşu yapamayacağı kadar uzaktaydım, ama yine de dizaltı kirişlerimi kesebilirdi</p>

  <p class="calibre1">Grayswandir hâlâ elimde, sağ kolumu öne uzattım. Doğrulup oturacak oldum. Ben bunu yaparken, kenarları sarı, kırmızı oluşumun şimdi Brand’in tam üzerinde döndüğünü, kıvılcımlarla ve küçük şimşeklerle çatırdadığını gördüm. Kükremesi feryada dönüşmüştü.</p>

  <p class="calibre1">Brand kılıcını ucundan tuttu ve bana doğrultarak, mızrak gibi omzunun üzerine kaldırdı. Bunu savuşturamayacağımı, yana kaçamayacağımı biliyordum.</p>

  <p class="calibre1">Zihnimin içinde Mücevher’e ve gökyüzündeki oluşuma uzandım...</p>

  <p class="calibre1">Küçük bir yıldırım aşağı uzanıp kılıcına dokunurken parlak bir çakma oldu...</p>

  <p class="calibre1">Silah elinden düştü ve eli ağzına gitti. Sol eli ile ne yaptığımı kavramış ve taşı saklayarak engellemeye çalışırmış gibi Hüküm Mücevheri’ni kavradı. Parmaklarını emerek yukarıya baktı, yüzündeki tüm öfke gitti, yerine dehşete yakın bir korku geldi. Koni inmeye başlamıştı.</p>

  <p class="calibre1">O zaman dönüp kararmış gölgeye adım attı, güneye döndü, iki kolunu kaldırdı ve feryadın üzerinden duyamadığım bir şeyler haykırdı.</p>

  <p class="calibre1">Koni ona doğru indi, ama o yaklaşırken Brand iki boyutlu bir hal almış gibi göründü. Dış hatları dalgalandı. Küçülmeye başladı ama bu boyutlarının değişmesinden değil, uzaklaşmasından kaynaklanıyor gibiydi. Küçüldü, küçüldü ve koni kapladığı alana dokunmadan hemen önce yok oldu.</p>

  <p class="calibre1">Mücevher de onunla beraber gitmişti ve tepemdeki şeyi kontrol edebilmemin yolu kalmamıştı. Yerde kalsam mı daha iyi mi olurdu, yoksa Desen’de ayağa mı kalkmalıydım, bilmiyordum. İkincisini yapmaya karar verdim, çünkü hortum normal dışı şeyleri hedef alıyor gibiydi. Oturdum ve çizgiye doğru çekildim. Sonra öne doğru eğildim, o sırada koni yükselmeye başladı. Feryat da onunla beraber geriledi. Çizmelerimin çevresindeki mavi alevler tamamen yok olmuştu. Dönüp Fiona’ya baktım. Ayağa kalkıp devam etmemi işaret etti.</p>

  <p class="calibre1">Yavaş yavaş ayağa kalktım, ben hareket ederken tepemdeki burgacın dağıldığını gördüm. Brand’in biraz önce durduğu alana ilerledim ve bir kez orada bana yol göstermesi için Grayswandir’i kullandım. Brand’in kılıcının çarpık kalıntıları loş bölgenin uzak ucunda duruyordu.</p>

  <p class="calibre1">Desen’den çıkmanın kolay bir yolu olmasını diledim. Şimdi onu tamamlamak anlamsız geliyordu. Ama Desen’e ayak bastıktan sonra geri dönüş yoktu ve karanlık yolu denemekten çekiniyordum. Bu yüzden Büyük Kavis’e yöneldim.</p>

  <p class="calibre1">Brand’in nereye gittiğini merak ediyordum. Bilseydim, merkeze ulaştığımda Desen’in beni arkasından göndermesini isteyebilirdim. Belki Fiona’nın bir fikri vardı. Yine de, muhtemelen müttefiklerinin olduğu bir yere gidecekti. Onu yalnız başına kovalamak anlamsız olacaktı.</p>

  <p class="calibre1">En azından mücevhere ayarlanmasını engelledim, diye teselli ettim kendi kendimi.</p>

  <p class="calibre1">Sonra Büyük Kavis’e girdim. Etrafımda kıvılcımlar yükseldi.</p>
</body>
</html>
