<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="calibre7"><span class="uline"><b class="calibre3">Bölüm 2</b></span></h3>

  <p class="calibre1">Gündüz. Daha fazla ağrı. Daha fazla acı.</p>

  <p class="calibre1">Birisi bana yeni bir pelerin bırakmıştı, kahverengiydi, bunun iyi olduğunu düşündüm. Özellikle biraz daha kilo alırsam ve Ganelon renklerimi hatırlarsa diye. Sakalımı kesmemiştim, çünkü o, beni biraz daha az kıllı halimle tanıyordu. O ortalıktayken sesimi saklamak için yırtınıyordum. Grayswandir yatağımın altında gizliydi.</p>

  <p class="calibre1">Sonraki hafta boyunca kendimi acımasızca zorladım. Ağrılar yatışana ve adalelerim bir kez daha sertleşene kadar çalıştım, ter döktüm. O hafta yedi kilo aldığımı sanıyorum. Yavaşça, çok yavaşça, kendimi eski ben gibi hisseder olmuştum.</p>

  <p class="calibre1">Ülkenin adı Lorraine idi, kadının da. Eğer bir mısra yazacak havada olsaydım size, onunla şatonun ardındaki merada, o çiçek toplamaya, ben de egzersiz yapıp temiz hava almak için çıktığımda karşılaştığımızı söylerdim. Saçmalık.</p>

  <p class="calibre1">Sanırım kamp takipçisi, daha kibar bir terim olabilir. Onunla çoğunlukla kılıç ve gürzle harcanmış yorucu bir günün ardından karşılaşmıştım. İlk gördüğümde kenar çizgilerinin açığında, randevusunu bekliyordu. Bana gülümsedi, ben de gülümseyerek karşılık verdim, başımı eğdim, göz kırptım ve yanından geçtim. Ertesi gün onu tekrar gördüm, “Merhaba," dedim yanından geçerken. Hepsi bu.</p>

  <p class="calibre1">Evet, ona rastlamaya devam ettim. İkinci haftanın sonunda ağrım sızım sona erip doksan kiloyu aştığımda ve kendi tekrar öyle hissettiğimde onunla bir gece ayarladım. O vakte kadar kadının durumunun farkına varmıştım ve benim için hoştu. Ama o gece alışıldık şeyi yapmadık. Hayır.</p>

  <p class="calibre1">Onun yerine konuştuk ve başka bir şey oldu.</p>

  <p class="calibre1">Saçı, içinde birkaç tutam gri bulunan bir pas rengiydi Gerçi yaşının otuzdan aşağı olduğunu tahmin ediyordum. Gözle çok mavi. Çene, hafifçe sivri. Bana sürekli gülümseyen bir ağzın içinde düzgün, temiz dişler. Sesi biraz burundan geliyordu, saçı haddinden fazla uzundu ve yorgunluğunun üzerine makyajı çok ağırdı, teni fazlaca çilliydi, elbise seçimi çok dar ve parlaktı. Ama ondan hoşlanmıştım. Onunla o gece çıkmayı istediğimde böyle düşünmüyordum, çünkü söylediğim gibi, ondan hoşlanmak aklımda yoktu.</p>

  <p class="calibre1">Odam haricinde gidecek yer yoktu, o yüzden oraya gittik.</p>

  <p class="calibre1">Yüzbaşı olmuştum ve akşam yemeğini ve fazladan bir şişe şarabı ayağımıza getirtmek için rütbemden faydalandım.</p>

  <p class="calibre1">"Adamlar senden korkuyorlar," dedi. “Senin asla yorulmadığını söylüyorlar."</p>

  <p class="calibre1">"Yorulurum," dedim, “inan bana."</p>

  <p class="calibre1">"Elbette," dedi haddinden fazla uzun lülelerini sallayıp gülümseyerek. “Hepimiz yorulmaz mıyız?"</p>

  <p class="calibre1">"Galiba," diye karşılık verdim.</p>

  <p class="calibre1">"Kaç yaşındasın?"</p>

  <p class="calibre1">"Sen kaç yaşındasın?"</p>

  <p class="calibre1">"Bir beyefendi bu soruyu sormaz."</p>

  <p class="calibre1">"Ne de bir hanımefendi."</p>

  <p class="calibre1">"Buraya ilk geldiğinde yaşının elliden fazla olduğunu sandılar."</p>

  <p class="calibre1">“Ve?"</p>

  <p class="calibre1">"Şimdi hiçbir fikirleri yok. Kırk mı? Kırk beş mi?"</p>

  <p class="calibre1">"Hayır." dedim.</p>

  <p class="calibre1">"Bende de öyle düşünmüyordum. Ama sakalın herkesi yanılttı."</p>

  <p class="calibre1">"Sakallar bunu sık sık yaparlar."</p>

  <p class="calibre1">"Her geçen gün daha iyi görünüyorsun. Daha iri..."</p>

  <p class="calibre1">"Teşekkürler. Geldiğim güne kıyasla daha iyi hissediyorum kendimi."</p>

  <p class="calibre1">"Cabra’lı Sor Corey," dedi. “Cabra nerededir? Cabra nedir? Eğer senden kibarca istesem, oraya götürür müydün beni?"</p>

  <p class="calibre1">"Öyle söylerdim," dedim, “ama bu yalan olurdu."</p>

  <p class="calibre1">"Biliyorum. Ama duymak güzel olurdu."</p>

  <p class="calibre1">"Pekâlâ. Seni yanımda götüreceğim. Orası boktan bir yer."</p>

  <p class="calibre1">"Adamların söylediği kadar iyi misin?"</p>

  <p class="calibre1">"Korkarım değilim. Ya sen?"</p>

  <p class="calibre1">"Değilim. Şimdi yatmak ister misin?"</p>

  <p class="calibre1">"Hayır. Konuşmayı yeğlerim. Bir kadeh şarap al."</p>

  <p class="calibre1">"Teşekkürler... Sağlığına."</p>

  <p class="calibre1">"Seninkine."</p>

  <p class="calibre1">"Nasıl bu kadar iyi kılıç kullanıyorsun?"</p>

  <p class="calibre1">"Doğal yetenek ve iyi hocalar."</p>

  <p class="calibre1">"...Ve Lance’i onca yol taşıyıp o hayvanları öldürdün..."</p>

  <p class="calibre1">"Hikâyeler anlatıldıkça büyüyor."</p>

  <p class="calibre1">"Ama seni izledim. Diğerlerinden daha iyisin. Ganelon o yüzden seninle anlaştı, anlaşmanız neyse. İyi bir şey gördüğü zaman kıymetini bilir. Kılıç kullanan çok arkadaşım var ve onları çalışırlarken izledim. Onları paramparça edebilirsin. Adamlar senin iyi bir hoca olduğunu söylüyorlar. Senden hoşlanıyorlar, onları korkutsan da."</p>

  <p class="calibre1">"Niye korkuyorlar benden? Güçlü olduğum için mi? Ayakta kalıp uzun süre kılıç sallayabildiğim için mi?"</p>

  <p class="calibre1">"İşin içinde doğaüstü bir şeyler olduğunu düşünüyorlar"</p>

  <p class="calibre1">Güldüm.</p>

  <p class="calibre1">"Hayır, ben sadece en iyi ikinci kılıç ustasıyım. Pardon belki de üçüncü. Ama sıkı çalışıyorum."</p>

  <p class="calibre1">"Senden daha iyi olan kim?"</p>

  <p class="calibre1">"Amberli Eric, muhtemelen."</p>

  <p class="calibre1">"O kim?"</p>

  <p class="calibre1">"Doğaüstü bir yaratık."</p>

  <p class="calibre1">"En iyisi o mudur?"</p>

  <p class="calibre1">"Hayır."</p>

  <p class="calibre1">"Kimdir peki?"</p>

  <p class="calibre1">"Amberli Benedict."</p>

  <p class="calibre1">"Bir numara o mu?"</p>

  <p class="calibre1">"Eğer hâlâ yaşıyorsa, odur."</p>

  <p class="calibre1">"Garipsin," dedi. “Peki neden? Söyle bana. Sen doğaüstü bir varlık mısın?"</p>

  <p class="calibre1">"Bir kadeh daha şarap içelim."</p>

  <p class="calibre1">"Başıma vurur sonra."</p>

  <p class="calibre1">"İyi ya."</p>

  <p class="calibre1">Kadehleri doldurdum.</p>

  <p class="calibre1">"Hepimiz öleceğiz," dedi.</p>

  <p class="calibre1">"Eninde sonunda."</p>

  <p class="calibre1">"Demek istediğim, burada, çok geçmeden, o şeyle savaşırken."</p>

  <p class="calibre1">"Niye öyle diyorsun?"</p>

  <p class="calibre1">"O, çok güçlü."</p>

  <p class="calibre1">"Niye buralardasın öyleyse?"</p>

  <p class="calibre1">"Gidecek başka yerim yok. O yüzden sana Cabra’yı sordum."</p>

  <p class="calibre1">"Bu yüzden mi bu gece buraya geldin?"</p>

  <p class="calibre1">"Hayır. Senin nasıl olduğunu görmek için..."</p>

  <p class="calibre1">"Talimden kaçamak yapan bir sporcuyum. Bu civarlarda nu doğdun?"</p>

  <p class="calibre1">"Evet. Ormanda."</p>

  <p class="calibre1">"Neden bu heriflerle düşüp kalkıyorsun?"</p>

  <p class="calibre1">"Neden olmasın? Her gün domuz boku çiğnemekten iyidir."</p>

  <p class="calibre1">"Kendi erkeğin olmadı mı hiç? Sürekli biri, yani?"</p>

  <p class="calibre1">"Evet. O öldü. Oydu... Peri Halkası’nı bulan."</p>

  <p class="calibre1">"Üzgünüm."</p>

  <p class="calibre1">"Ben değilim. İçkiyi karşılayabilecek kadarını çalabildiği ya da ödünç alabildiği her seferinde kafayı çeker, eve gelip bana dayak atardı. Ganelon’la tanıştığıma sevinmiştim."</p>

  <p class="calibre1">"Demek bu şeyin çok güçlü olduğunu ve ona yenik düşeceğimizi düşünüyorsun?"</p>

  <p class="calibre1">"Evet."</p>

  <p class="calibre1">"Haklı olabilirsin. Ama ben yanıldığına inanıyorum'."</p>

  <p class="calibre1">Omuz silkti.</p>

  <p class="calibre1">"Bizimle birlikte dövüşecek misin?"</p>

  <p class="calibre1">"Korkarım."</p>

  <p class="calibre1">"Bunu hiç kimse kesin olarak bilmiyordu, bilen varsa da söylemiyor. Bu ilginç olabilir. Seni keçiadamla çarpışırken görmek isterim."</p>

  <p class="calibre1">"Neden?"</p>

  <p class="calibre1">"Çünkü liderleri o gözüküyor. Onu öldürürsen daha fazla şansımız olabilirdi. Bir ihtimal başarabilirsin."</p>

  <p class="calibre1">"Yapmak zorundayım."</p>

  <p class="calibre1">"Özel bir sebep mi?"</p>

  <p class="calibre1">"Evet."</p>

  <p class="calibre1">"Şahsi mi?"</p>

  <p class="calibre1">"Evet."</p>

  <p class="calibre1">"İyi şanslar."</p>

  <p class="calibre1">"Sağ ol."</p>

  <p class="calibre1">Şarabını bitirmişti, bu yüzden tekrar doldurdum.</p>

  <p class="calibre1">"Onun doğaüstü bir yaratık olduğunu biliyorum."</p>

  <p class="calibre1">"Konuyu değiştirelim."</p>

  <p class="calibre1">"Pekâlâ. Ama benim için bir şey yapacak mısın?"</p>

  <p class="calibre1">"Söyle."</p>

  <p class="calibre1">"Yarın bir zırh kuşan, bir kargı al, bir ata bin ve şu iri yarı süvari subayı Harald’a haddini bildir."</p>

  <p class="calibre1">"Niye?"</p>

  <p class="calibre1">"Geçen hafta dövdü beni, tıpkı bir zamanlar Jarl’ın yaptığı gibi. Bunu yapabilir misin?"</p>

  <p class="calibre1">"Evet."</p>

  <p class="calibre1">"Yapacak mısın?"</p>

  <p class="calibre1">"Neden olmasın? Onu dersini almış bil."</p>

  <p class="calibre1">Yanıma gelip bana yaslandı.</p>

  <p class="calibre1">"Seni seviyorum," dedi...</p>

  <p class="calibre1">"Saçmalık."</p>

  <p class="calibre1">"Tamam. 'Senden hoşlanıyorum’a ne dersin?"</p>

  <p class="calibre1">"Gayet iyi. Ben..."</p>

  <p class="calibre1">O anda bir ürperti ve hissizleştiren bir rüzgâr esti bel kemiğini boyunca. Doğruldum, zihnimi tamamen boşaltarak gelmesi yaklaşan şeye karşı koydum.</p>

  <p class="calibre1">Birisi beni arıyordu. Amber Soyu’ndan biriydi şüphesiz ve Koz Kartımı ya da ona çok benzer bir şeyi kullanıyordu. Bu hissi başka bir şeyle karıştırmak mümkün değildi. Eğer Eric ise takdir ettiğimden daha cesur demekti, çünkü geçen sefer bağlantı kurduğumuzda neredeyse napalmla yakmıştım beynini. Şayet hapisten salınmadıysa, Random da olamazdı ki ondan şüphe ederdim. Eğer Julian ya da Caine idiyse cehenneme kadar yolları vardı. Bleys büyük ihtimalle ölmüştü. Belki Benedict de. Geriye Gerard, Brand ve kız kardeşlerimiz kalıyordu. Bunlardan sadece Gerard’dan bana iyilik gelebilirdi. Bu yüzden keşfedilmeye karşı başarıyla direndim. Belki beş dakikamı aldı ve bittiğinde her yanımdan ter boşanmış, tir tir titriyordum ve Lorraine beni garip şekilde süzüyordu.</p>

  <p class="calibre1">"Ne oldu?" diye sordu. “Daha ne sen sarhoşsun, ne de ben."</p>

  <p class="calibre1">"Ara sıra geçirdiğim bir nöbet," dedim. “Adalarda kaptığım bir hastalık."</p>

  <p class="calibre1">"Bir yüz gördüm," dedi kadın. “Belki zemindeydi, belki de zihnimde. Yaşlı bir adamdı. Elbisesinin yakası yeşildi ve sana çok benziyordu, yalnızca sakalı griydi."</p>

  <p class="calibre1">Bunun üzerine onu tokatladım.</p>

  <p class="calibre1">"Yalan söylüyorsun! Görmüş olamazsın..."</p>

  <p class="calibre1">"Sadece gördüğümü söylüyorum! Vurma bana! Ne anlama geldiğini bilmiyorum! Kimdi o?"</p>

  <p class="calibre1">"Babam olmalı. Tanrım, bu çok garip..."</p>

  <p class="calibre1">"Ne oldu?" diye yineledi.</p>

  <p class="calibre1">"Bir nöbet," dedim. “Bazen gelir böyle ve insanlar babamı şato duvarlarında ya da zeminlerinde görürler. Kafanı takma. Bulaşıcı değildir."</p>

  <p class="calibre1">"Saçma," dedi. “Bana palavra sıkıyorsun."</p>

  <p class="calibre1">"Biliyorum," dedim ona. “Ama lütfen hepsini unut."</p>

  <p class="calibre1">"Neden unutayım ki?"</p>

  <p class="calibre1">"Çünkü benden hoşlanıyorsun," dedim ona. “Unuttun mu? Çünkü yarın senin için Harald’a haddini bildireceğim."</p>

  <p class="calibre1">"Bu doğru," dedi ve tekrar titremeye başladım. Yataktan battaniye alıp omuzlarıma örttü.</p>

  <p class="calibre1">Şarabımı verdi, içtim. Yanıma oturdu, başını omzuma yasladı, ben de kolumu ona doladım. Şeytani bir rüzgâr haykırmaya başladı ve onunla beraber gelen yağmurun hızlı tıngırdamasını işittim. Bir an için kepenklere bir şey çarpmış gibi oldu. Lorraine hafifçe inledi.</p>

  <p class="calibre1">"Bu gece olanlardan hoşlanmıyorum," dedi.</p>

  <p class="calibre1">"Ben de. Git kapının sürgüsünü indir. Şu an sadece kilitli."</p>

  <p class="calibre1">O bunu yaparken, ben de döşeğimizi odanın tek penceresiyle yüzleşecek şekilde çektim. Grayswandir’i yatağın altından aldım ve kınından çıkardım. Sonra odadaki tüm ışıkları söndürdüm, sadece sağımdaki masada tek bir mum bıraktım.</p>

  <p class="calibre1">Tekrar yerime oturup kılıcı dizlerimin üzerine yatırdım.</p>

  <p class="calibre1">"Ne yapıyoruz?" diye sordu Lorraine gelip soluma otururken.</p>

  <p class="calibre1">"Bekliyoruz," dedim.</p>

  <p class="calibre1">"Neyi?"</p>

  <p class="calibre1">"Emin değilim, ama kesinlikle bu gece."</p>

  <p class="calibre1">Kız ürperdi ve sokuldu bana.</p>

  <p class="calibre1">"Biliyor musun, belki de gitsen iyi olacak," dedim.</p>

  <p class="calibre1">"Biliyorum," dedi, “ama dışarı çıkmaya korkuyorum. Burada kalırsam beni koruyabilirsin, değil mi?"</p>

  <p class="calibre1">Başımı olumsuz anlamda salladım.</p>

  <p class="calibre1">"Kendimi koruyup koruyamayacağımı bile bilmiyorum."</p>

  <p class="calibre1">Grayswandir’e dokundu.</p>

  <p class="calibre1">"Ne kadar da güzel bir kılıç! Hiç böylesini görmemiştim."</p>

  <p class="calibre1">"Bir eşi daha yoktur," dedim ve her kımıldanışımda ışık üzerine değişik şekilde düştü, böylece bir an için turuncu tonlarda insana ait olmayan bir kanla kaplı gibiyken, bir sonraki anda bir kadının göğsü kadar soğuk ve beyazdı, elimde her titremesinde beni bir ürperti alıyordu.</p>

  <p class="calibre1">Bağlantı girişimi sırasında Lorraine’in benim görmediğim şeyi nasıl görebildiğini merak ettim. Gerçeğine bu kadar yakın bir şeyi hayal etmiş olamazdı.</p>

  <p class="calibre1">"Sende tuhaf bir şey var," dedim.</p>

  <p class="calibre1">Mumun dört ya da beş titreşimi süresince sessiz kaldı, sönmende biraz altıncı his var. Annemde daha fazlası vardı. Büyük annemin büyücü olduğu söylenir. Gerçi o işten hiç anlamam. Şey, fazla anlamam. Yıllardır yapmadım. Her seferinde kazandığımdan fazlasını kaybettim," dedi.</p>

  <p class="calibre1">Sonra yine sessiz kaldı ve ona “Ne demek istiyorsun?" diye sordum.</p>

  <p class="calibre1">"İlk erkeğimi elde etmek için büyü yaptım," dedi, “adamın ne mal çıktığına bak. Eğer yapmasaydım çok daha iyi durumda olacaktım. Güzel bir kız çocuğu istedim ve bunun olmasını sağladım..."</p>

  <p class="calibre1">Ansızın durdu ve fark ettim ki ağlıyordu.</p>

  <p class="calibre1">"Sorun ne? Anlamıyorum..."</p>

  <p class="calibre1">"Bildiğini sanıyordum," dedi.</p>

  <p class="calibre1">"Hayır, korkarım bilmiyorum."</p>

  <p class="calibre1">"Peri Halkası’ndaki küçük kız oydu. Bildiğini sanmıştım..."</p>

  <p class="calibre1">"Üzgünüm."</p>

  <p class="calibre1">"Keşke bu yeteneğe sahip olmasaydım. Artık hiç kullanmıyorum. Ama beni kendi halime bırakmıyor. Bana hâlâ rüyalar ve işaretler getiriyor ve hepsi de değiştiremeyeceğim şeyler hakkında. Keşke gidip bir başkasına bela olsaydı."</p>

  <p class="calibre1">"Söylediğin olacak bir şey değil, Lorraine. Korkarım onunla yaşamak zorundasın."</p>

  <p class="calibre1">"Nereden biliyorsun?"</p>

  <p class="calibre1">"Geçmişte senin gibi insanlar tanıdım, hepsi bu."</p>

  <p class="calibre1">"Sende de bir parça var bundan, değil mi?"</p>

  <p class="calibre1">"Evet."</p>

  <p class="calibre1">"O zaman şu anda dışarıda bir şey olduğunu hissediyorsun, değil mi?"</p>

  <p class="calibre1">"Evet."</p>

  <p class="calibre1">"Ben de öyle. Onun ne yaptığını biliyor musun?"</p>

  <p class="calibre1">"Beni arıyor."</p>

  <p class="calibre1">"Evet, bunu ben de hissediyorum. Neden?"</p>

  <p class="calibre1">"Belki gücümü sınamak için. Burada olduğumu biliyor. Eğer Ganelon’a yeni bir müttefik olarak geldiysem, neyi temsil ettiğimi, kim olduğumu bilmek isteyecektir..."</p>

  <p class="calibre1">"Boynuzlu olan mı?"</p>

  <p class="calibre1">"Bilmiyorum. Ama sanmam."</p>

  <p class="calibre1">"Neden olmasın?"</p>

  <p class="calibre1">"Eğer gerçekten onu yok edecek olan bensem, beni burada, düşmanının şatosunda, etrafım güçle çevriliyken araması aptalca olacaktır. Beni arayan, onun dalkavuklarından biridir, derim. Belki, bir şekilde, babamın hayaletinin... Bilmiyorum. Eğer hizmetkârı beni bulur ve adımı söylerse, hangi hazırlıkların yapılması gerekeceğini bilecek. Eğer hizmetkârı beni bulur ve yok ederse sorunu çözmüş olacak. Eğer hizmetkârını ben yok edersem, gücüm hakkında çok daha fazlasını öğrenecek. Her halükârda, boynuzlu olan bir adım önde olacak. Öyleyse neden oyunun daha bu aşamasında o boynuzlu kıçını tehlikeye atsın ki?"</p>

  <p class="calibre1">Gölgeli odada, dakikalar fitille birlikte yanıp gittikçe bekledik.</p>

  <p class="calibre1">Bana, “Eğer seni bulur ve adını söylerse, derken neyi kastettin? Seni hangi adla çağıracak?" diye sordu.</p>

  <p class="calibre1">"Buraya neredeyse ulaşmayan birinin ismiyle," dedim,</p>

  <p class="calibre1">"Bir şekilde, bir yerden tanıyabileceğini mi düşünüyorsun?"</p>

  <p class="calibre1">"Öyle olabilir.</p>

  <p class="calibre1">Bunun üzerine benden uzaklaştı.</p>

  <p class="calibre1">"Korkma," dedim. “Sana zarar vermeyeceğim."</p>

  <p class="calibre1">"Korkuyorum ve bana zarar vereceksin!" dedi. “Biliyorum! Ama seni istiyorum! Seni neden istiyorum?"</p>

  <p class="calibre1">"Bilmiyorum," dedim.</p>

  <p class="calibre1">"Dışarıda bir şey var!" dedi, hafiften isterik bir sesle. “Yakında! Çok yakında! Dinle! Dinle!"</p>

  <p class="calibre1">"Kapa çeneni!" dedim, enseme soğuk, ürpertici bir his gelip boğazımda düğümlenirken. “Odanın diğer ucuna, yatağın arkasına geç!"</p>

  <p class="calibre1">"Karanlıktan korkuyorum," dedi.</p>

  <p class="calibre1">"Geç, yoksa seni bayıltıp taşımam gerekecek. Burada ayağıma dolanırsın."</p>

  <p class="calibre1">Fırtınanın içinde ağır bir kanat sesi duyuyordum ve kız bana itaat için hareket ederken duvarın taşlarından bir tırmalama sesi geldi.</p>

  <p class="calibre1">Derken, gözlerime dikilmiş iki sıcak, kırmızı gözün içine bakıyordum. Gözlerimi hemen yere indirdim. Yaratık orada, pencerenin dışındaki pervazda durmuş beni süzüyordu.</p>

  <p class="calibre1">Boyu bir seksenden daha uzundu, alnından budak budak, koca boynuzlar çıkmıştı. Çıplaktı, teni kül rengiydi. Cinsiyetsiz görünüyordu ve sırtından uzanan koca, deri kanatları arkasına doğru iyice uzanıyor, geceye karışıyordu. Sağ elinde kara metalden kısa, ağır bir kılıç vardı ve kılıcın üstü rünlerle kaplıydı. Sol eliyle pencere kafesini kavramıştı.</p>

  <p class="calibre1">"Canın pahasına gir," dedim yüksek sesle ve Grayswandir’in ucunu, onun göğsünü işaret edecek şekilde doğrulttu</p>

  <p class="calibre1">Kıkırdadı. Orada öylece durup kıkır kıkır güldü bana. Gözlerimi bir kez daha yakalamaya çalıştı, ama izin vermeyecektim buna. Eğer gözlerime uzunca süre bakarsa beni tanırdı cehennem kedisinin yaptığı gibi.</p>

  <p class="calibre1">Konuştuğunda, sesi, kelimeleri üfleyen bir fagot gibiydi.</p>

  <p class="calibre1">"Sen o değilsin," dedi, “çünkü daha küçük ve yaşlısın. Yine de... Şu kılıç... Onun olabilir. Kimsin sen?"</p>

  <p class="calibre1">"Sen kimsin?" diye sordum.</p>

  <p class="calibre1">"Strygalldwir’dir benim adım. Beni böyle çağır ve kalbini ve ciğerini yiyeyim."</p>

  <p class="calibre1">"Çağırmak mı? Telaffuz bile edemiyorum ki," dedim, “hem sirozum sende hazımsızlık yapar. Git buradan."</p>

  <p class="calibre1">"Kimsin sen?" diye tekrarladı.</p>

  <p class="calibre1">"Misli, gammi gra’adil, Strygalldwir," dedim ve sanki ayağı yanmışçasına sıçradı.</p>

  <p class="calibre1">"Bu kadar basit bir büyüyle mi beni kaçırmaya çalışıyorsun?" diye sordu tekrar oturduğunda. “Ben düşük seviyelilerden biri değilim."</p>

  <p class="calibre1">"Azıcık keyfini kaçırmış gibi göründü."</p>

  <p class="calibre1">"Kimsin sen?" dedi yine.</p>

  <p class="calibre1">"Seni ilgilendirmez, Sharlie. Uç uç böceği, annen sana terlik pabuç alacak..."</p>

  <p class="calibre1">"Dört kez sormalı ve dört kez ret cevabı almalıyım içeri girip seni öldürmeden evvel. Kimsin sen?"</p>

  <p class="calibre1">"Hayır," dedim dikilip. “İçeri gel ve yan!"</p>

  <p class="calibre1">Bunun üzerine pencerenin kafesini söktü ve ona eşlik ederek odaya doluşan rüzgâr mumu söndürdü.</p>

  <p class="calibre1">İleri atıldım ve Grayswandir rünlü kara kılıçla buluştuğunla kıvılcımlar uçuştu. Çarpıştık, sonra geri sıçradım. Gözlerim yarı karanlığa alışmıştı, bu yüzden ışığın kaybı beni etkilemedi. Yaratık da gayet iyi görüyordu. Bir insandan daha güçlüydü ama ben de öyleyim. Odada döndük. Etrafımızda buz gibi bir rüzgar esti ve tekrar pencerenin önünden geçtiğimizde soğuk yağmur damlaları kamçıladı yüzümü, ilk kez yaraladığımda göğsü boyunca uzun bir kesik yaranın kenarlarında küçük alevler dans ettiyse de, yaratık sessiz kaldı. İkinci yaralayışımda -kolunun üst kısmından- bir çığlık atıp bana sövdü.</p>

  <p class="calibre1">"Bu gece kemiklerindeki iliği emeceğim!" dedi. “Onları kurutup incelikle müzik enstrümanlarına çevireceğim! Ne zaman çalsam, ruhun bedensiz bir ıstırapla kıvranacak!"</p>

  <p class="calibre1">"Çok güzel yanıyorsun," dedim.</p>

  <p class="calibre1">Saniyenin küçük bir kesiri kadar yavaşladı ve kolladığım fırsat oradaydı işte.</p>

  <p class="calibre1">Kara kılıcı bir kenara çeldim ve hamlem kusursuzdu. Hedefim yaratığın göğsünün ortasıydı. Delip geçtim.</p>

  <p class="calibre1">O zaman uludu ama devrilmedi. Grayswandir kavrayışımdan kurtulmuştu ve yaranın etrafında alevler çiçek gibi açmıştı. Orada, alevlerle öylece duruyordu. Üzerime doğru bir adım attı ve küçük bir iskemle kapıp aramızda tuttum.</p>

  <p class="calibre1">"Kalbimi, insanlarınkinin bulunduğu yerde saklamam," dedi.</p>

  <p class="calibre1">Sonra hücum etti ama darbesini iskemleyle savuşturup ayaklardan biriyle sağ gözüne vurdum. Sonra iskemleyi bir yana fırlatıp ileri atıldım ve sağ bileğini yakalayıp kıvırdım. Dirseğine elimin kenarıyla, vurabildiğim kadar sert vurdum. Keskin bir çatırtı geldi ve rünlü kılıç çınlayarak yere düştü. O da sol eliyle başıma vurdu ve yere serildim.</p>

  <p class="calibre1">Kılıca doğru atıldı, ama ayak bileğini kavrayıp çektim</p>

  <p class="calibre1">Yüzükoyun yayıldı, kendimi onun üzerine atıp gırtlağını buldum. Başımı çenem göğsüme değecek şekilde omuz boşluğuna eğdim, çünkü sol eliyle tırmalayarak yüzümü bulmaya çalışıyordu.</p>

  <p class="calibre1">Ölümcül kavrayışım sıkılaştıkça gözleri benimkileri aradı ve bu sefer sakınmadım. İkimiz de bildiğimiz şeyi öğrendiğimiz sırada beynimin temelinde küçük bir şok oldu.</p>

  <p class="calibre1">"Sen!" diye solumaya muvaffak oldu, ben ellerimi sertçe büküp, hayat o kıpkırmızı gözleri terk etmeden önce.</p>

  <p class="calibre1">Kalktım, ayağımı cesedine dayadım ve Grayswandir’i çektim.</p>

  <p class="calibre1">Kılıcım kurtulduğunda yaratık cayır cayır yandı ve zeminde kararmış bir nokta kalıncaya kadar da yanmayı sürdürdü.</p>

  <p class="calibre1">Derken Lorraine geldi, ona sarıldım ve benden onu kendi evine, yatağına götürmemi istedi. Öyle yaptım ve orada, o ağlayarak uykuya dalana kadar beraberce uzanmaktan başka bir şey yapmadık. İşte böyle tanıştım Lorraine ile.</p>

  <p class="calibre1">Geç sabah güneşi sırtımıza vururken, Lance, Ganelon ve ben yüksek bir tepede atlarımızın üzerinde durduk ve aşağıya, o yere baktık. Görünüşü bazı düşüncelerimi onaylıyordu.</p>

  <p class="calibre1">Amber’in güneyindeki vadiyi dolduran, o çarpılmış ormana benziyordu.</p>

  <p class="calibre1">Ah, baba! Ben ne yaptım, dedim kalbimden ama altımda duran ve göz alabildiğine uzanan karanlık Çember’den başka hiçbir yanıt yoktu.</p>

  <p class="calibre1">Siperliğimin demirleri arasından baktım oraya... Kömürleşmiş görünümlü, ıssız ve çürüme kokulu. Bu günlerde miğferlerimin içinde yaşıyordum. Adamlar buna gösteriş gözüyle bakıyorlardı ama rütbem, bana eksantrik olma hakkı veriyordu.</p>

  <p class="calibre1">Miğferi iki haftadır, Strygalldwir’le savaştığımdan beri giyiyordum. Dövüşün ertesi sabahı, Lorraine’e verdiğim sözü tutmak için Harald’a haddini bildirmeden önce geçirmiştim başıma ve vücudum geliştikçe, yüzümü saklı tutmanın daha iyi olacağına kanaat getirmiştim.</p>

  <p class="calibre1">Artık belki de on dört taş çekiyordum ve kendimi eskisi gibi hissetmekteydim. Eğer adına Lorraine denen ülkeyi bu pislikten temizlemeye yardımcı olabilirsem, en çok istediğim şeyi denemek için en azından bir şansım olacağını ve belki de başarabileceğimi biliyordum.</p>

  <p class="calibre1">"Demek bu," dedim. “Toplanmış asker falan göremiyorum."</p>

  <p class="calibre1">"Atlarımızı kuzeye sürmemiz gerektiğine inanıyorum," dedi Lance “ve onları hiç kuşkusuz sadece karanlık bastırdıktan sonra göreceğiz."</p>

  <p class="calibre1">"Ne kadar kuzeye?"</p>

  <p class="calibre1">"Üç ya da dört fersah. Etrafta dolanıyorlar."</p>

  <p class="calibre1">Çember’e ulaşmak için iki gün at sürmüştük. O sabah erken saatlerde bir devriye grubuyla karşılaşmış ve o şeyin içinde her gece askerlerin toplanmaya devam ettiğini öğrenmiştik.</p>

  <p class="calibre1">Çeşitli idmanlar yapıyor, sonra sabahın gelişiyle birlikte daha derin bir yerlere kayboluyorlardı. Öğrendiğime göre Çember’in üzerinde sürekli bir fırtına bulutu vardı ama fırtına hiç patlak vermiyordu.</p>

  <p class="calibre1">"Burada kahvaltımızı edip kuzeye öyle gidelim mi?" diye sordum.</p>

  <p class="calibre1">"Neden olmasın?" dedi Ganelon. Açlıktan ölüyorum ve vaktimiz var."</p>

  <p class="calibre1">Böylece indik atlarımızdan ve kurutulmuş et yiyip mataralarımızdakileri içtik.</p>

  <p class="calibre1">"Hâlâ o notu anlamıyorum," dedi Ganelon geğirdikten sonra, göbeğini sıvazlayıp piposunu yakarken. “Son savaşta aramızda olacak mı, olmayacak mı? Eğer yardıma niyetliyse nerede? Çarpışma günü git gide yaklaşıyor."</p>

  <p class="calibre1">"Unut onu," dedim. “Belki de bir şakaydı."</p>

  <p class="calibre1">"Unutamam, kahrolasıca!" dedi. “Tüm bu işin altında tuhaf bir şeyler yatıyor!"</p>

  <p class="calibre1">"Nedir o?" diye sordu Lance ve Ganelon’un ona anlatmamış olduğunu ilk kez o zaman anladım.</p>

  <p class="calibre1">"Eski hükümdarım Lord Corwin, bir posta güverciniyle, geleceğini söyleyen tuhaf bir mesaj yolladı. Onun öldüğünü sanıyordum ama bu mesajı yolladı." dedi ona Ganelon. “Hâlâ neye yormak gerektiğini bilemiyorum."</p>

  <p class="calibre1">"Corwin mi?" dedi Lance ve nefesimi tuttum. “Amber’li Corwin mi?"</p>

  <p class="calibre1">"Evet, Amber’li ve Avalon’lu."</p>

  <p class="calibre1">"Mesajı unut."</p>

  <p class="calibre1">"Neden?"</p>

  <p class="calibre1">"O onursuz bir adamdır ve verdiği söz hiçbir şey ifade etmez."</p>

  <p class="calibre1">"Onu tanıyor musun?"</p>

  <p class="calibre1">"Onun hakkında bir şeyler biliyorum. Nice zaman önce bu topraklara hükmederdi. Şeytan lordun hikâyelerini anımsamıyor musun? Aynı kişi. Corwin’di o, benden önceki günlerde. Yaptığı en iyi şey, kendisine karşı direniş çok kuvvetlendiğinde tahttan çekilip tüymekti."</p>

  <p class="calibre1">Doğru değildi bu!</p>

  <p class="calibre1">Yoksa öyle miydi?</p>

  <p class="calibre1">Amberin sonsuz gölgesi düşer ve oradaki mevcudiyetimle benim Avalon’umun da birçok gölgesi vardı. Adım atmadığım birçok dünyada biliniyor olabilirdim, gölgelerim oralarda yürümüş, yaptıklarımı ve düşüncelerimi kusurlu şekilde taklit etmiş olurlardı.</p>

  <p class="calibre1">"Hayır" dedi Ganelon, “Eski hikâyelere asla kulak asmamalısın. Burada hüküm süren de aynı adam olabilir miydi, bunu merak ediyorum. Bu ilginç olurdu."</p>

  <p class="calibre1">"Çok" diye katıldım çorbada tuzum bulunsun diye. “Ama o kadar önce tahtı elinde tuttuysa şimdiye dek ölmüş ya da eli ayağı tutmaz hale gelmiş olmalı."</p>

  <p class="calibre1">"O bir büyücüydü," dedi Lance.</p>

  <p class="calibre1">"Benim tanıdığım kesinlikle öyleydi," dedi Ganelon, “çünkü beni, artık ne ilmin ne de büyünün bulamayacağı bir ülkeden buraya sürgün etti."</p>

  <p class="calibre1">"Bundan daha önce hiç söz etmemiştin," diye konuştu Lance. “Nasıl oldu?"</p>

  <p class="calibre1">"Seni ilgilendirmez," dedi Ganelon ve Lance bir kez daha sustu.</p>

  <p class="calibre1">Kendi pipomu çıkardım. İki gün önce bir tane edinmiştim ve Lance de aynısını yaptı. Kilden yapılmıştı, sıcak duman iyi çekiliyordu. Pipolarımızı yaktık ve tüttürerek orada oturduk.</p>

  <p class="calibre1">"Evet, akıllıca olanı yaptı." dedi Ganelon. “Artık unutalım."</p>

  <p class="calibre1">Unutmadık elbette ama ondan sonra o konudan uzak durduk.</p>

  <p class="calibre1">O karanlık şey arkamızda olmasaydı şayet, orada sırf öylece oturup rahatlamak bir hayli hoş olacaktı. Aniden kendimi o ikisine yakın hissettim. Onlara bir şeyler söylemek istedim ama ne olduğunu çıkartamadım. Ganelon acil işleri bir kez daha gündeme getirerek bunu çözdü.</p>

  <p class="calibre1">"Demek onlar bizi vurmadan, biz onları vuralım istiyorsun, ha?" dedi.</p>

  <p class="calibre1">"Bu doğru," diye yanıtladım onu. “Savaşı onların taşıyalım."</p>

  <p class="calibre1">"Sorun şu ki, orası kendi sahaları," dedi. “Orayı bizim bildiğimizden daha iyi tanıyorlar ve orada hangi güçleri çağırabileceklerini kim bilir?"</p>

  <p class="calibre1">"Boynuzlu olanı öldürün, çökeceklerdir," dedim.</p>

  <p class="calibre1">"Belki. Belki de değil. Belki bunu sen yapabilirsin." dedi. Ganelon. “Ama şansım yaver gitmediği sürece yapabilir miyim, bilemiyorum. Kolayca ölmeyecek kadar kötü o. Hâlâ birkaç sene önce olduğum kadar iyi olduğumu düşünsem de kendimi kandırıyor olabilirim. Belki yumuşadım. Bu kahrolasıca eve tıkılıp kalma işini asla istemedim!"</p>

  <p class="calibre1">"Biliyorum," dedim.</p>

  <p class="calibre1">"Biliyorum," dedi Lance.</p>

  <p class="calibre1">"Lance," dedi Ganelon, “dostumuzun söylediği gibi mi yapmalıyız? Saldırmalı mıyız?"</p>

  <p class="calibre1">Omuz silkip yuvarlak laflar etmeliydi. Etmedi.</p>

  <p class="calibre1">"Evet," dedi. “Geçen sefer bizi neredeyse yeniyorlardı. Kral Uther’in öldüğü gece, buna ramak kalmıştı. Eğer şimdi saldırmazsak, gelecek sefere bizi bozguna uğratacaklarını hissediyorum. Ah, bu kolay olmaz ve onların canını kötü yakabiliriz. Ama sanırım bunu başarabilirler. Şu anda ne yapabileceğimizi görelim, sonra planlarımızı saldırı için yapalım."</p>

  <p class="calibre1">"Pekâlâ," dedi Ganelon. “Bana da beklemekten gına geldi zaten. Dönüşümüzden sonra bana bunu tekrar hatırlatın, size ayak uydururum."</p>

  <p class="calibre1">Biz de öyle yaptık.</p>

  <p class="calibre1">O öğlen kuzeye at sürdük ve kendimizi tepelerde gizledik,</p>

  <p class="calibre1">Çember’e yukarıdan baktık. İçinde kendi yöntemleriyle ibadet egzersiz yapıyorlardı. Dört bin civarında asker olduğunu tahmin ettim. Bizde iki bin beş yüz civarı asker vardı. Ayrıca içinde gürültüler çıkaran tuhaf, uçan, sıçrayan, sürüleri de vardı. Bizim de sağlam yüreklerimiz. Evet.</p>

  <p class="calibre1">Tek ihtiyacım olan şey, liderleriyle baş başa geçirilecek birkaç dakikaydı ve şu ya da bu şekilde, bir karara varılacaktı. Her şey.</p>

  <p class="calibre1">Anlarsınız. Bunu ben yapmıştım ve telafi etmek de bana düşerdi, yapabilirsem eğer.</p>

  <p class="calibre1">Yapamayacağımdan korkuyordum.</p>

  <p class="calibre1">Öfke, korku ve acıdan oluşmuş bir tutku krizinde bu şeyi salmıştım ve var olan her dünyanın bir yerine yansımıştı. Bir Amber Prensi’nin kan laneti böyledir.</p>

  <p class="calibre1">Onları, Çember’in Bekçileri’ni bütün gece izledik ve sabahleyin ayrıldık.</p>

  <p class="calibre1">Karar, hücumdu!</p>

  <p class="calibre1">Böylelikle geri döndük bütün yolu ve bizi kimse takip etmedi. Ganelon’un şatosuna vardığımızda plan yapmaya giriştik. Askerlerimiz hazırdı. Belki de gereğinden fazla ve on beş gün içinde saldırmayı kararlaştırdık.</p>

  <p class="calibre1">Lorraine’le yatarken ona tüm bunlardan bahsettim. Çünkü bilmesi gerektiğini hissediyordum. Onu Gölge’ye kaçırma gücüne sahiptim... Rıza gösterirse, hemen o gece. Göstermedi.</p>

  <p class="calibre1">"Seninle kalacağım," dedi.</p>

  <p class="calibre1">"Peki."</p>

  <p class="calibre1">Ona her şeyin elimde olduğunu hissettiğimi söylemedim, ama içimde öyle bir his var ki, biliyor ve bir sebepten dolayı bana güven duyuyordu. Ben duymazdım, ama bu onun meselesiydi.</p>

  <p class="calibre1">"Her şeyin nasıl olabileceğini biliyorsun," dedim.</p>

  <p class="calibre1">"Biliyorum," dedi ve onun bildiğini biliyordum, bu ötesi boştu.</p>

  <p class="calibre1">Dikkatimizi başka konulara verdik ve sonra uyuduk</p>

  <p class="calibre1">Bir rüya görmüştü.</p>

  <p class="calibre1">Sabahleyin bana, “Bir rüya gördüm," dedi.</p>

  <p class="calibre1">"Ne gördün?" diye sordum.</p>

  <p class="calibre1">"Yaklaşan savaşı," dedi bana. “Seni ve boynuzlu olanı mücadelede birbirinize kilitlenmiş gördüm."</p>

  <p class="calibre1">"Kim kazanıyor?"</p>

  <p class="calibre1">"Bilmiyorum. Ama sen uyurken, faydası dokunabilecek bir şey yaptım."</p>

  <p class="calibre1">"Keşke yapmasaydın," dedim. “Kendi başımın çaresine bakabilirim."</p>

  <p class="calibre1">"Sonra bu vakitte, kendi ölümümü gördüm."</p>

  <p class="calibre1">"Seni bildiğim bir yere götürmeme izin ver."</p>

  <p class="calibre1">"Hayır, yerim burası benim," dedi.</p>

  <p class="calibre1">"Seni sahiplenmeye kalkmıyorum," dedim, “ama seni, rüyanda gördüğün her neyse, ondan kurtarabilirim. Bu kadarı gücüm dahilinde, inan bana."</p>

  <p class="calibre1">"Sana inanıyorum, ama gitmeyeceğim."</p>

  <p class="calibre1">"Sen kahrolasıca ahmağın tekisin."</p>

  <p class="calibre1">"Bırak, kalayım."</p>

  <p class="calibre1">"Nasıl istersen... Dinle, seni Cabra’ya bile gönderirim..."</p>

  <p class="calibre1">"Hayır."</p>

  <p class="calibre1">"Sen kahrolasıca ahmağın tekisin."</p>

  <p class="calibre1">"Biliyorum. Seni seviyorum."</p>

  <p class="calibre1">"...Çok da aptalsın. 'Hoşlanıyorum,' diyecektin, unuttun mu?"</p>

  <p class="calibre1">"Yapacaksın," dedi.</p>

  <p class="calibre1">"Cehenneme kadar yolun var," dedim.</p>

  <p class="calibre1">Sonra, onu teskin edene kadar ağladı.</p>

  <p class="calibre1">Böyleydi işte Lorraine.</p>
</body>
</html>
