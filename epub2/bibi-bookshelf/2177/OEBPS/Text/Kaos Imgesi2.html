<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><b class="calibre3"><span class="uline">Bölüm 2</span></b></h2>

  <p class="calibre1">Kemerimdeki parlak şeyi çözdüm ve açmaya başladım. Ben bunu yaparken bir dizi tıkırtı çıkardı. Kötü bir hata değil, mümkün olan en iyi seçimi yaptığımı umuyordum.</p>

  <p class="calibre1">Yaratığın çiçeklerin arasından geçmesi düşündüğümden uzun sürdü. Bu egzotik bahçede izimi takip etmekte güçlük çektiği anlamına geliyor olabilirdi. Ama ben Jabberwock ile karşılaşmasında epey yaralandığı, gücünden ve hızından çokça şey kaybettiği anlamına geldiğini umuyordum.</p>

  <p class="calibre1">Her neyse, sonunda son saplar da sallanıp ezildi. Köşeli yaratık öne atıldı, durup gözlerini kırpmadan bana baktı. Frakir paniğe kapıldı, onu sakinleştirdim. Bu onun boyunu aşardı.</p>

  <p class="calibre1">Geride bir Ateş Çeşmesi büyüm kalmıştı, ama onu kullanmaya zahmet bile etmedim. Yaratığı durduramayacağını ve onun öngörülemez bir biçimde davranmasına sebep olabileceğini biliyordum.</p>

  <p class="calibre1">"Evini özlediysen," diye bağırdım, “sana Kaos’a dönüş yolunu gösterebilirim!"</p>

  <p class="calibre1">Bir düzine yaradan sıvılar akıtarak, yavaşça yaklaştı. Üzerime atlama yeteneğine hâlâ sahip mi, yoksa mevcut hızı becerebildiğinin en iyisi mi, merak ettim. Tedbirlilik en kötüsünü varsaymamı söylüyordu, bu yüzden teşebbüs edeceği herhangi bir şeyi karşılayabilmek için gevşek ve hazır beklemeye çalıştım.</p>

  <p class="calibre1">Ama üzerime atlamadı. Uzantıları olan küçük bir tank gibi yaklaşmaya devam etti. Yaşamsal noktalarının nerede olduğunu bilmiyordum. Evdeyken Ateş Meleği anatomisi ilgi alanı listemde üst sıralarda değildi. Ama yaratık yaklaşırken gözlem yoluyla kendime hızlı bir ders verdim. Ne yazık ki bu, yaratığın her şeyi korunaklı yerlerde tuttuğu inancını verdi. Çok kötü.</p>

  <p class="calibre1">Beni kandırmaya çalışıyor olması olasığına karşılık saldırıya geçmek istemiyordum. Yaratığın savaş numaralarını bilmiyordum ve öğrenmek için gereksiz yere kendimi riske atmak istemiyordum. Savunmada kalmak ve ilk hareketi onun yapmasına izin vermek daha iyi, dedim kendi kendime. Ama yaratık yaklaşmaya devam etti. Kısa süre sonra bir şey yapmak zorunda kalacağımı biliyordum, yalnızca geri çekilmek için bile olsa...</p>

  <p class="calibre1">O uzun, kıvrık önkollardan biri bana doğru fırladı, yana döndüm ve kestim. Tıkır-tak! Kol hareket etmeye devam ederek yerde yatıyordu. Bu yüzden ben de hareket etmeye devam ettim. Bir-iki, bir-iki! Tıkır-tak!</p>

  <p class="calibre1">Yaratık yavaşça sola devrildi, çünkü bedeninin o tarafındaki tüm bacakları kesmiştim.</p>

  <p class="calibre1">Sonra, aşırı güvenle, diğer yana ulaşmak ve yaratık henüz travma içindeyken ve yere yıkılırken hareketi tekrarlamak için başının çok yakınından geçtim. Ama fazla yakındaydım ve yaratık hâlâ devriliyordu. Pençeli uzantılarıyla beni yakalamak yerine incik kemiği ya da önkol yerine geçen bir şeyle bana vurdu. Darbe göğsüme inince geriye devrildim.</p>

  <p class="calibre1">Ben geriye sendeler, doğrulabilmek için ayaklarımı altıma çekerken Luke’un sersem sersem, “Şimdi neler oluyor?" dediğini duydum.</p>

  <p class="calibre1">"Daha sonra," diye seslendim, arkama bakmadan.</p>

  <p class="calibre1">Sonra, “Hey! Bana vurdun!" diye ekledi.</p>

  <p class="calibre1">"Hepsi senin iyiliğin için," diye yanıt verdim. “Tedavinin parçası" ve ayağa kalkıp tekrar harekete geçtim.</p>

  <p class="calibre1">"Ya," dediğini duydum.</p>

  <p class="calibre1">Yaratık şimdi yan tarafına dayanmıştı, o iri kol vahşice bana doğru savruldu. Ondan kaçındım, menzilini ve vuruş açısını gözlemeyi başardım.</p>

  <p class="calibre1">Tıkır-tak. Kol yere düştü, ben hareket etmeye devam ettim.</p>

  <p class="calibre1">Farklı açılardan başına doğru üç darbe savurdum ve sonunda kesmeyi başardım. Ama yaratık tıkırtı çıkamaya, gövde, geriye kalan bacaklarının üzerinde tırmalamaya devam etti.</p>

  <p class="calibre1">Ondan sonra kaç kez daha vurdum, bilmiyorum. Yaratık dilim dilim olana kadar devam ettim. Luke vurduğum her darbede, “Oley!" diye bağırmaya başladı. Terlemeye başlamıştım ve ısı dalgaları ya da öyle bir şeyin uzaktaki çiçeklerin rahatsız edici bir biçimde dalgalanmasına sebep olduğunu fark ettim. Ama çok öngörülü davranmış olduğumu fark etmiştim. Bardan götürdüğüm Vorpal Kılıcı iyi bir silah olduğunu kanıtlamıştı. Onu yüksek bir yayla salladım, bunun onu iyice temizlediğini fark ettim, sonra baştaki derli toplu haline dönmesi için katlamaya başladım. Taç yaprakları kadar yumuşaktı ve hâlâ tozlu bir parıltı saçıyordu...</p>

  <p class="calibre1">"Bravo!" dedi tanıdık bir ses, döndüğümde önce gülümsemeyi, ardından patilerini hafifçe birbirine vuran Kedi’yi gördüm. “Yahuu! Yahey!" diye ekledi. “Aferin sana, seni parlak çocuk!"</p>

  <p class="calibre1">Arka plandaki dalgalanma güçlendi, gökyüzü karardı. Luke’un, “Hey!" dediğini duydum ve arkama baktığım zaman ayağa kalktığını, öne gelmekte olduğunu gördüm. Tekrar baktığımda Kedi’nin arkasında bar beliriyordu, pirinç korkuluğu fark ettim. Başını dönmeye başladı.</p>

  <p class="calibre1">"Normalde Vorpal Kılıcı için bir depozit alırız," diyordu Kedi. “Ama onu sapasağlam iade ettiğine göre..."</p>

  <p class="calibre1">Luke yanımdaydı. Yine müzik sesi duyuyordum ve Luke ezgiyle beraber mırıldanıyordu. Şimdi, bar renk nüansları ve gölge kazanarak katılaştıkça, açıklık ve paramparça Ateş Meleği asıl manzaranın üzerine bindirilmiş görünüyordu.</p>

  <p class="calibre1">Ama mekan bir şekilde daha ufak geliyordu. Masalar birbirine daha yakındı, müzik daha hafifti, duvar resmi daha birbirine girmişti ve ressam görünürlerde yoktu. Tırtıl ve mantarı bile gölgeli bir köşeye çekilmişlerdi ve ikisi de küçülmüş, mavi duman daha az yoğun görünüyordu. Bunu iyi bir işaret olarak kabul ettim, çünkü oradaki varlığımız Luke’un zihinsel durumunun bir sonucuysa, o zaman belki sarhoşluğunun etkisi azalıyordu.</p>

  <p class="calibre1">"Luke?" dedim.</p>

  <p class="calibre1">Bara, yanıma yaklaştı.</p>

  <p class="calibre1">"Evet?" diye sordu.</p>

  <p class="calibre1">"Sarhoş olduğunu biliyorsun, değil mi?"</p>

  <p class="calibre1">"Bilmiyorum... Ne kastettiğini anlamıyorum ," dedi.</p>

  <p class="calibre1">"Maske seni tutsak aldığında sana biraz asit vermiş sanırım," dedim. “Bu mümkün mü?"</p>

  <p class="calibre1">"Maske kim?" diye sordu bana.</p>

  <p class="calibre1">"Kale’deki yeni kafa patron."</p>

  <p class="calibre1">"Ah, Sharu Garrul demek istiyorsun," dedi. “Mavi maske taktığını hatırlıyorum."</p>

  <p class="calibre1">Maskenin Sharu olmadığını açıklamaya girişmek istemedim. Hem, zaten unutacaktı. Başımı salladım ve “Patron," dedim.</p>

  <p class="calibre1">"Eh... evet, sanırım bana bir şey vermiş olabilir," diye yanıtladı. “Yani bütün bunlar...?" Odaya işaret etti.</p>

  <p class="calibre1">Başımı salladım.</p>

  <p class="calibre1">"Kesinlikle gerçek," dedim. “Ama kendimizi halüsinasyonlara nakledebiliriz. Gerçek oldukları bir yerler var. Asit bunu sağlar."</p>

  <p class="calibre1">"Belamı bulayım emi," dedi.</p>

  <p class="calibre1">"Seni ayıltmak için bazı ilaçlar verdim," dedim ona. “Ama bu biraz zaman alır."</p>

  <p class="calibre1">Dudaklarını yaladı, çevresine bakındı.</p>

  <p class="calibre1">"Eh, acelesi yok," dedi. Sonra uzaktaki çığlık tekrar yankılandığı ve iblisler duvar resmindeki kadına pis şeyler yapmaya başladığı zaman gülümsedi. “Burası hoşuma gitti."</p>

  <p class="calibre1">Katlanmış silahı bar tezgahına koydum. Luke tezgaha vurdu ve yeni bira istedi. Ben başımı sallayarak geriledim.</p>

  <p class="calibre1">"Şimdi gitmeliyim," dedim ona. “Peşimde biri var ve biraz önce çok yaklaştı."</p>

  <p class="calibre1">"Hayvanlar sayılmaz," dedi Luke.</p>

  <p class="calibre1">"Biraz önce doğradığım sayılır," diye yanıt verdim. “Birisi göndermiş." *</p>

  <p class="calibre1">Şimdi ne gelebileceğini merak ederek kırık kapılara baktım. Ateş Meleklerinin çiftler halinde avlandığı bilinir.</p>

  <p class="calibre1">"Ama seninle konuşmalıyım..." diye devam ettim.</p>

  <p class="calibre1">"Şimdi olmaz," dedi, arkasını dönerek.</p>

  <p class="calibre1">"Önemli olduğunu biliyorsun."</p>

  <p class="calibre1">"Doğru düzgün düşünemiyorum," diye yanıt verdi.</p>

  <p class="calibre1">Sanırım bu doğruydu ve onu Amber’e ya da başka bir yere sürüklemenin anlamı yoktu. Solup gider ve buraya gelirdi.</p>

  <p class="calibre1">Ortak sorunlarımızı tartışmadan önce kafasının açılması ve sarhoşluğunun dağılması gerekiyordu.</p>

  <p class="calibre1">"Annenin Amber’de tutsak olduğunu biliyorsun, değil mi?" diye sordum.</p>

  <p class="calibre1">"Evet."</p>

  <p class="calibre1">"Kafanı topladığın zaman beni ara. Konuşmalıyız."</p>

  <p class="calibre1">"Tamam."</p>

  <p class="calibre1">Döndüm, kapıdan çıktım ve bir sis bulutuna girdim. Uzakta Luke’un yine şarkı söylemeye başladığını duydum. Hüzünlü bir balattı. Sis, gölge kaydırmaya gelince mutlak karanlık kadar kötüdür. Hareket ederken hiçbir referans noktası göremezseniz sizin geçip gitmenize izin veren yeteneği kullanmanın yolu yoktur. Diğer yandan, zihnim berraklaştığına göre bir süre yalnız kalıp düşünmek istiyordum. Bu şeyin içinde hiç kimseyi göremiyorsam, kimse de beni göremezdi. Ve taş döşenmiş yüzeyde kendi ayak seslerim dışında ses yoktu.</p>

  <p class="calibre1">Ne başarmıştım? Amber’de Luke’un sıra dışı çağrısıyla kısa uykumdan uyandığımda, sıra dışı çabaların ertesinde ölü gibi yorgundum. Onun olduğu yere nakledilmiş, sarhoş olduğunu öğrenmiş, onu daha çabuk kendine getireceğini umduğum bir şey vermiş, bir Ateş Meleği doğramış, Luke’u başladığı noktada bırakmıştım.</p>

  <p class="calibre1">Bundan iki şey öğrendim, diye düşündüm pamuk pamuk sislerin içinde yürürken: Luke’un Amber hakkındaki olası planlarını bozdum. Artık annesinin tutsağımız olduğunu biliyordu ve bu şartlar altında doğrudan eyleme girişebileceğini sanmıyordum. Luke’u nakletmek ve bir mekanda tutmakla ilgili teknik sorunlara ek olarak, onu bulduğum yerde bırakmamın asıl sebebi buydu. Random’ın onu bodrumdaki bir hücrede, baygın tutmayı tercih edeceğini biliyordum, ama sonunda dişleri sökülmüş bir Luke’a razı olacağından emindim; özellikle de Luke’un Jasra için eninde sonunda bizimle iletişime geçmesi olasıyken. Onun istediği zaman, kendine ve bize gelmesine razıydım. Benim bekleme odamda kendi sorunlarım vardı, mesela Hayaletçark, Maske, Vinta... ve bir numara alıp oturan yeni hayalet.</p>

  <p class="calibre1">Belki peşime katil takmak için mavi taşların bulma özelliğini kullanan Jasra’ydı. Bunun için hem sebebi, hem yeteneği vardı. Ama Maske de olabilirdi. Onun yeteneği olduğunu düşünüyordum ve anlamasam da, bir sebebi de vardı. Ama şimdi Jasra yoldan çekilmişti ve zaman içinde Maske ile halleşmeye kararlı olsam da, kendimi mavi taşların ahenginden kurtardığıma inanıyordum. Aynı zamanda Kale’deki son karşılaşmamızda Maske’yi biraz korkuttuğuma da inanıyordum. Her neyse, güçleri nasıl olursa olsun Maske’nin ya da Jasra’nın eğitimli bir Ateş Meleği bulabilmesi olasılığı son derece düşüktü.</p>

  <p class="calibre1">Hayır, Ateş Melekleri yalnızca tek bir yerden gelir ve gölge-büyücüleri müşteri listesinde değildir.</p>

  <p class="calibre1">Bir esinti sisleri bir anlığına aralayınca binalar gördüm. Güzel. Kaydırdım. Sis hemen hemen aynı anda hareket etti ve gördüklerim bina değil karanlık kaya formasyonları oldu. Bir aralanma daha ve bir şafak ya da akşam göğü görünür oldu. Üzerine parlak yıldızlardan bir köpük saçılmıştı. Fazla zaman geçmeden bir rüzgar sisi dağıttı ve yüksek, kayalık bir yerde yürümekte olduğumu gördüm. Gökyüzü yıldızların ışığıyla ile alev alevdi. O kadar aydınlıktı ki, altında kitap bile okuyabilirdim. Dünyanın kenarına giden karanlık bir patikayı takip ettim...</p>

  <p class="calibre1">Luke, Jasra, Dalt ve Maske ile ilgili iş bir şekilde bir bütünün parçalarıydı. Bazı yerlerde tamamen anlaşılır, bazılarında bulutlu. Biraz zaman ve yürüyüş sonucunda hepsini bir araya getirebilirdim. Luke ve Jasra şimdilik etkisiz haldeydi. Bir tür muamma olan Maske’nin bana kişisel bir kini var gibiydi, ama Amber’e karşı bir tehdit oluşturmuyordu. Dalt ise oluşturuyordu ve cici, yeni silahları vardı ama Random bu durumdan haberdardı ve Benedict şehre dönmüştü. Bu yüzden onunla başa çıkmak için gereken her şeyin yapıldığından emindim.</p>

  <p class="calibre1">Dünyanın kenarında durdum ve yıldızlarla dolu dipsiz uçuruma baktım. Dağım bir gezegenin yüzeyini şereflendiriyor gibi görünmüyordu. Bununla beraber solumda bir köprü vardı, karanlık, yıldız kapatan bir şekil vardı. Belki de bir başka yüzen dağ. Köprüye yürüyüp üzerine çıktım. Atmosfer, yerçekimi, hava sıcaklığı sorunlarının burada hiç anlamı yoktu. Yürürken gerçekliği oluşturabiliyordum. Köprüde yürüdüm; bir an açı düzeldi ve karanlık kütlenin uzak yanında, yine bir başka karanlığa giden bir başka köprü gördüm.</p>

  <p class="calibre1">Köprünün ortasında durdum, her iki yanda uzaklara baktım. Güvenli ve uygun bir noktaya benziyordu. Koz Kartı destemi çıkardım ve karıştırıp uzun, çok uzun zamandır kullanmadığım bir tanesini seçtim.</p>

  <p class="calibre1">Kartı önümde tuttum, diğerlerini kaldırdım, bembeyaz bir saç yığının altındaki mavi gözleri, genç, sert, hafifçe keskin hatları inceledim. Beyaz bir yaka ve parlak, dar bir ceket altında görünen kol yenleri dışında siyahlara bürünmüştü. Eldivenli elinde üç koyu renk çelik top tutuyordu.</p>

  <p class="calibre1">Bazen Kaos’a kadar uzanmak güç olur, bu yüzden dikkatle, kuvvetle odaklandım ve uzandım. İletişim neredeyse hemen geldi. Çılgın, çizgili bir gökyüzünün altında, bir balkonda oturuyordu. Kayan Dağlar soluna doğru hareketlenmişti.</p>

  <p class="calibre1">Ayaklarını küçük bir yüzen masaya dayamıştı ve kitap okuyordu. Kitabı indirip, hafifçe gülümsedi.</p>

  <p class="calibre1">"Merlin," dedi alçak sesle. “Yorgun görünüyorsun."</p>

  <p class="calibre1">Başımı salladım.</p>

  <p class="calibre1">"Sense dinlenmiş görünüyorsun," dedim.</p>

  <p class="calibre1">"Doğru," diye yanıt verdi kitabı kapatıp, sehpanın üzerine koyarken. Sonra, “Sorun mu var?" diye sordu.</p>

  <p class="calibre1">"Sorun var, Mandor."</p>

  <p class="calibre1">Ayağa kalktı.</p>

  <p class="calibre1">"Gelmek ister misin?"</p>

  <p class="calibre1">Başımı iki yana salladım. “Geri dönmene yardımcı olacak Koz Kartların varsa, senin bana gelmeni tercih ederim."</p>

  <p class="calibre1">Elini uzattı.</p>

  <p class="calibre1">"Tamam," dedi.</p>

  <p class="calibre1">Uzandım, ellerimiz buluştu; tek bir adım attı ve köprünün üzerinde, yanımda durdu. Bir an kucaklaştık, sonra döndü ve uçuruma baktı.</p>

  <p class="calibre1">"Burada tehlike mi var?" diye sordu.</p>

  <p class="calibre1">"Hayır. Güvenli göründüğü için burayı seçtim."</p>

  <p class="calibre1">"Manzarası da iyi," diye yanıt verdi. “Başına neler geldi?"</p>

  <p class="calibre1">"Yıllarca yalnızca öğrencilik yaptım ve sonra özel türden bir makinenin tasarımcısı oldum," diye anlattım. “Son zamanlara kadar hayatım sakindi. Sonra cehennem serbest kaldı ama çoğunu anlıyorum ve büyük kısmı kontrol altında görünüyor. O kısmı karmaşık ve endişelenmene değmez."</p>

  <p class="calibre1">Elini köprünün korkuluğuna koydu.</p>

  <p class="calibre1">"Ya diğer kısım?" diye sordu.</p>

  <p class="calibre1">"Şimdiye kadarki düşmanlarım Amber çevresindendi. Ama aniden, o işin çoğu halledilme yolunda görünürken, biri peşime bir Ateş Meleği taktı. Kısa süre sonra onu yok etmeyi basardım. Neden olduğu konusunda hiçbir fikrim yok ve kesinlikle bir Amber numarası değil."</p>

  <p class="calibre1">İçini çekerek sırtını döndü, birkaç adım attı, sonra geri döndü.</p>

  <p class="calibre1">"Haklısın, elbette," dedi. “Bu dereceye geldiğini hiç tahmin edemedim, aksi halde bir süre önce seninle konuşurdum. Ama kendi payına özel spekülasyonlar yapmaya başlamadan önce önem sırası konusunda farklı düşünmeme izin ver. Tüm hikayeyi dinlemek istiyorum."</p>

  <p class="calibre1">"Neden?"</p>

  <p class="calibre1">"Çünkü bazen sen şaşırtıcı ölçüde naif olabiliyorsun, küçük kardeşim ve neyin gerçekten önemli olduğu konusunda senin yargına henüz güvenmiyorum."</p>

  <p class="calibre1">"Bitirmeden önce açlıktan ölebilirim," diye yanıt verdim.</p>

  <p class="calibre1">Üvey ağabeyim Mandor çarpık bir gülümsemeyle kollarını kaldırdı. Annem Dara ile Kenar Lordu Prens Sawall’ın oğulları olan Jurt ve Despil yarım kan kardeşimdir, ama Mandor, Sawall’ın önceki evliliğinden olan oğludur. Mandor benden oldukça büyüktür ve sonuç olarak bana Amber’deki akrabalarımı hatırlatır. Dara ve Sawall’ın çocuklarının arasında kendimi hep bir yabancı gibi hissettim. Mandor da bir gruba ait olmadığından ortak noktalarımızı vardı. Ama bana eskiden gösterdiği ilginin arkasında ne dürtü vardıysa, bunu bir kenara bırakmıştı ve benim görüşüme göre tam kan kardeşlerden daha yakın olmuştuk. Bana yıllar içinde bir sürü işe yarar şey öğretmişti ve birlikte pek çok güzel anımız vardı.</p>

  <p class="calibre1">Aramızdaki hava çarpıldı ve Mandor kollarını indirdiği zaman işlemeli beyaz keten bir örtü kaplı bir yemek masası aniden, sessizce aramızda belirdi. Birkaç saniye sonra birbirine bakan iki sandalye masayı takip etti. Masanın üzerinde pek çok kapaklı tabak vardı ve hepsi ince porselen, kristal ya da gümüştendi; hatta içinde koyu renk, bükülmüş bir şişe taşıyan bir buz kovası bile vardı.</p>

  <p class="calibre1">"Çok etkilendim," dedim.</p>

  <p class="calibre1">"Son senelerde gurme büyüsüne epey zaman harcadım," dedi. “Lütfen otur."</p>

  <p class="calibre1">İki karanlık arasındaki köprüde rahatça yerlerimize yerleştik. Yemeklerin tadına bakarken takdirle mırıldandım ve beni bu yıldız ışığı ve sessizlik mekanına getiren olayları anlatmaya başlayana kadar birkaç dakika geçmesi gerekti.</p>

  <p class="calibre1">Mandor tüm hikayemi sözümü kesmeden dinledi ve bitirdiğim zaman başını salladı, “Bir tabak daha tatlı ister misin?" diye sordu.</p>

  <p class="calibre1">"Evet," dedim. “Çok güzeldi."</p>

  <p class="calibre1">Birkaç dakika sonra başımı kaldırdığımda gülümsemekte olduğunu gördüm.</p>

  <p class="calibre1">"Komik olan ne?" diye sordum.</p>

  <p class="calibre1">"Sen," diye yanıt verdi. “Hatırlarsan, sen oraya gitmek için ayrılmadan önce, iş, güven duymaya gelince seçici olmanı söylemiştim."</p>

  <p class="calibre1">"Ee? Hikayemi kimseye anlatmadım. Bana hikayesini öğrenmeden Luke ile dost olmam konusunda ders vereceksen, çoktan bir tane dinledim."</p>

  <p class="calibre1">"Ya Julia?"</p>

  <p class="calibre1">"Ne demek istiyorsun? O asla öğrenmedi..."</p>

  <p class="calibre1">"Kesinlikle. Ve güvenebileceğin birine benziyordu. Bunun yerine onu kendine düşman ettin."</p>

  <p class="calibre1">"Tamam! Belki o konuda da yanlış karar verdim."</p>

  <p class="calibre1">"Olağanüstü bir makine tasarladın ve aklına bunun aynı zamanda güçlü bir silah olabileceği hiç gelmedi. Random konuyu doğru açıdan gördü. Luke da öyle. Bu cephede felaketten kurtulmanı sağlayan tek şey makinenin bilinç kazanması ve emir almayı reddetmiş olması olabilir."</p>

  <p class="calibre1">"Haklısın. Teknik sorunları çözmekle daha çok ilgileniyordum. Tüm sonuçları düşünmedim."</p>

  <p class="calibre1">İçini çekti.</p>

  <p class="calibre1">"Ben seninle ne yapacağım, Merlin? Risk aldığını bilmeden risk alıyorsun."</p>

  <p class="calibre1">"Vinta’ya güvenmedim," dedim.</p>

  <p class="calibre1">"Sanırım ondan daha fazla bilgi koparabilirdin," dedi, “eğer tehlikeden kurtulmuş görünen Luke’u kurtarmak için bu kadar acele etmeseydin. Kadın sohbetinizin sonunda oldukça gevşemiş görünüyordu."</p>

  <p class="calibre1">"Belki seni çağırmalıydım."</p>

  <p class="calibre1">"Onunla bir daha karşılaşırsan çağır, ben onunla başa çıkarım."</p>

  <p class="calibre1">Bakakaldım. İçtendi.</p>

  <p class="calibre1">"Ne olduğunu biliyor musun?"</p>

  <p class="calibre1">"Ben onu çözerim," dedi, kadehindeki parlak portakal rengi sıvıyı çalkalayarak. “Ama sana sade ve zarif bir önerim var. Gözlerden hayli uzak, her tür imkanı olan yeni bir kır evim var. Neden tehlikeden tehlikeye koşmak yerine benimle birlikte Saraylar’a dönmüyorsun? Birkaç sene saklan, hayatın tadını çıkar, okumadığın kitapları oku. Ben iyi korunmanı sağlarım. Bırak fırtına geçip gitsin, sonra daha huzurlu bir iklimde işine bak."</p>

  <p class="calibre1">Alev alev içkiden küçük bir yudum aldım.</p>

  <p class="calibre1">"Hayır," dedim. “Daha önce senin bildiğini, benim bilmediğimi söylediğin o şeylere ne oldu?"</p>

  <p class="calibre1">"Önerimi kabul edersen hiç önemleri kalmaz."</p>

  <p class="calibre1">"Kabul edecek olsam bile bilmek istiyorum."</p>

  <p class="calibre1">"Bir çuval solucan," dedi.</p>

  <p class="calibre1">"Sen benim hikayemi dinledin. Ben de seninkini dinlerim."</p>

  <p class="calibre1">Omuzlarını silkti, sandalyesinde arkasına yaslandı ve yıldızlara baktı.</p>

  <p class="calibre1">"Swayvill ölüyor," dedi.</p>

  <p class="calibre1">"Bunu yıllardır yapıyor."</p>

  <p class="calibre1">"Doğru, ama durumu çok daha kötüleşti. Bazıları Amberli Eric’in ölüm lanetiyle ilgili olduğunu söylüyor. Her neyse, gerçekten fazla zamanı kalmadığını düşünüyorum."</p>

  <p class="calibre1">"Anlamaya başlıyorum..."</p>

  <p class="calibre1">"Evet, taht mücadelesi daha da yoğunlaştı. Sağda solda insanlar ölüyor. Zehirler, düellolar, suikastlar, tuhaf kazalar, şüpheli intiharlar. Çok kişi bilinmeyen yerlere gitti. Ya da öyle görünüyor."</p>

  <p class="calibre1">"Anlıyorum, ama beni neden ilgilendirdiğini göremiyorum."</p>

  <p class="calibre1">"Eskiden olsa ilgilendirmezdi."</p>

  <p class="calibre1">"Ama?"</p>

  <p class="calibre1">"Sen gittikten sonra Sawall’ın seni evlat edindiğini bilmiyor musun?"</p>

  <p class="calibre1">"Ne?"</p>

  <p class="calibre1">"Evet. Asıl amacının ne olduğunu hiç öğrenemedim. Ama sen yasal bir vârissin. Benden sonra, ama Jurt ile Despil’den önce geliyorsun."</p>

  <p class="calibre1">"Bu yine de beni listenin epey aşağılarına yerleştirir."</p>

  <p class="calibre1">"Doğru," dedi yavaşça. “İlginin çoğu tepelere gösteriliyor..."</p>

  <p class="calibre1">"'Çoğu' dedin."</p>

  <p class="calibre1">"Her zaman bazı istisnalar olur," diye yanıt verdi. “Böyle bir zamanın eski borçları tahsil etmek için güzel bir ortam sağladığını fark etmelisin. Bir ölüm eksik ya da fazla, daha dursun zamanlarda kalkacak kaşlardan daha azını uyandırır. Göreceli olarak yüksek yerlerde bile."</p>

  <p class="calibre1">Göz göze gelince başımı iki yana salladım.</p>

  <p class="calibre1">"Benim durumumda gerçekten de mantıklı görünmüyor," dedim.</p>

  <p class="calibre1">Kendimi rahatsız hissedene kadar bakmaya devam etti.</p>

  <p class="calibre1">"Geliyor mu?" diye sordum sonunda.</p>

  <p class="calibre1">"Eh..." dedi. “Biraz düşün."</p>

  <p class="calibre1">Düşündüm. Ve fikir aklıma geldiğinde Mandor zihnimi okumuş gibi başını salladı.</p>

  <p class="calibre1">"Jurt," dedi, “zamanların değişmesini bir zevk ve korku karışımıyla karşıladı. Devamlı en son ölümlerden, bazılarının ne kadar zarif bir şekilde ve kolaylıkla halledildiğinden bahsediyor. Birkaç kıkırdamayla karışık fısıltılar. Korkusu ve kendi yaramazlık kapasitesini arttırma arzusu sonunda diğer korkusundan daha yüksek bir noktaya erişti..."</p>

  <p class="calibre1">"Logrus..."</p>

  <p class="calibre1">"Evet. Sonunda Logrus’u denedi ve başardı."</p>

  <p class="calibre1">"Bu konuda kendini çok iyi hissediyor olmalı. Gururlu. Bu yıllardır istediği bir şeydir."</p>

  <p class="calibre1">"Ah, evet," diye yanıt verdi Mandor. “Ve eminim başka pek çok şey de hissetmiştir."</p>

  <p class="calibre1">"Özgürlük," dedim. “Güç" ve ben onun yarı eğlenen ifadesini incelerken, eklemek zorunda kaldım “ve oyunu oynama becerisi."</p>

  <p class="calibre1">"Hâlâ umut vaat ediyorsun," dedi. “Şimdi, bunu mantıklı sonucuna kadar ilerletmek ister misin?"</p>

  <p class="calibre1">"Tamam," diye karşılık verdim, darbemin ardından Jurt’un sol kulağının, çevresine yayılan kan damlaları eşliğinde süzülüp gitmesini hatırlarken. “Ateş Meleği’ni Jurt’un gönderdiğini düşünüyorsun."</p>

  <p class="calibre1">"Çok olası," diye yanıt verdi. “Ama biraz daha öteye götürsen?"</p>

  <p class="calibre1">Ağaçlıkta güreşirken Jurt’un gözünü delen kırık dalı düşündüm...</p>

  <p class="calibre1">"Tamam," dedim. “Benim peşimde. Tahta çıkma oyunun parçası olmalı, ondan biraz daha önde olmam ya da sırf nefret ve intikam ya da her ikisi birden."</p>

  <p class="calibre1">"Sonuçlar açısından hangisi olduğu fark etmez aslında," dedi Mandor. “Ama ben sana saldıran kurdun kesik kulağını düşünüyordum. Ve görünüşe göre tek bir gözü vardı..."</p>

  <p class="calibre1">"Evet," dedim. “Bugünlerde Jurt neye benziyor?"</p>

  <p class="calibre1">"Ah, kulağının yarısı çıktı. Oldukça perişan ve çirkin görünüşlü. Genellikle saçlarıyla kapatıyor. Göz yeniden oluştu, ama henüz göremiyor. Genellikle bant takıyor."</p>

  <p class="calibre1">"Bu, son gelişmeleri açıklayabilir," dedim. “Olup biten her şeyin yanında tam da zamanı. Suları fena halde bulandırıyor."</p>

  <p class="calibre1">"Sana gözlerden kaybolmanı ve olayların sakinleşmesini beklemeni önermemin sebeplerinden biri. Çok kalabalık. Havada bunca ok varken içlerinden biri yüreğine giden yolu bulabilir."</p>

  <p class="calibre1">"Ben kendime bakabilirim, Mandor."</p>

  <p class="calibre1">"Beni kandırabilirdin."</p>

  <p class="calibre1">Omuzlarımı silktim, doğruldum, korkuluğa yürüdüm ve yıldızlara baktım.</p>

  <p class="calibre1">Uzun süre sonra bana seslendi, “Daha iyi bir fikrin var mı?" ama ona yanıt vermedim, çünkü aynı konuyu düşünüyordum.</p>

  <p class="calibre1">Mandor’un dar görüş açım, hazırlıklı olmamam hakkında söylediklerini değerlendiriyordum ve haklı olduğu, şu âna kadar basıma gelen her şeyde -Jasra’nın peşine düştüğüm zaman hariç- daha çok koşullara tepki verdiğim sonucuna varmak üzereydim. Eyleme geçmekten çok karşılık veriyordum. İtiraf etmeliydim ki, her şey çok çabuk olmuştu. Ama yine de, kendimi korumak, düşmanlarım hakkında bilgi edinmek ve karşı saldırıya geçmek için gerçek planlar yapmamıştım. Bir şeyler yapmalıymışım gibi geliyordu...</p>

  <p class="calibre1">"Endişelenecek o kadar çok şey varsa," dedi, “muhtemelen oyunu güvenli oynasan daha iyi olur."</p>

  <p class="calibre1">Mantık, güvenlik ve ihtiyat açılarından muhtemelen haklıydı. Ama o Saraylar’dandı ve benim onun dahil olmadığı başka bir dizi sadakatim vardı. Sırf Luke ile bağlantım aracılığıyla bile olsa, Amber’in güvenliğini sağlayacak kişisel bir eylem planı bulmam olasıydı. Böyle bir fırsat var olduğu sürece meseleleri takip etmeye zorunlu hissediyordum. Ve bunun ötesinde, tamamen kişisel bir açıdan, merakım yanıtlanmamış sorulara yanıt aramak yerine yürüyüp gitmeme izin vermeyecek kadar güçlüydü.</p>

  <p class="calibre1">Mandor’a yanıt verip, bunları nasıl söze dökeceğimi düşünürken yine tepki vermek zorunda kaldım. Hafif bir sorgu duygusu hissettim, sanki bir kedi zihnimin kapısını tırmalıyormuş gibi. Güçlendi, başka düşünceleri bir kenara itti ve sonunda uzak bir mekandan bir Koz Kartı çağrısı olduğunu anladım. Amber’den ayrıldığımdan beri neler olduğunu merak eden Random olduğunu tahmin ettim. Bu yüzden alıcı oldum ve iletişimi davet ettim.</p>

  <p class="calibre1">"Merlin, sorun ne?" diye sordu Mandor. Meşgul olduğumu ifade etmek için elimi kaldırdım. Bu sırada peçetesini masaya bırakıp ayağa kalktığını gördüm.</p>

  <p class="calibre1">Görüş açım yavaş yavaş berraklaştı ve Fiona’nın arkasında kayalıklar, tepesinde solgun, yeşil bir gökyüzü, sert sert bakmakta olduğunu gördüm.</p>

  <p class="calibre1">"Merlin," dedi. “Neredesin?"</p>

  <p class="calibre1">"Çok uzakta," diye yanıt verdim. “Uzun hikaye. Neler oluyor? Sen neredesin?"</p>

  <p class="calibre1">Kasvetle gülümsedi.</p>

  <p class="calibre1">"Çok uzakta," diye yanıt verdi.</p>

  <p class="calibre1">"İkimiz de çok manzaralı noktalar seçmişiz gibi görünüyor," diye yorum yaptım. “Gökyüzünü saçlarına uysun diye mi seçtin?"</p>

  <p class="calibre1">"Yeter!" dedi. “Yolculuk anılarımızı paylaşmak için aramadım seni."</p>

  <p class="calibre1">O anda Mandor arkamdan yaklaştı ve elini omzuma koydu. Bu, karakterine hiç uymuyordu, çünkü mevcut bir Koz Kartı iletişimi sürerken münasebetsiz bir davranış sayılır. Paralel telefonu kaldırmak ve iki kişinin konuşmasını kesmek gibi. Yine de...</p>

  <p class="calibre1">"Vay vay!" dedi. “Bizi tanıştırır mısın, Merlin?"</p>

  <p class="calibre1">"Bu kim?" diye sordu Fiona.</p>

  <p class="calibre1">"Bu ağabeyim Mandor," dedim ona, “Kaos Sarayları’nda, Sawall ailesinden. Mandor, bu halam Fiona, Amber Prensesi."</p>

  <p class="calibre1">Mandor eğildi.</p>

  <p class="calibre1">"Methinizi duymuştum, Prenses," dedi. “Sizinle tanışmak büyük zevk."</p>

  <p class="calibre1">Fiona’nın gözleri bir an irileşti.</p>

  <p class="calibre1">"Aileyi duydum," diye yanıt verdi, “ama Merlin’in ailenizle ilişkisini bilmiyordum. Tanıştığımıza memnun oldum."</p>

  <p class="calibre1">"Bir sorun olduğunu mu anlamalıyım, Fiona?" diye sordum.</p>

  <p class="calibre1">"Evet," diye yanıt verdi, Mandor’a bir bakış fırlatarak.</p>

  <p class="calibre1">"Ben çekiliyorum," dedi Mandor. “Tanıştığımız için onur duydum, Prenses. Keşke Kenar’a daha yakın yaşıyor olsaydınız."</p>

  <p class="calibre1">Fiona gülümsedi.</p>

  <p class="calibre1">"Bekle," dedi Fiona. “Bu devlet sırlarıyla ilgili bir konu değil. Logrus’u yürüdünüz mü?"</p>

  <p class="calibre1">"Evet," diye bildirdi Mandor.</p>

  <p class="calibre1">"...Ve ikiniz düello yapmak için bir araya gelmediniz, değil mi?"</p>

  <p class="calibre1">"Pek değil," diye yanıt verdim.</p>

  <p class="calibre1">"Bu durumda, bu sorun üzerine sizin görüşünüzü işitmek isterim. Bana gelmeye razı mısınız, Mandor?"</p>

  <p class="calibre1">Mandor yine eğildi ve artık biraz abarttığını düşündüm.</p>

  <p class="calibre1">"Her yere, hanımefendi," diye karşılık verdi.</p>

  <p class="calibre1">"Gelin o zaman," dedi Fiona ve uzattığı sol elini tuttum.</p>

  <p class="calibre1">Mandor uzandı ve Fiona’nın bileğine dokundu. Öne adım attık.</p>

  <p class="calibre1">O kayalık yerde, önünde durduk. Burası esintili ve biraz soğuktu. Uzak bir yerden, boğuk bir, makine sesi gibi bir gürültü geliyordu.</p>

  <p class="calibre1">"Son zamanlarda Amber’den birileriyle görüştün mü?" diye sordum ona.</p>

  <p class="calibre1">"Hayır," dedi.</p>

  <p class="calibre1">"Gidişin biraz ani olmuştu."</p>

  <p class="calibre1">"Sebeplerim vardı."</p>

  <p class="calibre1">"Luke’u tanıman gibi mi?"</p>

  <p class="calibre1">"Artık kim olduğunu biliyor musun?"</p>

  <p class="calibre1">"Evet."</p>

  <p class="calibre1">"Ya diğerleri?"</p>

  <p class="calibre1">"Random’a söyledim," diye yanıt verdim “ve Flora’ya."</p>

  <p class="calibre1">"Demek herkes biliyor," dedi. “Ben çabucak ayrıldım ve Bleys’i yanıma aldım, çünkü Luke’un listesinde sırada biz olmalıydık. Hem, ben babasını öldürmeye çalıştım ve neredeyse başaracaktım. Bleys ve ben, Brand’in en yakın akrabalarıydık ve onun karşısında yer aldık."</p>

  <p class="calibre1">Delici bakışlarını Mandor’a çevirdi. Mandor gülümsedi.</p>

  <p class="calibre1">"Anlıyorum," diye bildirdi “ve şu anda Luke bir Kedi, bir Dodo, bir Tırtıl ve bir Beyaz Tavşanla içki içiyor. Aynı zamanda annesi Amber’de tutsakken size karşı güçsüz olduğunu anlıyorum."</p>

  <p class="calibre1">Fiona yine beni inceledi.</p>

  <p class="calibre1">"Gerçekten meşgulmüşsün."</p>

  <p class="calibre1">"Öyle olmaya çalışıyorum."</p>

  <p class="calibre1">"...Geri dönüşün güvenli olsun diye," diye devam etti Mandor.</p>

  <p class="calibre1">Fiona ona gülümsedi, sonra bana baktı.</p>

  <p class="calibre1">"Ağabeyin epey bilgili görünüyor," diye yorum yaptı.</p>

  <p class="calibre1">"O da aileden," dedim “ve birbirimizin sırtını kollamak gibi ömür boyu süren bir alışkanlığımız var."</p>

  <p class="calibre1">"Onunkini mi, seninkini mi?" diye sordu.</p>

  <p class="calibre1">"Benimkini," diye yanıt verdim. “O benim büyüğüm."</p>

  <p class="calibre1">"Birkaç yüzyıl ne fark yaratır ki?" dedi Mandor.</p>

  <p class="calibre1">"Ruhunun olgun olduğunu hissetmiştim," dedi Fiona. “Sana düşündüğümden daha fazla güvenmeye karar verdim."</p>

  <p class="calibre1">"Bu çok nazikçe," diye yanıt verdi Mandor “ve duygunu takdir ediyorum..."</p>

  <p class="calibre1">"...Ama aşırıya kaçmamam şartıyla, değil mi?"</p>

  <p class="calibre1">"Kesinlikle."</p>

  <p class="calibre1">"Birbirimizi bu kadar az tanırken ailene ya da tahta sadakatini sınama niyetim yok," dedi Fiona. “Bu hem Amber’i, hem Saraylar'ı ilgilendiriyor, ama çıkar çatışması göremiyorum."</p>

  <p class="calibre1">"Sağduyundan kuşkum yok. Yalnızca konumumu açıkça belli etmek istedim."</p>

  <p class="calibre1">Fiona bana döndü.</p>

  <p class="calibre1">"Merlin," dedi, “sanırım bana yalan söyledin."</p>

  <p class="calibre1">Onu bir konuda yanlış yönlendirdiğim bir durum hatırlamaya çalışırken kaşlarımı çattım. Sonra başımı iki yana salladım.</p>

  <p class="calibre1">"Söylemişsem bile," dedim, “hatırlamıyorum."</p>

  <p class="calibre1">"Birkaç yıl önce," dedi, “babanın Desen’ini yürüyebilir misin, diye sorduğum zaman."</p>

  <p class="calibre1">"Ah," diye yanıt verdim. Kızardığımı hissettim ve bu tuhaf ışıkta bunun fark edilip edilmeyeceğini merak ettim.</p>

  <p class="calibre1">"Sana söylediklerimden faydalandın. Desen’in direncinden," diye devam etti. “Ayağını üzerine koymanı engelliyormuş gibi yaptın. Ama benim adım atmaya çalıştığım zaman görülen direnç işaretlerinden yoktu."</p>

  <p class="calibre1">Bana, doğrulama beklermiş gibi baktı.</p>

  <p class="calibre1">"Ee?" dedim.</p>

  <p class="calibre1">"Yani," diye yanıt verdi, “şimdi o zaman olduğundan daha önemli bir hale geldi ve bilmek zorundayım: O gün numara mı yaptın?"</p>

  <p class="calibre1">"Evet," dedim.</p>

  <p class="calibre1">"Neden?"</p>

  <p class="calibre1">"Bir kez adım atarsam," diye açıkladım, “yürümeye devam etmek zorunda kalacaktım. Bunun beni nereye götüreceğini, ardından nasıl bir durum geleceğini kim bilebilir? Tatilimin sonundaydım ve okula dönmek için acele ediyordum. Uzun bir keşif gezisine dönüşecek bir şey için zamanım yoktu. Sana güçlükler olduğunu söylemek, durumdan kurtulmamın en zarif yolu gibi göründü."</p>

  <p class="calibre1">"Sanırım bundan fazlası var," dedi Fiona.</p>

  <p class="calibre1">"Ne demek istiyorsun?"</p>

  <p class="calibre1">"Bence Corwin sana kalanımızın bilmediği bir şey söyledi ya da bir mesaj bıraktı. Bu konuda kabul ettiğinden daha fazlasını bildiğine inanıyorum."</p>

  <p class="calibre1">Omuzlarımı silktim.</p>

  <p class="calibre1">"Üzgünüm, Fiona. Şüphelerin üzerinde kontrolüm yok," dedim. “Keşke daha fazla yardım edebilseydim."</p>

  <p class="calibre1">"Edebilirsin," diye yanıt verdi.</p>

  <p class="calibre1">"Nasıl, söyle."</p>

  <p class="calibre1">"Benimle yeni Desen’in olduğu yere gel. Onu yürümeni istiyorum."</p>

  <p class="calibre1">Başımı iki yana salladım.</p>

  <p class="calibre1">"Babamın seneler önce yaptığı bir şey hakkında merakını tatmin etmekten daha acil işlerim var," dedim ona.</p>

  <p class="calibre1">"Bu meraktan fazlası," dedi. “Sana bir kez gölge fırtınalarının artmasının ardında o olduğunu düşündüğümü söylemiştim."</p>

  <p class="calibre1">"Ve ben de sana sebebin başka bir şey olduğu yolunda çok iyi bir sebep verdim. Bence eski Desen’in kısmen yok olması ve yeniden yaratılması yüzünden."</p>

  <p class="calibre1">"Bu tarafa gelir misin?" diye sordu, bana sırtını döndü ve tırmanmaya başladı.</p>

  <p class="calibre1">Mandor’a bir bakış fırlattım, omuzlarımı silktim ve Fiona’yı takip ettim. Mandor arkamdan geldi.</p>

  <p class="calibre1">Çentikli kayadan bir perdeye doğru tırmandık. İlk önce Fiona ulaştı ve kayalığın bir kısmı boyunca uzanan, bir yana eğik bir çıkıntıya ilerledi. Burayı aşarak kaya duvarın V şeklinde yarıldığı bir yere geldi. Orada sırtı bize dönük durdu. Yeşil gökyüzünden düşen ışık saçlarına tuhaf şeyler yapıyordu.</p>

  <p class="calibre1">Onun yanına gidip bakışlarını takip ettim. Çok aşağıda, uzak bir düzlükte, solda, büyük, siyah bir huni, kapak gibi dönüyordu. İşittiğimiz kükremenin kaynağı bu gibi görünüyordu. Altında zemin çatlamış gibiydi. Dakikalarca baktım, ama ne şeklini, ne konumunu değiştirdi. Sonunda boğazımı temizledim.</p>

  <p class="calibre1">"Büyük bir hortum gibi görünüyor," dedim “ve hiçbir yere gitmiyor."</p>

  <p class="calibre1">"İşte bu yüzden yeni Desen’i yürümeni istiyorum," dedi Fiona. “Sanırım biz onu alt etmezsek o bizi alt edecek."</p>
</body>
</html>
