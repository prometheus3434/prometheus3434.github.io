<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 4</b></span></h2>

  <p class="calibre1">Ve böylece, her tür tehdit, entrika, tehlike ve gizemin ortasında işleri tatil etmeye ve güzel bir kadınla şehirde gezintiye çıkmaya karar verdim. Yapabildiğim tüm olası seçimlerin içinde en çekici olan buydu. Düşman kim olursa olsun, ne tür bir güçle karşı karşıya gelmiş olursam olayım, şimdi top onun sahasındaydı. Jurt’u avlamak, Maske ile düello yapmak ya da Luke’u takip etmek istemiyordum. Luke’un kendine gelmesi ve aile fertlerinin kafa derilerini hâlâ isteyip istemediğini kendisinin söylemesi gerekiyordu. Dalt benim sorunum değildi, Vinta gitmişti, Hayaletçark sessizdi ve babamın Desen’i meselesi boş zamanım olana kadar bekleyebilirdi. Güneş parlıyordu, rüzgar hafifti, ama bu mevsimde bunlar çok çabuk değişebilirdi. Yılın son güzel günleri olabilecek bir şeyi eğlenceden daha azı için harcamak ayıp olurdu. Üstümü başımı düzeltirken kendi kendime ezgiler mırıldandım ve randevu saatimiz gelmeden aşağıya indim.</p>

  <p class="calibre1">Ama Coral benim tahmin ettiğimden daha hızlı hareket etmişti; beni bekliyordu. Uygun bir seçim olan koyu yeşil pantolonunu, ağır, bakır rengi gömleğini, sıcak, kahverengi pelerinini takdir ettim. Çizmeleri yürüyüş için iyi görünüyordu ve başına saçlarının çoğunu kaplayan koyu renk bir şapka taktı.</p>

  <p class="calibre1">Kemerinde eldivenler ve bir hançer vardı.</p>

  <p class="calibre1">"Her şey hazır," dedi beni görünce.</p>

  <p class="calibre1">"Harika," diye yanıt verdim gülümseyerek ve koridora doğru yol gösterdim.</p>

  <p class="calibre1">Ana kapıya dönecek oldu, ama ben onu önce sağa, sonra sola döndürdüm.</p>

  <p class="calibre1">"Yan kapılardan birini kullanmak daha az dikkat çeker," dedim.</p>

  <p class="calibre1">"Sizler kesinlikle sır sever insanlarsınız," dedi.</p>

  <p class="calibre1">"Alışkanlık," diye karşılık verdim, “Yabancılar işlerimiz hakkında ne kadar az şey bilirse o kadar iyi."</p>

  <p class="calibre1">"Hangi yabancılar? Neden korkuyorsun?"</p>

  <p class="calibre1">"Şu anda mı? Bir sürü şeyden. Ama böyle güzel bir günü liste yaparak harcamak istemiyorum."</p>

  <p class="calibre1">Başını, huşu ve tiksinti karışımı bir ifadeyle salladı.</p>

  <p class="calibre1">"Dernek söyledikleri doğruymuş," dedi. “İlişkileriniz o kadar karışık ki, skor kartları taşıyorsunuz."</p>

  <p class="calibre1">"Son zamanlarda ilişkilere zamanım olmadı," dedim ona, "hatta tek bir skora bile." Sonra, “Özür dilerim," diye ekledim kızardığını görünce. “Benim için yaşam biraz karmaşık oldu."</p>

  <p class="calibre1">"Ah," dedi bana bakarak. Ayrıntı istediği açıktı.</p>

  <p class="calibre1">"Başka zaman," dedim zorla gülerek, pelerinimi savurup bir muhafıza selam vererek.</p>

  <p class="calibre1">Başını salladı, sonra diplomatik bir şekilde konuyu değiştirdi.</p>

  <p class="calibre1">"Sanırım ünlü bahçelerinizi görmek için yanlış mevsimde geldik."</p>

  <p class="calibre1">"Evet, mevsimleri epey geçti," dedim, “Benedict’in Japon bahçesi dışında. O da biraz uzakta. Belki bir gün oraya gidip fincan çay içeriz, ama şimdi şehre ineriz diye düşünmüştüm."</p>

  <p class="calibre1">"Kulağa güzel geliyor," diye kabul etti.</p>

  <p class="calibre1">Kapıdaki nöbetçiden Amber’in kahyası olan Henden'â şehre gittiğimizi ve ne zaman döneceğimizden emin olmadığımızı iletmesini istedim. Görevi biter bitmez yapacağını ve buna az zaman kaldığını söyledi. Kanlı Bill’deki deneyimim bana bu tür mesajları bırakma dersi vermişti. Tehlike içinde olduğumuzu ya da Llewella’nın bilmesinin yeterli olmadığını düşündüğümden değil.</p>

  <p class="calibre1">Yan kapılardan birine giden patikada yürürken yapraklar ayaklarımızın altında çıtırdıyordu. Tepede birkaç yüksek, tülsü bulut kümesi dışında güneş canlı canlı parlıyordu. Batıda siyah kuşlardan bir sürü güneye, okyanusa doğru kanat çırpıyordu.</p>

  <p class="calibre1">"Bizim orada çoktan kar yağdı," dedi Coral bana. “Siz şanslısınız."</p>

  <p class="calibre1">"Bize faydası olan sıcak bir akıntı geçiyor," dedim, Gerard’ın bir zamanlar söylediği bir şeyi hatırlayarak. “Aynı enleme sahip yerlere göre iklimi oldukça ısıtıyor."</p>

  <p class="calibre1">"Çok yolculuk eder misin?" diye sordu.</p>

  <p class="calibre1">"Dilediğimden daha fazla," dedim. “Son zamanlarda. Bir seneliğine oturup tohuma kaçmak isterim."</p>

  <p class="calibre1">"İş mi, zevk mi?" diye sordu, bir muhafız kapıyı açarken ve ben gizlenen var mı, diye çevreye bakınırken.</p>

  <p class="calibre1">"Zevk değil," diye yanıt verdim. Bir an dirseğini tuttum ve seçtiğim yöne çevirdim.</p>

  <p class="calibre1">Medeni bölgelere ulaştığımız zaman bir süre Ana Cadde’yi takip ettik. Birkaç ünlü yere, ilginç konutlara ve Begma Konsolosluğu’na dikkat çektim. Sonuncusunu ziyaret etme eğilimi göstermedi, gitmeden önce hemşerilerini zaten göreceğini söyledi. Ama daha sonra gördüğü bir dükkanda durdu, iki kız aldı ve fatura ile giysileri saraya göndermelerini söyledi.</p>

  <p class="calibre1">"Babam alışveriş yapmama izin vereceğine söz vermişti," diye açıkladı. “Ve unutacağını biliyorum. Bunu duyduğu zaman benim unutmadığımı anlayacak."</p>

  <p class="calibre1">Muhtelif ticaret kollarının sokaklarını keşfettik, bir kaldırım kahvesinde mola verdik, atlıların ve yayaların geçmesini izledik. Ona atlılarla ilgili bir anımı anlatmak için dönmüştüm ki bir Koz Kartı bağlantısının geldiğini hissettim. Duygu güçlenirken birkaç saniye bekledim, ama uzanma dışında hiçbir kimlik şekillenmedi. Kolumda Coral’ın elini hissettim.</p>

  <p class="calibre1">"Sorun ne?" diye sordu.</p>

  <p class="calibre1">Zihnimle uzandım, iletişime yardım etmeye çalıştım, ama ben bunu yaparken karşıdaki çekilir gibi oldu. Maske Flora’nın Sarı Francisco’daki evinde bana bakarken hissettiğim gizli inceleme duygusu değildi. Tanıdığım biri bana ulaşmaya çalışıyor, ama odaklanma sorunu yaşıyor olabilir miydi? Yaralı olabilir miydi? Ya da...</p>

  <p class="calibre1">"Luke?" dedim. “Sen misin?"</p>

  <p class="calibre1">Ama yanıt gelmedi ve duygu solmaya başladı. Sonunda gitti.</p>

  <p class="calibre1">"Sen iyi misin?" diye sordu Coral.</p>

  <p class="calibre1">"Evet, sorun yok," dedim. “Sanırım. Biri bana ulaşmaya çalıştı, ama sonra vazgeçti."</p>

  <p class="calibre1">"Ulaşmak mı? Ah, kullandığınız Koz Kartlarını kastediyorsun."</p>

  <p class="calibre1">"Evet."</p>

  <p class="calibre1">"Ama 'Luke' dedin..." Düşündü. “Ailenizde Luke isimli biri yok..,"</p>

  <p class="calibre1">"Onu Kashfa Prensi Rinaldo olarak tanıyor olabilirsin," dedim.</p>

  <p class="calibre1">Güldü.</p>

  <p class="calibre1">"Rinny mi? Onu tanıyorum elbette. Ama ona Rinny dememden hoşlanmaz..."</p>

  <p class="calibre1">"Onu gerçekten tanıyor musun? Kişisel olarak, demek istiyorum."</p>

  <p class="calibre1">"Evet," diye yanıt verdi, “ama üzerinden uzun zaman geçti. Kashfa Begma’ya oldukça yakındır. Bazen iyi anlaşırız, bazen o kadar iyi anlaşmayız. Nasıl olduğunu bilirsin. Politika. Ben küçükken uzun dönemler boyunca iyi anlaştık. Her iki yandan bir sürü resmi ziyaret oldu. Biz çocuklar genellikle bir araya gelirdik."</p>

  <p class="calibre1">"O günlerde nasıldı?"</p>

  <p class="calibre1">"Ah, iri, hantal, kırmızı saçlı bir çocuk. Gösteriş yapmaya bayılırdı. Ne kadar güçlü olduğu, ne kadar hızlı olduğu hakkında. Bir kez koşu yarışmasında onu geçtiğim için bana çok kızmıştı."</p>

  <p class="calibre1">"Bir yarışta Luke’u geçtin mi?"</p>

  <p class="calibre1">"Evet. Oldukça iyi bir koşucuyumdur."</p>

  <p class="calibre1">"Öyle olmalısın."</p>

  <p class="calibre1">"Her neyse, birkaç kez Nayda ve beni tekne gezisine ve uzun yürüyüşlere çıkardı. Şimdi nerede?"</p>

  <p class="calibre1">"Bir Cheshire kedisi ile içki içiyor."</p>

  <p class="calibre1">"Ne?"</p>

  <p class="calibre1">"Uzun bir hikaye."</p>

  <p class="calibre1">"Dinlemek isterim. Darbeden sonra onun için endişelendim."</p>

  <p class="calibre1">Mımm... Begma başbakanının kızına, mesela Luke’un Amber ailesi ile ilişkisi gibi devlet sırlarını açıklamamak için bunu nasıl düzeltmem gerektiğini çabucak düşündüm... Bu yüzden, “Onu uzun süredir tanıyorum," diye başladım. “Son zamanlarda bir büyücünün gazabını çekti, adam onu ilaçla uyuttu ve onu bu tuhaf bara sürdü..."</p>

  <p class="calibre1">Sonra bir süre konuşmaya devam ettim; kısmen durup Levi's Carrol’u özetlemem gerektiği için. Aynı zamanda Amber kütüphanesindeki Alice kopyalarından birini ödünç vermeye söz vermek sorunda kaldım. Sonunda bitirdiğimde kahkahalar atıyordu.</p>

  <p class="calibre1">"Neden onu geri getirmiyorsun?" diye sordu.</p>

  <p class="calibre1">Ahh. O kendine gelene kadar gölge kaydırma yeteneğinin bunu engelleyeceğini söyleyemezdim. Bu yüzden, “Büyünün bir parçası; büyü yeteneklerini yok ediyor," dedim. “İlaç etkisini kaybedene kadar getirilemez."</p>

  <p class="calibre1">"Ne ilginç," dedi. “Luke gerçekten de bir büyücü mü?"</p>

  <p class="calibre1">"Ah... evet," dedim.</p>

  <p class="calibre1">"Bu yeteneği nasıl kazandı? Ben onu tanıdığım sırada buna ilişkin hiçbir işaret göstermemişti."</p>

  <p class="calibre1">"Büyücüler yeteneklerini değişik şekillerde kazanır," diye açıkladım. “Ama sen bunu zaten biliyorsun" ve aniden o gülümseyen, masum ifadenin gösterdiğinden daha zeki olduğunu fark ettim. Konuyu Luke’un Desen büyüsünü kullandığını itiraf etmeme yönlendirdiğini hissettim ki bu da elbette kanı hakkında ilginç şeyler söyleyecekti. “Ve annesi Jasra da bir büyücü."</p>

  <p class="calibre1">"Gerçekten mi? Bunu hiç bilmiyordum."</p>

  <p class="calibre1">Lanet olsun! Gelip gidiyor...</p>

  <p class="calibre1">"Eh, bir yerlerde öğrenmiş."</p>

  <p class="calibre1">"Ya babası?"</p>

  <p class="calibre1">"Bilemiyorum," diye yanıt verdim.</p>

  <p class="calibre1">"Onunla hiç karşılaştın mı?"</p>

  <p class="calibre1">"Yalnızca geçerken," dedim.</p>

  <p class="calibre1">Gerçeğe dair ufacık bir fikri varsa bile, bir yalan, konunun gerçekten önemliymiş gibi görünmesine sebep olurdu. Bu yüzden aklıma gelen tek diğer şeyi yaptım. Arkasındaki masada oturan kimse yoktu ve masanın ötesinde duvardan başka bir şey yoktu. Büyülerimden birini gizli bir el hareketi ve bir mırıltıyla harcadım.</p>

  <p class="calibre1">Masa yerinden uçuverdi ve duvara çarptı. Gürültü muazzamdı. Diğer müşterilerden yüksek nidalar geldi ve ben ayağa fırladım.</p>

  <p class="calibre1">"Herkes iyi mi?" dedim, yaralı arar gibi çevreme bakınarak.</p>

  <p class="calibre1">"Ne oldu?" diye sordu.</p>

  <p class="calibre1">"Tuhaf rüzgarlar gibi bir şey," dedim. “Belki yola devam etsek daha iyi olacak."</p>

  <p class="calibre1">"Tamam," dedi, döküntülere bakarak. “Bela aramıyorum."</p>

  <p class="calibre1">Masaya birkaç madeni para bıraktım, konu ile aramıza mesafe koymak için aklıma gelen her şeyden bahsederek dışarı çıktım. Bu istenen etkiyi gösterdi, çünkü sorusunu yinelemedi.</p>

  <p class="calibre1">Yürüyüşümüze devam ederek Batı Bağı’na doğru yöneldik.</p>

  <p class="calibre1">Oraya ulaştığımız zaman, tekne gezilerini sevdiğini hatırlayarak limana inmeye karar verdim. Ama kız elini koluma koyup beni durdurdu.</p>

  <p class="calibre1">"Kolvir’in yüzünde büyük bir merdiven yok mu?" diye sordu. “Sanırım baban bir kez gizli gizli birliklerini oradan yukarı çıkarmaya kalktı, yakalandı ve savaşmak zorunda kaldı."</p>

  <p class="calibre1">Başımı salladım. “Evet, bu doğru," dedim. “Eski bir şey. Epey geçmişte kalan bir şey. Bugünlerde fazla kullanılmıyor. Ama hâlâ düzgün durumda."</p>

  <p class="calibre1">"Görmek isterim."</p>

  <p class="calibre1">"Tamam."</p>

  <p class="calibre1">Sağa döndüm ve geriye, yukarı, Ana Cadde’ye yöneldik. Llewella’nın armasını taşıyan iki şövalye geldiğimiz yöne giderek yanımızdan geçti ve geçerken bize selam verdi. Yasal bir görev peşindeler mi, yoksa hareketlerime göz kulak olmak üzere sözde bir işi mi takip ediyorlar, merak ettim. Bu düşünce Coral’ın aklından da geçmiş olmalıydı, çünkü bir kaşını kaldırarak bana baktı. Omuzlarımı silkip yürümeye devam ettim.</p>

  <p class="calibre1">Biraz sonra arkama baktığımda görünürde yoktular.</p>

  <p class="calibre1">Yürürken bir düzine bölgenin giysilerine bürünmüş insanlar gördük. Hava açık tezgahlardan yükselen ve envai çeşit damak tadını tatmin edebilecek kokularla doluydu. Tepeye tırmanırken birkaç kez etli börek, yoğurt ve tatlılar için durduk.</p>

  <p class="calibre1">Kokular, fena halde doymuş olanlar dışında herkes için çok çekiciydi.</p>

  <p class="calibre1">Kızın engellerin çevresinden dolanırken ki kıvraklığını fark ettim. Yalnızca zarafet değildi. Daha çok bir varlık biçimiydi -temkinli olma, sanırım. Pek çok kez geldiğimiz yöne bakışlar fırlattığını gördüm. Ben de baktım, ama görecek sıra dışı bir şey yoktu. Bir kez biz yaklaşırken bir adam aniden bir kapıdan çıktı. Kızın elinin kemerindeki hançere gittiğini, sonra uzaklaştığını gördüm.</p>

  <p class="calibre1">"Burada çok fazla hareket, çok fazla şey var...," diye yorum yaptı bir süre sonra.</p>

  <p class="calibre1">"Doğru. Begma daha mı az hareketli?"</p>

  <p class="calibre1">"Oldukça az."</p>

  <p class="calibre1">"Gezinmek için güvenli bir yer mi?"</p>

  <p class="calibre1">"Ah, evet."</p>

  <p class="calibre1">"Orada kadınlar da erkekler gibi askeri eğitim alıyorlar mı?"</p>

  <p class="calibre1">"Normalde değil. Neden?"</p>

  <p class="calibre1">"Yalnızca merak ettim,"</p>

  <p class="calibre1">"Ama ben silahlı ve silahsız dövüş konusunda biraz eğitim aldım," dedi.</p>

  <p class="calibre1">"Neden o?" diye sordum.</p>

  <p class="calibre1">"Babam önerdi. Onun konumuna sahip birinin akrabası için faydalı olabilir, dedi. Haklı olabileceğini düşündüm. Sanırım aslında bir oğul istiyordu."</p>

  <p class="calibre1">"Ablan da aldı mı?"</p>

  <p class="calibre1">"Hayır, ilgisini çekmedi."</p>

  <p class="calibre1">"Diplomatik kariyer mi düşünüyorsun?"</p>

  <p class="calibre1">"Hayır. Yanlış kardeşle konuşuyorsun."</p>

  <p class="calibre1">"Zengin bir koca?"</p>

  <p class="calibre1">"Muhtemelen geri kafalı ve can sıkıcı olur."</p>

  <p class="calibre1">"O zaman ne?"</p>

  <p class="calibre1">"Belki sana daha sonra söylerim."</p>

  <p class="calibre1">"Tamam. Söylemezsen sorarım."</p>

  <p class="calibre1">Ana Cadde boyunca güneye indik, Kara Bill’ye geldiğimiz zaman rüzgar hızlandı. Uzakta taş grisi, beyaz köpüklü bir kış okyanusu manzarası belirdi. Dalgaların üzerinde sayısız kuş ve kıvrak bir ejder dönüyordu.</p>

  <p class="calibre1">Büyük Kemer’den geçtik, sonunda merdivene geldik ve aşağıya baktık. Geniş merdivenin ötesinde başdöndürücü bir manzara vardı. Çok aşağıdaki sarı-siyah kumsala inen dik bir uçurum. Çekilen gelgitin kumlarda bıraktığı, yaşlı bir adamın alnındaki kırışıklar gibi dalgalara baktım. Rüzgar burada daha güçlüydü ve biz yaklaştıkça artan ıslak, tuzlu koku havaya yeni bir yoğunluk kazandırmıştı. Coral bir an geri çekildi, sonra yine ilerledi.</p>

  <p class="calibre1">"Düşündüğümden biraz daha tehlikeli görünüyor," dedi bir süre sonra. “Muhtemelen bir kez merdivenden inmeye başlayınca daha az tehlikeli görünür."</p>

  <p class="calibre1">"Bilmiyorum," diye yanıt verdim.</p>

  <p class="calibre1">"Hiç tırmanmadın mı?"</p>

  <p class="calibre1">"Hayır," dedim. “Hiç sebebim olmadı."</p>

  <p class="calibre1">"Babanın başarısız savaşından sonra bunu yapmayı istersin diye düşünmüştüm."</p>

  <p class="calibre1">Omuzlarımı silktim. “Ben farklı şekillerde duygusallaşırım."</p>

  <p class="calibre1">Gülümsedi. “Hadi kumsala inelim. Lütfen."</p>

  <p class="calibre1">"Elbette," dedim ve inmeye başladık. Geniş merdiven bizi yaklaşık dokuz metre kadar aşağı indirdi, sonra aniden bitti ve yana dönen daha dar bir merdivene açıldı. En azından basamaklar ıslak ve kaygan değildi. Çok aşağıda bir yerde merdivenin yine genişleyerek iki kişinin yan yana yürümesine izin verdiği yeri görebiliyordum. Ama şimdilik arka arkaya yürüyorduk ve Coral’ın önüme geçmesine kızmıştım.</p>

  <p class="calibre1">"Sıkışırsan öne geçeyim," dedim.</p>

  <p class="calibre1">"Neden?" diye sordu.</p>

  <p class="calibre1">"Kayarsan önünde olayım diye."</p>

  <p class="calibre1">"Sorun değil," diye yanıt verdi. “Kaymam."</p>

  <p class="calibre1">Tartışmaya değmeyeceğine karar verdim ve önden gitmesine izin verdim.</p>

  <p class="calibre1">Merdivenlerin yön değiştirdiği düzlükler gelişigüzeldi, kayanın dönüşe izin verdiği yerlere açılmışlardı. Sonuç olarak bazı inişler diğerlerinden daha uzundu ve rotamız dağın tüm yüzünü dolanıyordu. Rüzgarlar yukarıdakinden de güçlüydü ve yamaç izin verdiği sürece kendimizi duvara yapışmış bulduk. Rüzgar olmasa da muhtemelen aynı şeyi yapardık.</p>

  <p class="calibre1">Korkuluk olmaması kenardan çekinmemize sebep oluyordu. Dağ duvarının önümüzde mağara etkisi ile asılı durduğu yerler vardı; başka yerlerde duvardaki şişkinliği takip ediyorduk ve kendimizi çok fazla açıkta hissediyorduk. Pelerinim defalarca uçup yüzüme yapıştı ve yerlilerin kendi çevrelerindeki bu mekanı nadiren ziyaret ettiklerini hatırlayarak küfrettim. Bilgeliklerini takdir etmeye başlamıştım. Coral ileride hızla iniyordu ve ona yetişmek için hızımı arttırdım. Önünde, yolun ilk kez dönüş yaptığı bir düzlüğü görebiliyordum. Orada duracağını ve bu gezinin gerekli olup olmadığını tekrar düşündüğünü söyleyeceğini umuyordum. Ama durmadı. Döndü ve inmeye devam etti. Rüzgar, iç çekişimi aldı ve zorla bir şeyler yaptırılmış olanların davaları için ayrılmış bir masal mağarasına taşıdı.</p>

  <p class="calibre1">Yine de zaman zaman aşağı bakmaktan kendimi alamıyordum ve bunu yaptığım her seferde babamın bu basamakları savaşarak tırmanmasını hatırlıyordum. Bu denemek isteyeceğim bir şey değildi. En azından daha kurnazca alternatifleri denemeden önce. Saray seviyesinden ne kadar aşağıda olduğumuzu merak etmeye başlamıştım...</p>

  <p class="calibre1">Sonunda merdivenin genişlediği düzlüğe geldiğimizde, yan yana yürüyebilmemiz için Coral’a yetişmek üzere acele ettim. Telaşım yüzünden ayakkabım takıldı ve dönerken sendeledim. Büyük bir sorun değildi. Öne atılıp sallanırken uzanıp duvara tutunarak denge sağlamayı başardım. Ama Coral’ın sesi duyunca yürüyüş tarzının değişmesi ve verdiği tepki çok şaşırtıcıydı. Aniden kendini arkaya atıp bedenini yana büktü.</p>

  <p class="calibre1">Bunu yaparken elleri koluma çarptı ve beni yana, kayaya doğru itti.</p>

  <p class="calibre1">"Tamam!" dedim, hızla boşalan ciğerlerden. “Ben iyiyim."</p>

  <p class="calibre1">Doğruldu ve ben kendime gelirken üzerindeki tozları silkeledi.</p>

  <p class="calibre1">"İşittiğim..." diye başladı.</p>

  <p class="calibre1">"Anladım. Ama yalnızca takıldım. O kadar."</p>

  <p class="calibre1">"Anlayamadım."</p>

  <p class="calibre1">"Her şey yolunda. Teşekkürler."</p>

  <p class="calibre1">Yan yana, basamakları inmeye başladık, ama bir şey değişmişti. Artık hoşlanmadığım, ama kurtulamadığını bir şüphe besliyordum. Henüz kurtulamadığım. Aklımdaki, eğer doğru çıkarsa, çok tehlikeliydi.</p>

  <p class="calibre1">Bu yüzden, “İspanya’da yağmur, her yer çamur," dedim.</p>

  <p class="calibre1">"Ne?" diye sordu. “Anlamadım..."</p>

  <p class="calibre1">"Dedim ki, 'Güzel bir kadınla yürüyüş yapmak için iyi bir hava.'"</p>

  <p class="calibre1">Kızardı.</p>

  <p class="calibre1">Sonra, “İlk seferinde hangi dilde söyledin?"</p>

  <p class="calibre1">"İngilizce," diye yanıt verdim.</p>

  <p class="calibre1">"Hiç öğrenmeye çalışmadım. Alice hakkında konuşurken sana söylemiştim."</p>

  <p class="calibre1">"Biliyorum. Yalnızca yapıyordum," diye yanıt verdim.</p>

  <p class="calibre1">Şimdi daha yakın olan kumsal kapları çizgili ve yer yer parlaktı. Kuşlar ötüşür, dalgaların bıraktıklarını incelemek için dalışa geçerken bir köpük şeridi eğimden aşağı çekiliyordu. Yakında yelkenler alçalıp yükseliyor, küçük bir yağmur perdesi denizin üzerinde uzakta, güneydoğuda dalgalanıyordu. Rüzgar gürültü yapmayı bırakmıştı, ama hâlâ pelerin savuran bir güçle üzerimize üzerimize geliyordu.</p>

  <p class="calibre1">Sessizlik içinde dibe kadar indik. Sonra kumların içinde birkaç adım uzaklaştık.</p>

  <p class="calibre1">"Liman o yönde," dedim sağıma, batıya doğru işaret ederek “ve şu tarafta bir kilise var," diye ekledim, Caine’in cenazesinin yapıldığı, denizcilerin bazen güvenli seferler için dua etmeye geldikleri yeri göstererek.</p>

  <p class="calibre1">İki yöne baktı, ek olarak arkamıza ve yukarıya da baktı.</p>

  <p class="calibre1">"Başkaları da iniyor," diye yorum yaptı.</p>

  <p class="calibre1">Yukarıya baktım ve merdivenin tepesinde üç şekil gördüm, ama manzarayı denemek için kısa bir mesafe inmiş gibi kıpırtısızca duruyorlardı. Hiçbirinde Llewella’nın renkleri yoktu...</p>

  <p class="calibre1">"Başka manzara âşıkları," dedim.</p>

  <p class="calibre1">Şekilleri biraz daha izledi, sonra bakışlarını kaçırdı.</p>

  <p class="calibre1">"Burada mağaralar filan yok mu?" diye sordu.</p>

  <p class="calibre1">Sağ tarafıma doğru başımı salladım.</p>

  <p class="calibre1">"Bu taraftan," diye yanıt verdim. “Bir sürü var. İnsanlar düzenli olarak içlerinde kaybolur. Bazıları oldukça renklidir. Diğerleri karanlıkta dolanır dururlar. Birkaçı basit, sığ açıklıklardır."</p>

  <p class="calibre1">"Görmek isterim," dedi Coral.</p>

  <p class="calibre1">"Elbette, kolay. Gidelim."</p>

  <p class="calibre1">Yürümeye başladım. Merdivendekiler henüz hareket etmemişti. Hâlâ denize bakıyor gibi görünüyorlardı. Kaçakçı olduklarından kuşkuluydum. Herkesin geçebileceği yerde gündüz vakti yapılacak bir işe benzemiyor. Yine de, şüphelenme yeteneğimin büyüyor olmasından memnundum. Son olayların ışığında doğru bir tavır gibi geliyordu. Elbette en büyük şüphe kaynağım yanımda yürüyor, denizin bıraktığı döküntüleri çizmesinin ucu ile çeviriyor, parlak çakıltaşlarını dürtüklüyor, kahkahalar atıyordu ama o anda bu konuda yapmaya hazır olduğum hiçbir şey yoktu. Birazdan...</p>

  <p class="calibre1">Aniden kolumu tuttu.</p>

  <p class="calibre1">"Beni getirdiğin için teşekkür ederim," dedi. “Bundan zevk alıyorum."</p>

  <p class="calibre1">"Ah, ben de. Geldiğimiz için memnunum. Önemli değil."</p>

  <p class="calibre1">Bu kendimi hafifçe suçlu hissetmeme sebep oldu, ama tahminlerim yanlışsa da hiç kimse zarar görmemişti.</p>

  <p class="calibre1">"Amber’de yaşamaktan zevk alırdım, sanırım," dedi yürümeye devam ederken.</p>

  <p class="calibre1">"Ben de," diye yanıt verdim. “Uzun süreler boyunca yapmadım bunu aslında."</p>

  <p class="calibre1">"Öyle mi?"</p>

  <p class="calibre1">"Sanırım okula gittiğim ve bahsettiğim bu işi yaptığım gölge Yeryüzü’nde ne kadar uzun yaşadığımı tam olarak açıklamadım..." diye başladım ve aniden ona bol bol otobiyografi boşaltmaya başladım. Normalde yapmadığım bir şey. Neden anlattığımdan emin değildim, ama sonra konuşacak birine ihtiyaç duyduğumu fark ettim. Tuhaf şüphelerim doğruysa bile fark etmezdi. Dost görünüşlü bir dinleyici kendimi uzun zamandır hissetmediğim kadar iyi hissettiriyordu. Ve fark etmeden babamdan bahsetmeye başladım. Neredeyse hiç tanımadığım bu adamın, davranışlarını benim gözümde haklı çıkarmak ister gibi, bunu yapacak tek fırsatı buymuş gibi mücadelelerini, ikilemlerini, kararlarını nasıl bana anlattığını, benim neleri sansürlediğini, neleri unuttuğunu, bana karşı duygularının ne olduğunu merak ederek nasıl dinlediğimi...</p>

  <p class="calibre1">"Mağaralardan bazıları bunlar," dedim ona, anılarıma böylesine daldığım için gittikçe artan bir utanç içinde. Monologum hakkında bir şey söyleyecek oldu, ama sözlerime devam ettim, “Bunları yalnızca bir kez gördüm."</p>

  <p class="calibre1">Ruh halimi anladı ve “Birinin içine girmek isterim," dedi.</p>

  <p class="calibre1">Başımı salladım, Aklımda olan şey için iyi bir yere benziyorlardı.</p>

  <p class="calibre1">Üçüncü mağarayı seçtim. Ağzı ilk ikisinden daha genişti ve sonunu göremiyordum.</p>

  <p class="calibre1">"Şunu deneyelim. Aydınlık görünüyor," diye açıkladım.</p>

  <p class="calibre1">Gölgeler içindeki soğukluğun içine girdik. Islak kumlar bir süre bizi takip etti, yavaş yavaş inceldi ve taşlı bir zeminle yer değiştirdi. Tavan defalarca alçalıp yükseldi. Sola bir dönüş bizi bir başka mağaranın arkasına getirdi, çünkü ağzına bakınca daha fazla ışık görebiliyorduk. Diğer yön dağın derinliklerine gidiyordu. Durduğumuz yerden denizin yankılanan dalgalarını hâlâ duyabiliyorduk.</p>

  <p class="calibre1">"Bu mağaralar gerçekten derinlere gidebiliyordur," diye yorum yaptı.</p>

  <p class="calibre1">"Giderler," diye yanıt verdim. “Döner, çakışır, dolanırlar.</p>

  <p class="calibre1">Harita ve ışık olmadan çok derinlere gitmek istemem. Bildiğim kadarıyla hepsi tamamen haritaya dökülmedi."</p>

  <p class="calibre1">Çevresine bakındı, bizimkinden yan tünellerin ayrıldığı, karanlığın içindeki siyah bölgeleri inceledi.</p>

  <p class="calibre1">"Sence ne kadar uzağa gidiyorlar?" diye sordu.</p>

  <p class="calibre1">"Bilmiyorum."</p>

  <p class="calibre1">"Sarayın altına?"</p>

  <p class="calibre1">"Muhtemelen," dedim, Desen’e giderken geçtiğim yan tünelleri düşünerek. “Altındaki büyük mağaralara açılıyor olmaları mümkün görünüyor."</p>

  <p class="calibre1">"Aşağısı neye benziyor?"</p>

  <p class="calibre1">"Sarayın altı mı? Geniş ve karanlık. Kadim..."</p>

  <p class="calibre1">"Görmek isterdim."</p>

  <p class="calibre1">"Ne için?"</p>

  <p class="calibre1">"Desen orada. Çok renkli olmalı."</p>

  <p class="calibre1">"Ah, öyle parlak ve kıvrım kıvrım. Ama oldukça korkutucu."</p>

  <p class="calibre1">"Onu yürüdüğün halde nasıl bunu söyleyebilirsin?"</p>

  <p class="calibre1">"Yürümek ve sevmek iki ayrı şeydir."</p>

  <p class="calibre1">"Yürümen sonucunda, içine işlenmişse ona bir bağ, derin bir ahenk hissedersin diye düşünmüştüm."</p>

  <p class="calibre1">Kahkaha attım, sesler çevremizde yankılandı.</p>

  <p class="calibre1">"Ah, yürürken içimde olduğunu biliyordum," dedim. “Ama daha önce hissetmedim. O zaman yalnızca korkuyordum. Ve yürümekten hiç hoşlanmadım."</p>

  <p class="calibre1">"Tuhaf."</p>

  <p class="calibre1">"Pek değil. Deniz ya da gece gökyüzü gibi. Büyük, güçlü, güzel ve orada. Doğal bir güç ve ondan ne istersen çıkarabilirsin."</p>

  <p class="calibre1">İçeri uzanan tünele baktı.</p>

  <p class="calibre1">"Görmek isterdim," dedi.</p>

  <p class="calibre1">"Buradan yolu bulamam," dedim. “Hem, neden görmek istiyorsun?"</p>

  <p class="calibre1">"Öyle bir şeye nasıl tepki vereceğimi görmek için."</p>

  <p class="calibre1">"Çok tuhafsın," dedim.</p>

  <p class="calibre1">"Geri döndüğümüz zaman beni götürür müsün? Bana Desen’i gösterebilir misin?"</p>

  <p class="calibre1">Böyle olacağını düşünmemiştim. Kız düşündüğüm şeyse, talebi anlamıyordum. İçimden onu götürmek ve aklında ne olduğunu görmek geçti. Ama bir öncelikler sistemi içinde çalışıyordum ve kızın, kendime bir söz verdiğim ve uğruna bazı karmaşık hazırlıklar yaptığım birini temsil ettiğini hissediyordum.</p>

  <p class="calibre1">"Belki," diye mırıldandım.</p>

  <p class="calibre1">"Lütfen. Gerçekten görmek istiyorum."</p>

  <p class="calibre1">İçten görünüyordu. Ama tahminim mükemmel geliyordu.</p>

  <p class="calibre1">Değişik şekiller altında beni takip eden o tuhaf, beden değiştiren ruhun yeni bir konak ve beni bulması ve bir kez daha zarafetimden faydalanmasına yetecek kadar zaman geçmişti.</p>

  <p class="calibre1">Coral bu rol için mükemmeldi, geliş zamanı uygundu, fiziksel iyiliğim için endişelendiği açıktı, refleksleri hızlıydı. Sorgulamak için burada alıkoymak isterdim, ama kanıt ya da acil durum yokluğunda bana yalan söyleyeceğini biliyordum. Ve ona güvenmiyordum. Bu yüzden Bağevi’nden gelirken hazırladığım büyüyü, konak bedeni ele geçiren ruhu kovan büyüyü gözden geçirdim. Ama bir an tereddüt ettim. Kıza karşı duygularım karışıktı. Varlık olsa bile, amacını bildiğim sürece ona tahammül etmeye gönüllüydüm.</p>

  <p class="calibre1">Bu yüzden, “Ne istiyorsun?" diye sordum.</p>

  <p class="calibre1">"Yalnızca görmek. Gerçekten," diye yanıt verdi.</p>

  <p class="calibre1">"Hayır, demek istediğim, gerçekten olduğunu düşündüğüm şeysen, büyük soruyu soruyorum: Neden?"</p>

  <p class="calibre1">Frakir bileğimde zonklamaya başladı.</p>

  <p class="calibre1">Coral işitilebilir, derin bir nefes boyunca sessiz kaldı, sonra, “Nereden anladın?"</p>

  <p class="calibre1">"Ancak yeni paranoyak olmuş birinin ayırt edebileceği küçük şeylerle kendini ele verdin," diye karşılık verdim.</p>

  <p class="calibre1">"Büyü," dedi. “Bu mu?"</p>

  <p class="calibre1">"Olmak üzere," diye yanıt verdim. “Belki seni özlerim, ama sana güvenemem."</p>

  <p class="calibre1">Büyünün rehber sözcüklerini söyledim, ellerimin uygun hareketlerle onu çizmesine izin verdim.</p>

  <p class="calibre1">İki korkunç çığlık koptu, sonra bir üçüncüsü. Ama Coral’a ait değildi. Biraz önce terk ettiğimiz tünelden geliyordu.</p>

  <p class="calibre1">"Ne...?" diye başladı Coral.</p>

  <p class="calibre1">"...cehennemler oluyor!" diye bitirip hızla yanından geçerek köşeyi döndüm ve bunu yaparken kılıcımı çektim.</p>

  <p class="calibre1">Uzak mağara ağzından gelen ışığın önünde, mağaranın zemininde üç şekil gördüm. İkisi yayılmıştı ve kıpırtısızdı. Üçüncüsü oturmuş, öne eğilmiş küfrediyordu. Silahımın ucunu oturmuş kişiye çevirerek yavaş yavaş ilerledim. Gölgeler içindeki başı bana doğru döndü ve eğilmeye devam ederek ayağa kalktı. Sağ eli ile sol elini tutuyordu ve duvara yaslanana kadar geriledi. Orada, işitemediğim bir şeyler mırıldanarak durdu. Tüm duyularım tetikte, ihtiyatla ilerlemeye devam ettim.</p>

  <p class="calibre1">Coral’ın arkamda ilerlediğini duyabiliyordum, sonra tünel genişlediği zaman solumda bana eşlik ettiğini gördüm. Hançerini çekmiş, alçakta, kalçasına yakın tutuyordu. Büyümün ona ne yapabileceği konusunda tahminler yürütmeye zaman yoktu.</p>

  <p class="calibre1">Yerde yatan şekillerden ilkine ulaşınca durdum. Saldırmak üzere sıçraması durumunda hemen vurmaya hazır, çizmemin ucuyla dürtükledim. Hiçbir şey. Gevşek ve cansız geliyordu.</p>

  <p class="calibre1">Ayağımı kullanarak çevirdim ve başı mağara ağzına doğru yuvarlandı. Üzerine düşen ışık altında yarı çürümüş bir insan yüzü gördüm. Burnum durumunun yanılsama olmadığını çoktan haber vermişti. Diğerine yürüdüm ve onu da çevirdim. O da çürümekte olan bir ceset gibi görünüyordu. İlkinin sağ elinde bir hançer vardı, ama ikincisi silahsızdı. Sonra bir başka hançer fark ettim. Yerde, canlı adamın ayaklarının dibinde. Gözlerimi ona kaldırdım. Hiç mantıklı değildi. Yerdeki iki şeklin günlerdir ölü olduğunu talimin ediyordum ve oturan adamın neyin peşinde olduğu konusunda en ufak bir fikrim yoktu.</p>

  <p class="calibre1">"Ah... Bana neler olduğunu söyler misin?" diye sordum.</p>

  <p class="calibre1">"Lanet olsun sana, Merlin!" diye hırladı ve sesini tanıdım.</p>

  <p class="calibre1">Yerdeki adamların üzerinden atlayarak yavaş yavaş yay çizdim. Coral aynı şekilde hareket ederek yanımda kaldı.</p>

  <p class="calibre1">Adam ilerleyişimizi takip etmek için başını çevirdi ve sonunda yüzüne ışık vurduğunda tek sağlam gözüyle Jurt’un dik dik bana bakmakta olduğunu gördüm -diğer gözünde bir bant vardı- ve aynı zamanda saçlarının yarısının olmadığını, açıktaki kafa derisinin yaralar ve izlerle dolu olduğunu, yarı büyümüş kulağının açıkça görülebildiğini fark ettim. Bu taraftan yaralarının çoğunu kaplayabilecek bir bandananın boynuna kaymış olduğunu da görebiliyordum. Sol elinden kan damlıyordu ve aniden serçe parmağının olmadığını fark ettim.</p>

  <p class="calibre1">"Sana ne oldu?" diye sordum.</p>

  <p class="calibre1">"Zombilerden biri düşerken, hançeri elime çarptı," dedi, "sen onları canlandıran büyüyü yok ettiğin zaman."</p>

  <p class="calibre1">Büyüm —bir bedeni ele geçiren ruhu kovmak için... Büyü menzilindeydiler...</p>

  <p class="calibre1">"Coral," dedim, “sen iyi misin?"</p>

  <p class="calibre1">"Evet," diye yanıt verdi. “Ama anlamıyorum..."</p>

  <p class="calibre1">"Daha sonra," dedim ona.</p>

  <p class="calibre1">Aklıma Amberin doğusundaki ormanda tek gözlü kurtadamla mücadelem geldi, ama Jurt’e başını sormadım. Hayvanın başını kamp ateşine dayamıştım. Mandor düşüncemi doğrulamaya yetecek kadar bilgi vermeden önce bile, bir süredir onun şekil değiştirmiş Jurt olduğundan kuşkulanıyordum.</p>

  <p class="calibre1">"Jurt," diye başladım, “başına gelenlerden çoğu benden kaynaklanıyor, ama asıl sebebin, kendin olduğunu fark etmelisin. Bana saldırmasaydın kendimi savunmama gerek kalmazdı..."</p>

  <p class="calibre1">Bir tıkırtı ve sürtünme sesi geldi. Dişlerini gıcırdatmakta olduğunu anlamam biraz zaman aldı.</p>

  <p class="calibre1">"Babanın beni evlat edinmesinin benim için bir anlamı yoktu," dedim, “yalnızca beni onurlandırmış oldu. Bunu daha yeni öğrendim."</p>

  <p class="calibre1">"Yalan söylüyorsun!" diye tısladı. “Ardılları arasında önümüze geçmek için onu kandırdın."</p>

  <p class="calibre1">"Şaka yapıyor olmalısın," dedim. “Listenin o kadar gerilerindeyiz ki, fark etmez."</p>

  <p class="calibre1">"Taht için değil, seni aptal! Ev için! Babamızın durumu iyi değil!"</p>

  <p class="calibre1">"Bunu duyduğuma üzüldüm," dedim. “Ama hiç bu şekilde düşünmemiştim. Ve zaten Mandor hepimizin önünde."</p>

  <p class="calibre1">"Ve artık sen ikincisin."</p>

  <p class="calibre1">"Benim seçimim değil. Hadi ama! Unvanı asla alamayacağım. Bunu biliyorsun!"</p>

  <p class="calibre1">Doğruldu ve hareket ederken dış hatlarının çevresinde solgun, prizmatik bir hare gördüm.</p>

  <p class="calibre1">"Gerçek sebep bu değil," diye devam ettim. “Benden hiç hoşlanmadın, ama ailenin başına geçmek için peşime düşmedin. Bir şey saklıyorsun. Bu kadar aktif olduğuna göre, başka bir şey olmalı. Bu arada, Ateş Meleği’ni sen gönderdin, değil mi?"</p>

  <p class="calibre1">"Seni bu kadar çabuk mu buldu?" dedi. “Buna güvenebileceğimden emin değildim. Sanırım ödediğim bedele değdi. Ama... Ne oldu?"</p>

  <p class="calibre1">"Öldü."</p>

  <p class="calibre1">"Çok şanslısın. Çok çok şanslı," diye yanıt verdi.</p>

  <p class="calibre1">"Ne istiyorsun, Jurt? Bunu artık bitirmek istiyorum."</p>

  <p class="calibre1">"Ben de," diye yanıt verdi. “Sevdiğin birine ihanet ettin ve ancak ölümün her şeyi yoluna sokabilir."</p>

  <p class="calibre1">"Sen kimden bahsediyorsun? Anlamıyorum."</p>

  <p class="calibre1">Aniden sırıttı.</p>

  <p class="calibre1">"Anlayacaksın," dedi. “Hayatının son anlarında sana sebebini söyleyeceğim."</p>

  <p class="calibre1">"O halde çok uzun zaman beklemek zorunda kalabilirim," dedim. “Bu tür şeylerde çok iyi görünmüyorsun. Neden şimdi söyleyip ikimizi de bir sürü zahmetten kurtarmıyorsun?"</p>

  <p class="calibre1">Kahkaha attı, prizma etkisi arttı ve o anda bunun ne olduğu aklıma geldi.</p>

  <p class="calibre1">"Düşündüğünden kısa zamanda olacak," dedi, “çünkü kısa süre sonra karşılaştığın her şeyden daha güçlü olacağım."</p>

  <p class="calibre1">"Ama aynı ölçüde beceriksiz," dedim, hem ona, hem de elindeki Koz Kartından beni izleyen ve bir anda çekmeye hazır her kimse ona...</p>

  <p class="calibre1">"Bu sensin, değil mi, Maske?" dedim. “Onu geri götür. Bir kez daha göndermene ve her şeyi berbat etmesini izlemene gerek yok. Bunun sen olduğun konusunda emin olmamı sağlarsan öncelikler listemde seni terfi ettireceğim ve kısa süre sonra ziyaretine geleceğim."</p>

  <p class="calibre1">Jurt ağzını açıp bir şey söyledi, ama duyamadım, çünkü çabucak soldu ve sözcükleri onunla gitti. Bu olurken bana doğru bir şey geldi; savuşturmaya gerek yoktu, ama refleksimi durduramadım.</p>

  <p class="calibre1">Yerde yatan iki çürük ceset ve Jurt’un serçe parmağına ek olarak, ayaklarımın dibine, gökkuşağının sonuna bir düzine kadar gül saçılmıştı.</p>
</body>
</html>
