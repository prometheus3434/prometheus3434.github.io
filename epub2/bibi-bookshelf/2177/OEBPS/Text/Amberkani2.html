<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><b class="calibre3"><span class="uline">Bölüm 1</span></b></h2>

  <p class="calibre1">Keskin ucu parçalandıktan sonra kabzayı fırlatıp attım. En zayıf nokta olduğunu düşündüğüm mavi denizden duvara karşı hiçbir işe yaramamıştı. Ayaklarımın dibinde birkaç küçük kıymık yatıyordu. Onları aldım ve birbirine sürttüm. Çıkış yolum bu değildi. Tek çıkış noktası, geldiğim yol gibi görünüyordu ve işe yaramıyordu.</p>

  <p class="calibre1">Odama, yani mağaraların uyku tulumumu koyduğum kısmına döndüm. Ağır, kahverengi bir şey olan tulumun üzerine oturdum, bir şarap şişesinin tıpasını açıp içtim. Duvarı yontarken terlemiştim.</p>

  <p class="calibre1">O sırada Frakir bileğimde kıpırdandı, biraz çözüldü, sol avucuma kaydı ve hâlâ elimde duran iki mavi parçaya dolandı. Çevrelerinde düğüm oldu, sonra sarktı ve sarkaç gibi sallanmaya başladı. Şişeyi bir kenara bırakıp izledim. Çizdiği yay, ev dediğim tünel doğrultusunda uzanıyordu. Belki bir tam dakika boyunca sallandı. Sonra yukarı çekildi, elimin sırtına gelince durdu. Parçaları orta parmağımın dibine bıraktı ve bileğimdeki normal saklanma yerine döndü.</p>

  <p class="calibre1">Bakakaldım. Titreşen gaz lambasını kaldırdım ve taşları inceledim. Renkleri...</p>

  <p class="calibre1">Evet.</p>

  <p class="calibre1">Derinin üzerindeyken, bir süre önce Yeni Çizgi Moteli’nden aldığım, Luke’un yüzüğündeki taşa benziyorlardı. Tesadüf mü? Yoksa bir bağlantı mı vardı? Boğma ipim bana ne anlatmaya çalışıyordu? Ve bunlara benzer başka bir taşı nerede görmüştüm?</p>

  <p class="calibre1">Luke’un anahtarlığı. Üzerinde, bir metal parçasına kakılmış mavi bir taş vardı... Peki bir diğerini nerede görmüştüm?</p>

  <p class="calibre1">İçinde tutsak olduğum mağaralar, Koz Kartlarını ve Logrus büyüsünü engelleme gücüne sahipti. Luke bu duvarların taşlarından parçaları yanında taşımışsa, muhtemelen özel bir sebebi vardı. Başka ne özelliğe sahip olabilirlerdi?</p>

  <p class="calibre1">Belki bir saat boyunca taşların doğası hakkında bir şeyler öğrenmeye çalıştım, ama Logrus dürtüklemelerime direndiler.</p>

  <p class="calibre1">Sonunda sıkılarak onları cebime attım, biraz ekmek peynir yedim ve bir yudum daha şarap içtim.</p>

  <p class="calibre1">Sonra ayağa kalktım ve bir tur daha atarak tuzaklarımı denetledim. Burada, bir ay gibi gelen bir süredir tutsaktım. Bütün bu tünelleri, koridorları, odacıkları adımlamış, bir çıkış yolu aramıştım. Hiçbiri çıkış yolu değildi. İçlerinde çılgınca koştuğum ve soğuk duvarlarında parmak boğumlarımı kan içinde bıraktığım anlar olmuştu. Yavaş yavaş yürüdüğüm, çatlakları ve çizikleri araştırdığım zamanlar olmuştu. Girişi tıkayan kayayı defalarca yerinden oynatmaya çalışmıştım ama faydası olmamıştı. Yerine bir kamayla kıstırılmıştı ve kıpırdatamıyordum. Şimdilik buradayım gibi görünüyordu.</p>

  <p class="calibre1">Tuzaklarım...</p>

  <p class="calibre1">Hepsi son denetlediğimde bıraktığım gibiydi. Doğanın kayıtsızca çevrede saçılı halde bıraktığı kayalar; yükseğe kaldırılmış, depodaki sandıklardan aldığım, gölgelerin maskelediği pakel sicimlerinden birine dikkatsizce basan biri olursa yerlerinden kurtulmaya hazır kayalar.</p>

  <p class="calibre1">Biri mi?</p>

  <p class="calibre1">Luke, elbette. Başka kim olabilir? Beni tutsak eden oydu.</p>

  <p class="calibre1">Ve geri dönerse -hayır, geri döndüğü zaman- bubi tuzakları bekliyor olacaktı. Silahlıydı. Onu girişin altında bekleşeni, tepedeki konumunda avantajlı olacaktı. Hayır, olmaz. Orada olmayacaktım. Peşimden gelmesini sağlayacaktım ve sonra...</p>

  <p class="calibre1">Biraz huzursuzlanarak odama döndüm.</p>

  <p class="calibre1">Ellerimi başımın arkasında kenetleyerek uzandım ve planlarımı gözden geçirdim. Kayalar bir adamı öldürebilirdi, ama ben Luke’un ölmesini istemiyordum. Son zamanlara kadar -Caine Amcam’ı öldürdüğünü ve Amber’deki akrabalarımın geri kalanını yok etmeye kararlı göründüğünü öğrenene kadar- Luke’u iyi bir dost olarak görmeme rağmen bunun duygusallıkla ilgisi yoktu. Caine, Luke’un babasını öldürmüştü -Brand amcamı- diğerlerinden herhangi birinin memnunlukla öldüreceği bir adamı. Evet, Luke -ya da artık bildiğim ismiyle, Rinaldo- kuzenimdi ve aile içi kan davalarımızdan birine karışmak için sebebi vardı. Yine de, herkesi öldürmeye niyetlenmesi bana biraz aşırı gelmişti.</p>

  <p class="calibre1">Ama beni tuzaklarımı bozmaya çağıran ne akrabalık, ne de duygusallıktı. Onu canlı istiyordum, çünkü bunlar hakkında anlamadığım çok şey vardı ve o bana anlatmadan ölürse bazı noktaları asla açığa çıkaramayabilirdim.</p>

  <p class="calibre1">Jasra... Kıyametin Koz Kartları.. Gölge’de nasıl bu kadar kolay izlendiğim... Luke’un ressam ve deli gizemci Victor Melman ile ilişkisinin hikayesi... Julia ve ölümü hakkında bildikleri...</p>

  <p class="calibre1">Baştan başladım. Tuzakları çözdüm. Yeni plan basitti ve Luke’un hiç bilgisi olmadığına inandığım bir şeye dayanıyordu.</p>

  <p class="calibre1">Uyku tulumumu yeni bir yere, tavanında giriş olan odanın hemen önündeki tünele götürdüm. Oraya biraz da yiyecek taşıdım. Olabildiğince o civarda kalmaya kararlıydım.</p>

  <p class="calibre1">Yeni tuzak çok basitti: doğrudan ve neredeyse kaçınılmaz.</p>

  <p class="calibre1">Tuzağı kurunca beklemekten başka yapacak bir şey kalmıyordu. Beklemek ve hatırlamak. Ve planlamak. Diğerlerini uyarmalıydım. Hayaletçark hakkında bir şeyler yapmalıydım. Meg Devlin’in bildiklerini öğrenmeliydim... Bir sürü şey yapmalıydım.</p>

  <p class="calibre1">Bekledim. Gölge fırtınalarını, rüyaları, tuhaf Koz Kartlarını ve Göldeki Hanımefendiyi düşündüm. Uzun süre amaçsızca sürüklendikten sonra, yaşamım birkaç gün içinde kalabalıklaşmıştı. Sonra bu, hiçbir şey yapmayarak geçen uzun süre. Tek tesellim, bu zaman süresinin şu anda benim için önemli olan tüm diğer zamanlardan daha hızlı geçtiğiydi. Buradaki bir ay, Amberde yalnızca tek bir gün, hatta daha az olabilirdi. Bu yerden kısa sürede kurtulabilirsem, takip etmek istediğim izler henüz taze olacaktı.</p>

  <p class="calibre1">Daha sonra lambayı söndürüp uyudum. Zindanımın kristal lenslerinden yeterli ışık sızıyor, parlaklaşıp soluyordu. Böylece dışarıdaki dünyanın gecesini gündüzünden ayırtedebiliyor, günlük işlerimin oluşturduğu küçük programımı onun ritmine göre takip edebiliyordum.</p>

  <p class="calibre1">Sonraki üç gün boyunca Melman’ın günlüğünü tekrar okudum -çağrışımdan yana ağır, faydalı bilgilerden yana hafif bir şeydi- ve kendimi Melman’ın ziyaretçisine verdiği isimle Başlıklı Kişi’nin muhtemelen Luke olduğu konusunda beni şaşırtan, iki cinsliliğe atıfta bulunan birkaç kayıt dışında- ikna etmiş gibiydim. Cildin sonundaki, Kaosun Oğlunun kurban edilmesine ilişkin kayıtları, Melman’ın oraya beni yok etmesi için konulmuş olması konusundaki bilgilerim ışığında, üzerime alınabilirdim. Ama bunu Luke yapmışsa, New Mexico’daki belirsiz tavırlarını, bana Kıyametin Koz Kartlarını yok etmemi öğütlemesini ve beni bir şeyden korumak istercesine uzaklaştırmasını nasıl açıklayabilirdim? Ayrıca, daha önce defalarca canıma kastettiğini itiraf etmişti, ama son zamanlarda olanları inkar etmişti. Hepsinden o sorumlu olsaydı, bunu yapmasına gerek yoktu. İşe başka ne karışmış olabilirdi? Başka kim? Ve nasıl? Bulmacada kesinlikle eksik parçalar vardı, ama bunlar önemsizmiş gibi hissediyordum; küçük bir bilgi parçası, desenin azıcık sarsılması her şeyin yerli yerine oturmasına yetecek, ortaya çıkan resim daha baştan görmüş olmam gereken bir şey çıkacakmış gibi.</p>

  <p class="calibre1">Ziyaretin gece olacağını tahmin edebilirdim. Edebilirdim, ama etmedim. Aklıma gelseydi uyku düzenimi değiştirebilir, uyanık ve tetikte olabilirdim. Tuzağımın etkili olacağından emin olsam da, gerçekten can alıcı konularda her küçük üstünlük önemlidir.</p>

  <p class="calibre1">Derin uykudaydım ve taşın taşa sürtünmesi uzaktan gelen bir sesti. Sesler devam ederken hafif hafif kıpırdandım ve doğru devreler kapanana, ben ne olduğunu anlayana kadar saniyeler geçti. Sonra, zihnim hâffi bulanık vaziyette, doğrulup oturdum ve odanın girişe en yakın duvarının dibine çöktüm, gözlerimi ovuşturdum, saçlarımı arkaya sıvazladım, uykunun gerileyen kıyılarında kaybettiğim uyanıklığı aradım.</p>

  <p class="calibre1">İşittiğim ilk sesler kamaların çıkarılmasına eşlik etmiş olmalıydı, anlaşıldığı kadarıyla kaya sarsılmış, devrilmişti. Takip eden sesler boğuk ve yankısızdı ve dışarıdan geliyordu.</p>

  <p class="calibre1">Bu yüzden odaya hızla göz gezdirmeye cesaret ettim. İçinden yıldızlar görülen, açık bir geçit yoktu. Yukarından gelen titreşimler devam ediyordu. Sallanma seslerinin ardından şimdi düzenli biçimde, ezilme, sürtünme sesleri geliyordu. Odanın tavanının yarı saydam taşlarının içinden dağınık bir hareyle, bir ışık topu parlıyordu. Bir lamba olduğunu tahmin ettim.</p>

  <p class="calibre1">Meşale olamayacak kadar istikrarlıydı. Ve mevcut koşullar altında bir meşale pratik olmazdı.</p>

  <p class="calibre1">Alt ucunda iki yıldız tutan bir gökyüzü hilali belirdi. Genişledi, iki adamdan geldiğini düşündüğüm ağır solumalar ve homurdanmalar duyuldu.</p>

  <p class="calibre1">Fazladan pompalanan adrenalinin, içimde biyolojik numarasını yaptığını hissederken, kollarım ve bacaklarım karıncalandı. Luke’un yanında birini getireceğini düşünmemiştim. Kusursuz planım buna karşı açıklar taşıyordu ve bu da benim aptal olduğumu gösterirdi.</p>

  <p class="calibre1">Kaya şimdi daha hızlı yuvarlanıyordu ve zihnim hızla çalışır, bir eylem planına odaklanır, gerekli duruşu alırken küfür etmeye bile zaman yoktu.</p>

  <p class="calibre1">Logrus imgesini çağırdım ve desen önümde şekillendi. Duvara yapışarak ayağa kalktım ve kollarımı imgenin iki kolunun gelişigüzel görünen hareketlerine uyacak şekilde oynatmaya başladım. Ben yeterli uyumu sağladığım zaman yukarıdan gelen sesler durmuştu.</p>

  <p class="calibre1">Açıklık şimdi boştu. Birkaç dakika sonra ışık kaldırıldı ve açıklığa doğru hareket ettirildi.</p>

  <p class="calibre1">Odaya girip ellerimi uzattım. Kısa ve esmer adamlar tepemde görüş alanıma girdiğinde baştaki planım tamamen geçersiz oldu. İkisi de sağ ellerinde kınından çekilmiş hançerler taşıyordu. Hiçbiri Luke değildi.</p>

  <p class="calibre1">Logrus kollarımla uzandım ve ikisini de gırtlaklarından yakaladım. Kavrayışım içinde, yere yığılana kadar sıktım. Biraz daha sıktım, sonra bıraktım.</p>

  <p class="calibre1">Onlar görüş alanımdan çıkarken girişin yüksek ağzını parlak güç hatlarımlâ yakaladım ve kendimi yukarı çektim. Açıklığa ulaştığımda, iç tarafında dolanmış bekleyen Frakir’i almak için durdum. Tuzağım buydu. Luke ya da herhangi biri, içeri girmek için halkadan geçmek zorunda kalacaktı, içinden geçen herhangi bir şeye sıkı sıkı sarılmak için bekleyen bir halka.</p>

  <p class="calibre1">Ama şimdi...</p>

  <p class="calibre1">Sağımdaki yamaçta ateşten bir iz uzanıyordu. Düşen lamba kırılmış, akan gaz alevden oluşan bir dere oluşturmuştu.</p>

  <p class="calibre1">Boğduğum adamlar iki yana serilmiş, yatıyordu. Açıklığı kapatan kaya solda, biraz arkada duruyordu. Olduğum yerde kaldım -başım ve omuzlarım açıklığın üstünde, dirseklerime dayanmış- Logrus imgesi gözlerimin arasında dans ediyor, güç çizgilerinin sıcak karıncalanması henüz kollarımın bir parçası, Frakir sol omzumdan pazularıma doğru kayıyor.</p>

  <p class="calibre1">Çok fazla kolay olmuştu. Luke’un beni sorgulamak, öldürmek ya da nakletmek için bir çift uşağa güvendiğini zannetmiyordum. Görevleri bunların hangisi ise. İşte bu yüzden tamamen dışarı çıkmamış, göreceli güvenli konumumdan, geceye bürünmüş çevremi tarıyordum.</p>

  <p class="calibre1">Bu seferlik tedbirliydim. Çünkü benimle birlikte geceyi paylaşan biri vardı. Solmakta olan alev dereciğine rağmen, sıradan görüşümün bana bu bilgiyi verememesine sebep olacak denli kadar karanlıktı. Ama Logrus’u çağırdığım zaman bana imgesini bahşeden zihinsel yapı başka fiziksel olmayan belirtileri de görmeme izin verir.</p>

  <p class="calibre1">Bu sayede sol tarafımdaki bir ağacın altında, önünde süzüldüğü insan şeklini görmeme engel olacak gölgelerin ortasında, bu tür bir yapı gördüm.. Bu tuhaf bir desendi, Amber’in desenini hatırlatıyordu; bir fırıldak gibi yavaş yavaş dönüyor, dumanlı, sarı ışıktan iplikçikler uzatıyordu. Bunlar geceyi aşarak bana doğru uzanıyordu ve ben zamanı geldiğinde ne yapacağıma karar vermiş, büyülenmiş gibi durmuş, izliyordum.</p>

  <p class="calibre1">Dört tanesi iriydi, yavaş yavaş, aranarak geliyordu. Benden birkaç metre ötede durdular, gevşediler, sonra kobra gibi saldırdılar. Ellerimi bir araya getirmiş, hafifçe çaprazlamış, Logrus kollarımı uzatmıştım. Tek bir hareketle onları açtım ve hafifçe eğdim. Sarı uzantılara çarptılar, onları kendi desenlerine geri fırlattılar. Bu olurken önkollarımda bir karıncalanma hissettim.</p>

  <p class="calibre1">Sonra sağ kolumdaki uzantıyı bir kılıç gibi kullanarak, şimdi dalgalanan desene bir kalkanmış gibi vurdum. Kısa, keskin bir haykırış duydum, o imge soldu. İçinde durduğum delikten çıkarak bir kez daha hızla vurdum ve kolum ağrılar içinde, yamaçtan aşağı koşmaya başladım.</p>

  <p class="calibre1">İmge -her ne idiyse- soldu ve yok oldu. Ama o zamana kadar ağaç gövdesine yaslanan şekli daha açıkça görebilmiştim. Bir kadın şekline benziyordu, ama kaldırdığı ve şimdi göz hizasında tuttuğu küçük bir nesne yüzünden yüzünü ayırt edememiştim. Nesnenin silah olmasından korkup, elinden düşürmeyi umarak Logrus uzantımla vurdum.</p>

  <p class="calibre1">Sendeledim, çünkü kolumu dikkate değer bir güçle sarsan bir geri tepme oldu. Vurduğum şey güçlü bir büyü nesnesi gibiydi. En azından kadının da hafifçe sallandığını görme tatminini hissetmiştim. O da kısa bir çığlık kopardı, ama nesneyi bırakmadı.</p>

  <p class="calibre1">Bir an sonra kadının çevresinde hafif, rengarenk bir pırıltı belirdi ve nesnenin ne olduğunu anladım. Logrus gücünü bir Koz Kartına yöneltmiştim. Artık, sırf kim olduğunu öğrenmek için bile olsa, ona ulaşmalıydım.</p>

  <p class="calibre1">Ama ona doğru koşarken zamanında ulaşamayacağımı anladım. Eğer...</p>

  <p class="calibre1">Frakir’i omzumdan aldım, doğru tarafa yönlendirerek Logrus çizgisi boyunca fırlattım ve o uçarken talimatlarımı verdim.</p>

  <p class="calibre1">Yeni görüş açımdan, şimdi kadını çevreleyen solgun harenin aydınlığında, kadının yüzünü görebildim. Melman’ın dairesinde bir ısırıkla beni öldürmesine ramak kalan Jasra’ydı.</p>

  <p class="calibre1">Bir an sonra gitmiş, yanında hayatımın bağlı olduğu bazı yanıtları elde etme fırsatını da götürmüş olacaktı.</p>

  <p class="calibre1">"Jasra!" diye bağırdım, konsantrasyonunu bozmaya çalışarak.</p>

  <p class="calibre1">Bu çabam işe yaramadı, ama Frakir iş görmüştü. Gümüşi parıltılar saçan boğma ipim kadını boğazından yakaladı, serbest ucuyla yakında, soldaki bir dala dolandı.</p>

  <p class="calibre1">Kadın, görünüşe bakılırsa çok geç olduğunu fark etmeden solmaya başladı. Kafasını koparmadan kaybolamazdı.</p>

  <p class="calibre1">Bunu çabucak kavradı. Gürültülü bir çığlık kopardı. Geriye adım attı, maddeleşti, haresini kaybetti, Koz Kartını düşürdü ve boğazına dolanan ipi pençelemeye başladı.</p>

  <p class="calibre1">Yanma geldim, elimi Frakir'in üzerine koydum. Frakir ağaç dalındaki ucunu çözüp bileğinle dolandı.</p>

  <p class="calibre1">"İyi akşamlar, Jasra," dedim, kadının başını arkaya çekerek. "Zehirli ısırığı bir daha denersen boyunluk kullanmaya başlarsın. Anladın mı?"</p>

  <p class="calibre1">Konuşmaya çalıştı, ama beceremedi. Başını salladı.</p>

  <p class="calibre1">"İpi biraz gevşeteceğim," dedim, “böylece sorularıma yanıt verebileceksin."</p>

  <p class="calibre1">Frakir’i boğazında biraz gevşettim. Kadın öksürmeye başladı ve bana kumu cama çevirebilecek bir bakış fırlattı. Büyülü deseni tamamen solmuştu, bu yüzden ben de Logrus imgesini bıraktım.</p>

  <p class="calibre1">"Neden peşimdesin?" diye sordum. “Neden benimle uğraşıyorsun?"</p>

  <p class="calibre1">"Cehennemin oğlu!" dedi ve bana tükürmeye çalıştı, ama ağzı çok kurumuş olmalıydı.</p>

  <p class="calibre1">Frakir’i hafifçe çektim ve kadın yine öksürdü.</p>

  <p class="calibre1">"Yanlış cevap," dedim. “Bir daha dene."</p>

  <p class="calibre1">Ama kadın gülümsedi, bakışları arkamda bir noktaya kaydı. Frakir’i gergin tuttum ve bir bakış fırlattım. Arkamda, sağda hava pırıldamaya başlamıştı, biri Koz Kartı kullanarak gelmeye hazırlanıyordu.</p>

  <p class="calibre1">O anda kendimi yeni bir tehditle karşılaşmaya hazır hissetmiyordum, bu yüzden serbest elimi cebime daldırdım ve kendi Koz Kartlarımdan bir kısmını çıkardım. En tepedeki Flora’nındı. Güzel. İşe yarardı.</p>

  <p class="calibre1">Zayıf aydınlıkta, zihnimi kartın üzerindeki yüzün ötesine, ona doğru zorladım. Onun dikkatinin başka yerde olduğunu, sonra aniden farkındalık kazandığını hissettim.</p>

  <p class="calibre1">Sonra, Evet,...?</p>

  <p class="calibre1">"Beni al! Çabuk ol!" dedim.</p>

  <p class="calibre1">Acil durum mu? diye sordu.</p>

  <p class="calibre1">"İnansan iyi olur," dedim ona.</p>

  <p class="calibre1">Ah! Tamam. Gel.</p>

  <p class="calibre1">Onu yatakta gördüm. Gittikçe berraklaştı. Elini uzattı.</p>

  <p class="calibre1">Uzanıp elini tuttum. Luke’un sesinin, “Dur!" diye çınladığını duyduğumda öne adım attım.</p>

  <p class="calibre1">Jasra’yı arkamdan sürükleyerek ilerlemeye devam ettim.</p>

  <p class="calibre1">Jasra gerilemeye çalıştı ve sendeleyerek yatağın kenarına geldiğimde beni durdurmayı başardı. O zaman yatağın uzak ucundan beni izleyen siyah saçlı, sakallı adamı fark ettim.</p>

  <p class="calibre1">"Kim...? Ne...?" diye başladı adam, ben kasvetle gülümseyerek, dengemi kazanırken.</p>

  <p class="calibre1">Luke’un gölgeli şekli tutsağımın arkasından görüş alanına girdi. Öne uzandı, Jasra’nın kolunu tuttu ve çekmeye başladı.</p>

  <p class="calibre1">Hareket, Frakir’in kadının boğazında sıkışmaya sebep olunca bir gurultu çıkardı.</p>

  <p class="calibre1">Lanet olsun! Şimdi ne olacak?</p>

  <p class="calibre1">Flora aniden doğruldu, yüzü çarpıldı, şaşırtıcı bir hızla yumruğunu savururken lavanta kokulu örtü yere düştü.</p>

  <p class="calibre1">"Seni kaltak!" diye bağırdı. “Beni hatırladın mı?"</p>

  <p class="calibre1">Darbe Jasra’nın çenesine indi ve Frakir’i son anda çözüp, Luke’un bekleyen kollarına kadınla birlikte düşmekten kendimi kurtardım.</p>

  <p class="calibre1">İkisi soldu ve pırıltı yok oldu.</p>

  <p class="calibre1">Bu arada siyah saçlı adam yataktan çıkmış, giysilerini topluyordu. Hepsini toplayınca, hiçbirini giymeye zahmet etmeden önünde tuttu ve hızla kapıya doğru geriledi.</p>

  <p class="calibre1">"Ron! Nereye gidiyorsun?" diye sordu Flora.</p>

  <p class="calibre1">"Uzağa!" diye yanıt verdi adam ve kapıyı açıp çıktı.</p>

  <p class="calibre1">"Hey! Dur!"</p>

  <p class="calibre1">"Hayatta olmaz!" diye bir yanıt geldi yandaki odadan.</p>

  <p class="calibre1">"Lanet olsun!" dedi Flora, bana dik dik bakarak. “Özel hayatımı karmakarışık etmeyi çok iyi başarıyorsun." Sonra, “Ron! Akşam yemeğine ne dersin?" diye seslendi.</p>

  <p class="calibre1">"Psikiyatristime görünmem gerek," dedi adamın sesi ve ardından bir başka kapı çarpılarak kapandı.</p>

  <p class="calibre1">"Umarım ne kadar güzel bir ilişkiyi mahvettiğini anlıyorsundur," dedi Flora bana.</p>

  <p class="calibre1">İçimi çektim. “Onunla ne zaman tanıştın?" diye sordum.</p>

  <p class="calibre1">Kaşlarını çattı. “Şey, dün," diye yanıt verdi. “Durma, gül. Bu tür şeyler yalnızca zamana bağlı değildir. Özel bir şey olacağını hemen anladım. Böylesine güzel bir şeyi ucuzlatmak için sen ya da baban gibi bir hödüğe güvenmek..."</p>

  <p class="calibre1">"Özür dilerim," dedim. “Beni çektiğin için teşekkürler. Elbette dönecektir. Yalnızca fena halde korkuttuk onu. Ama seni bir kez tanıyınca, dönmemeyi nasıl düşünebilir?"</p>

  <p class="calibre1">Flora gülümsedi. “Evet, Corwin’e kesinlikle benziyorsun," dedi. “Hödük, ama sezgileri kuvvetli."</p>

  <p class="calibre1">Ayağa kalktı, dolaba doğru ilerledi, lavanta rengi bir sabahlık alıp giydi.</p>

  <p class="calibre1">"Bütün bunlar," dedi, kuşağını bağlarken, “ne demek oluyor?"</p>

  <p class="calibre1">"Uzun bir hikaye..."</p>

  <p class="calibre1">"O zaman öğle yemeği yerken dinlesem daha iyi olacak. Aç mısın?" diye sordu.</p>

  <p class="calibre1">Sırıttım.</p>

  <p class="calibre1">"Anlaşılıyor. Hadi gel."</p>

  <p class="calibre1">Beni Fransız taşra tarzında bir oturma odasından geçirdi ve seramik ve bakır dolu bir taşrası mutfağına soktu. Yardım önerdim, ama masanın yanındaki bir sandalyeyi işaret ederek oturmamı söyledi.</p>

  <p class="calibre1">O dolaptan bir sürü yiyecek çıkarırken, “İlk önce," dedim.</p>

  <p class="calibre1">"Evet?"</p>

  <p class="calibre1">"Neredeyiz?"</p>

  <p class="calibre1">"San Francisco’da," diye yanıt verdi.</p>

  <p class="calibre1">"Neden evini buraya kurdun?"</p>

  <p class="calibre1">"Random’ın verdiği işi bitirdikten sonra kalmaya karar verdim. Şehir gözüme yine güzel göründü."</p>

  <p class="calibre1">Parmaklarımı şıklattım. Victor Melman’ın dairesinin ve stüdyosunun bulunduğu binadaki deponun sahibinin kim olduğunu, Brutus Ardiye’nin Amber’de ateş alan cephaneyi nereden bulduğunu öğrenmek için gönderildiğini unutmuştum.</p>

  <p class="calibre1">"Ee, deponun sahibi kimmiş?" diye sordum.</p>

  <p class="calibre1">"Brutus Ardiye," diye yanıt verdi. “Melman onlardan kiralamış."</p>

  <p class="calibre1">"Peki, Brutus Ardiye kiminmiş?"</p>

  <p class="calibre1">"J. B. Rand, A.Ş."</p>

  <p class="calibre1">"Adresi?"</p>

  <p class="calibre1">"Sausalito’da bir ofis. İki ay önce boşaltılmış."</p>

  <p class="calibre1">"Ofisin sahibinde kiralayanın ev adresi var mıymış?"</p>

  <p class="calibre1">"Yalnızca bir posta kutusu. O da terk edilmiş."</p>

  <p class="calibre1">Başımı salladım. “Böyle bir şey olacağını hissetmiştim," dedim. “Şimdi bana Jasra’dan bahset. Hanımı tanıdığın açık."</p>

  <p class="calibre1">Burnunu çekti. “Hanım falan değil," dedi. “Ben onu tanıdığımda bir kraliyet fahişesinden başka bir şey değildi."</p>

  <p class="calibre1">"Nerede?"</p>

  <p class="calibre1">"Kashfa’da."</p>

  <p class="calibre1">"O nerede?"</p>

  <p class="calibre1">"Amber’in ticaret yaptığı Altın Çember’in sınırının biraz ötesinde ilginç, küçük bir gölge krallık. Pejmürde, barbarca ihtişam falan. Geri kalmış bir yer."</p>

  <p class="calibre1">"O zaman nasıl oluyor da sen biliyorsun?"</p>

  <p class="calibre1">Bir an durup kasede bir şey karıştırdı.</p>

  <p class="calibre1">"Ah, ormanda karşılaştığım Kashfalı bir asille arkadaşlık ederdim. Şahin avlamaya çıkmış ve ben de tesadüfen bileğimi burkmuştum."</p>

  <p class="calibre1">"Ah," diye araya girdim, detaylara dalma ihtimaline karşı.</p>

  <p class="calibre1">"Ya Jasra?"</p>

  <p class="calibre1">"Eski kral Menillan’ın metresiydi. Kral kadına sırılsıklam âşıktı."</p>

  <p class="calibre1">"Senin niye ona garezin var?"</p>

  <p class="calibre1">"Ben orada yokken Jasrick’i benden çaldı."</p>

  <p class="calibre1">"Jasrick mi?"</p>

  <p class="calibre1">"Benim asil. Kronklef Kontu."</p>

  <p class="calibre1">"Bu gelişmelere Ekselansları Menillan ne dedi?"</p>

  <p class="calibre1">"Hiç öğrenmedi. Ölüm döşeğindeydi. Kısa süre sonra öldü. Aslında, Jasra’nın Jasrick’i istemesinin asıl sebebi buydu. Adam saray muhafızlarının başıydı ve erkek kardeşi bir generaldi. Menillan öldüğünde kadın onları kullanarak darbe düzenledi. Son duyduğumda Kashfa kraliçesi olmuştu ve Jasrick’in hakkından gelmişti. Adam hak ettiğini buldu bence. Sanırım gözü tahttaydı, ama kadın tahtı paylaşmak istemedi. Bu sebeplerle, Jasrick’i ve erkek kardeşini ihanetten idam ettirdi. Gerçekten yakışıklı bir adamdı... Ama çok zeki değildi."</p>

  <p class="calibre1">"Kashfahların -ah- sıradışı fiziksel yetenekleri var mıdır?" diye sordum.</p>

  <p class="calibre1">Gülümsedi. “Eh, Jasrick müthiş bir adamdı. Ama yeteneklerini tanımlamak için 'sıradışı' sözcüğünü..."</p>

  <p class="calibre1">"Hayır, hayır," diye sözünü kestim. “Benim kastettiğim ağızla ilgili bir anormallik, geri çekilebilen köpek dişleri, zehir, ya da öyle bir şey."</p>

  <p class="calibre1">"Hı hı," dedi ve kızarmasının sebebinin fırın olup olmadığını ayırt edemedim. “Öyle bir şey yok. Onlar standart yapıda. Neden sordun?"</p>

  <p class="calibre1">"Amber’de sana hikayemi anlattığım zaman Jasra’nın beni ısırdığını ve zerk ettiği bir tür zehir yüzünden Koz Kartı kullanarak güç bela kaçabildiğimi atladım. Zehir beni sersemletti ve uzun süre çok zayıf kaldım."</p>

  <p class="calibre1">Başını iki yana salladı. “Kashfalılar bu tür şeyler yapamaz. Ama elbette, Jasra, Kashfalı değil."</p>

  <p class="calibre1">"Öyle mi? Nereli?"</p>

  <p class="calibre1">"Bilmiyorum. Ama yabancı. Bazıları bir köle tüccarının onu uzak topraklardan getirdiğini söylüyor. Başkaları bir gün kendi kendine çıkageldiğini ve Menillan’ın dikkatini çektiğini söylüyor. Büyücü olduğu söylentisi var. Bilmiyorum."</p>

  <p class="calibre1">"Ben biliyorum. O söylenti doğru."</p>

  <p class="calibre1">"Gerçekten mi? Belki Jasrick’i o şekilde elde etmiştir."</p>

  <p class="calibre1">Omuzlarımı silktim. “Onunla ilgili -deneyiminin- üzerinden ne kadar zaman geçti?"</p>

  <p class="calibre1">"Otuz-kırk yıl, sanırım."</p>

  <p class="calibre1">"Hâlâ Kashfa kraliçesi mi?"</p>

  <p class="calibre1">"Bilmiyorum. O taraflara gitmeyeli çok oldu."</p>

  <p class="calibre1">"Amber ile Kashfa’nın arası bozuk mu?"</p>

  <p class="calibre1">Başını iki yana salladı. “Aslında iyi ya da kötü denemez. Dediğim gibi, arada hayli mesafe var. Diğer yerler kadar kolay ulaşılabilir değiller ve ticaretini yapacak, arzu edilir bir şeyleri pek yok."</p>

  <p class="calibre1">"O zaman Jasra’nın bizden nefret etmek için gerçek bir sebebi yok, öyle mi?"</p>

  <p class="calibre1">"Başka herhangi birinden daha fazla değil."</p>

  <p class="calibre1">Odayı nefis yemek kokaları doldurmaya başladı. Ben onları koklayarak oturur, yemekten sonra alacağım uzun, sıcak duşu hayal ederken, Flora bir şekilde söyleyeceğini bildiğim şeyi söyledi.</p>

  <p class="calibre1">"Jasra’yı geri çeken adam... Tanıdık görünüyordu. O kim?"</p>

  <p class="calibre1">"Amber’de sana bahsettiğim adam," diye yanıt verdim. “Luke. Sana birini hatırlatıyor mu, merak ediyorum."</p>

  <p class="calibre1">"Hatırlatıyor gibi," dedi, bir an durduktan sonra. “Ama kim olduğunu çıkartamıyorum."</p>

  <p class="calibre1">Sırtı bana dönüktü. “Elinden düştüğünde kırılacak ya da dökülecek bir şey tutuyorsan, lütfen bırak," dedim.</p>

  <p class="calibre1">Tezgaha bir şey bırakıldığını duydum. Sonra, yüzünde şaşkın bir ifadeyle döndü.</p>

  <p class="calibre1">"Evet?"</p>

  <p class="calibre1">"Gerçek adı Rinaldo ve o Brand’in oğlu," dedim ona. “Bir başka gölgede bir ay kadar tutsağı oldum. Biraz önce kaçtım."</p>

  <p class="calibre1">"Ah," diye fısıldadı. Sonra, “Ne istiyor?"</p>

  <p class="calibre1">"İntikam," diye yanıt verdim.</p>

  <p class="calibre1">"Özellikle karşı olduğu biri var mı?"</p>

  <p class="calibre1">"Hayır. Hepimiz. Ama elbette en başta Caine vardı."</p>

  <p class="calibre1">"Anlıyorum."</p>

  <p class="calibre1">"Lütfen hiçbir şeyi yakma," dedim. “Uzun zamandır güzel bir yemeğe hasretim."</p>

  <p class="calibre1">Başını salladı ve döndü. Bir süre sonra, “Onu uzun zamandır tanıyorsun. Neye benziyor?"</p>

  <p class="calibre1">"Hep oldukça iyi bir adam gibi görünmüştür. Babası gibi deliyse de, iyi sakladı."</p>

  <p class="calibre1">Bir şarap şişesi açtı, iki kadeh doldurdu ve getirdi. Sonra yemeği servis etmeye başladı.</p>

  <p class="calibre1">Birkaç lokmadan sonra çatalı havada durdu ve boşluğa baktı.</p>

  <p class="calibre1">"Orospu çocuğunun üreyeceğini kim düşünürdü ki?" dedi.</p>

  <p class="calibre1">"Fiona, sanırım," dedim. “Caine’in cenazesinden önceki gece Luke’un fotoğrafını taşıyıp taşımadığımı sordu. Bir fotoğraf gösterdiğimde onu rahatsız eden bir şey olduğu belliydi, ama ne olduğunu söylemedi."</p>

  <p class="calibre1">"Ve ertesi gün o ve Bleys ortadan kayboldular," dedi Flora. “Evet. Şimdi düşününce, gerçekten de Brand’in gençliğine benziyor bu uzun zaman önceydi. Luke daha iyi ve ağırbaşlı görünüyor, ama bir benzerlik var."</p>

  <p class="calibre1">Yemek yemeyi sürdürdü.</p>

  <p class="calibre1">"Bu arada, yemek çok güzel," dedim.</p>

  <p class="calibre1">"Ah, teşekkürler." İçini çekti. “Bu da, tüm hikayeyi dinlemek için yemeğini bitirmeni beklemek zorunda kalacağım anlamına geliyor."</p>
</body>
</html>
