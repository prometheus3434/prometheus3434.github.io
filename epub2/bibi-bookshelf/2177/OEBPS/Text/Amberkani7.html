<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 6</b></span></h2>

  <p class="calibre1">Eh, belki.</p>

  <p class="calibre1">Yani Julia konusunda.</p>

  <p class="calibre1">Odamda yalnız başına oturmuş, mum ışığı altında düşünüyordum.</p>

  <p class="calibre1">Vinta birkaç gömülmüş anıyı yüzeye çekmişti.</p>

  <p class="calibre1">Daha sonraydı, birbirimizi fazla görmediğimiz zamanlarda...</p>

  <p class="calibre1">Julia’yla Bilgisayar Bilimi dersinde tanışmıştım. Zaman zaman birbirimizi görmeye başlamıştık, başta dersten sonra kahve için falan. Sonra gittikçe daha sık ve kısa süre sonra epey ciddileşmişti.</p>

  <p class="calibre1">Şimdi başladığı gibi bitiyordu, her seferinde biraz daha...</p>

  <p class="calibre1">Süpermarketten alışveriş torbalarıyla çıkarken elini omzumda hissettim. O olduğunu biliyordum, döndüm, ama kimse yoktu. Birkaç saniye sonra park yerinin karşı tarafından seslendi. Yanına gidip merhaba dedim, hâlâ aynı yazılım şirketinde çalışıp çalışmadığını sordum. Çalışmadığını söyledi. Boynunda küçük, gümüş bir pentagram kolyesi asılı olduğunu hatırlıyordum. Bluzunun içinde asılı olabilirdi. Büyük olasılıkla öyleydi.</p>

  <p class="calibre1">Ama elbette o zaman kolyeyi göremezdim ve beden dili görmemi istediğini anlatıyordu. Bu yüzden laflarken onu görmezden geldim, birkaç gece sonrası için sorduğum halde yemek ve sinema tekliflerimi reddetti.</p>

  <p class="calibre1">"Şimdi ne yapıyorsun?" diye sordum.</p>

  <p class="calibre1">"Çok ders çalışıyorum."</p>

  <p class="calibre1">"Ne konuda?"</p>

  <p class="calibre1">"Ah, yalnızca farklı şeyler. Bugünlerde seni şaşırtacağım."</p>

  <p class="calibre1">Yine yemi yutmadım, ama o sırada aşırı dost canlısı bir İrlanda seteri bize yaklaştı. Julia elini hayvanın başına koydu ve</p>

  <p class="calibre1">"Otur!" dedi. Köpek oturdu. Yanında heykel gibi kıpırtısızlaştı ve biz gittikten sonra da orada kaldı. Tek bildiğim, orada, araba teslim bölgesinin yakınında, modern bir heykel gibi bir köpek iskeleti bulunduğu.</p>

  <p class="calibre1">O zaman bana çok önemli görünmemişti. Ama geriye bakıp düşününce, bundan o kadar emin değildim...</p>

  <p class="calibre1">O gün Vinta ve ben ata bindik. Sabahleyin sabırsızlığımın gittikçe büyüdüğünü görünce bir kopmanın yakında olduğunu hissetmiş olmalıydı. Haklıydı. Hafif bir öğle yemeğinden sonra arazilerinde at binmeyi önerince hemen kabul ettim. Çapraz sorgumuza ve soru oyunumuza devam etmeden önce düşünmek için biraz zaman istiyordum. Ayrıca hava güzeldi, kırlar çekiciydi.</p>

  <p class="calibre1">Bağların arasında kıvrılan patikada ilerledik. Yol bizi sonunda kuzeydeki tepelere, güneşle yıkanan denize uzanan engebeli, çapraz çizgilerle bezeli araziyi seyredebileceğimiz bir yere götürdü. Gökyüzü rüzgarlar, bulut kümeleri, gelip geçen kuşlarla doluydu... Vinta’nın aklında özel bir hedef yok gibiydi ve benim için hiç sorun değildi. Atlarımızı sürerken bir Napa Vadisi şaraphanesine yaptığım ziyareti hatırladım ve dizginleri bir sonraki çekişimizde ona sordum, “Şarabı burada, kendi araziniz üzerinde mi şişeliyorsunuz? Yoksa kasabada mı yapılıyor? Ya da Amber’de?"</p>

  <p class="calibre1">"Bilmiyorum," dedi.</p>

  <p class="calibre1">"Burada doğduğunu sanmıştım."</p>

  <p class="calibre1">"Hiç dikkat etmedim."</p>

  <p class="calibre1">Aristokrat tavırlarla ilgili bir yorumu yuttum. Eğer şaka yapmıyorsa, nasıl böyle bir şeyi bilmiyor olabileceğini anlamıyordum.</p>

  <p class="calibre1">Ama yüz ifademi yakaladı ve hemen ekledi, “Değişik zamanlarda değişik şekillerde yaptık. Ben yıllardır kasabada yaşıyorum. Şişelemenin son zamanlarda nerede yapıldığından emin değilim."</p>

  <p class="calibre1">Güzel kurtarış, çünkü bu cevapta hata bulamazdım. Sorumu tuzak olsun diye sormamıştım, ama bir şeye dokunmuşum gibi hissediyordum. Muhtemelen, bu noktada bırakmaması yüzünden. Her yere büyük fıçılar gönderdiklerini ve o şekilde sattıklarını söyledi. Diğer yandan, ürünü şişelenmiş olarak isteyen müşteriler de vardı... Bir süre sonra dinlemeyi bıraktım. Bir yandan, bir şarapçının kızından bu kadar ayrıntı bekliyordum.</p>

  <p class="calibre1">Diğer yandan, bunca şeyi ben de oracıkta uydurabilirdim. Hiçbirini kontrol etmemin yolu yoktu. Dikkatimi dağıtmaya ya da bir şeyi saklamaya çalışıyor gibi görünüyordu. Ama ne olduğunu çıkartamıyordum.</p>

  <p class="calibre1">"Teşekkürler," dedim nefes almak için durduğunda ve bana tuhaf bir bakış fırlattı, ama imayı anlayınca devam etmedi.</p>

  <p class="calibre1">"Bana daha önce anlattıkların doğruysa," dedim İngilizce, "İngilizce biliyor olmalısın."</p>

  <p class="calibre1">"Sana anlattığım her şey doğru," diye yanıt verdi, aksansız bir İngilizceyle.</p>

  <p class="calibre1">"Nerede öğrendin?"</p>

  <p class="calibre1">"Senin okula gittiğin gölge Yeryüzü’nde."</p>

  <p class="calibre1">"Orada ne yaptığını bana söylemenin sakıncası var mı?"</p>

  <p class="calibre1">"Özel bir görevle gittim."</p>

  <p class="calibre1">"Baban için mi? Taht için mi?"</p>

  <p class="calibre1">"Sana yalan söylemektense, buna yanıt vermemeyi tercih ederim."</p>

  <p class="calibre1">"Bunu takdir ediyorum. Elbette, tahmin yürütmeliyim."</p>

  <p class="calibre1">Omuzlarını silkti.</p>

  <p class="calibre1">"Berkeley’de olduğunu söylemiştin, değil mi?" diye sordum.</p>

  <p class="calibre1">Bir tereddüt, sonra, “Evet."</p>

  <p class="calibre1">"Çevrede seni gördüğümü hatırlamıyorum."</p>

  <p class="calibre1">Bir omuz silkme daha. Onu kavrayıp sarsmak istiyordum.</p>

  <p class="calibre1">Bunun yerine şöyle dedim, “Meg Devlin’i biliyorsun. New York’ta bulunduğunu söyledin..."</p>

  <p class="calibre1">"Sorularda benim önüme geçiyorsun."</p>

  <p class="calibre1">"Yine aynı oyunu oynamaya başladığımızı bilmiyordum. Yalnızca konuşuyoruz sanmıştım."</p>

  <p class="calibre1">"Tamam o zaman: Evet."</p>

  <p class="calibre1">"Bana bir şey daha söylersen, belki sana yardım edebilirim."</p>

  <p class="calibre1">Gülümsedi. “Benim yardıma ihtiyacım yok. Sorunları olan sensin."</p>

  <p class="calibre1">"Yine de sorabilir miyim?"</p>

  <p class="calibre1">"Sor. Bana her soru sorduğunda bilmeyi dilediğim şeyler söylüyorsun."</p>

  <p class="calibre1">"Luke’un paralı askerlerini biliyorsun. New Mexico’ya da mı gittin?"</p>

  <p class="calibre1">"Evet orada da bulundum."</p>

  <p class="calibre1">"Teşekkürler," dedim.</p>

  <p class="calibre1">"Bu kadar mı?"</p>

  <p class="calibre1">"Bu kadar."</p>

  <p class="calibre1">"Bir sonuca vardın mı?"</p>

  <p class="calibre1">"Belki."</p>

  <p class="calibre1">"Bana ne olduğunu söyler misin?"</p>

  <p class="calibre1">Başımı gülümseyerek iki yana salladım.</p>

  <p class="calibre1">Bu noktada bıraktım. Atlarımızı sürerken bir dizi belirsiz soru, ne tahmin ettiğim ya da aniden gördüğüm konusunda merakını uyandırdığıma inandırdı beni. Güzel. Onu için için yanmaya bırakmaya kararlıydım. En çok merak ettiğim noktalarda gösterdiği ağzı sıkılığı dengeleyecek ve belki eksiksiz bir bilgi değiş tokuşuna gidecek bir şeye ihtiyacım vardı. Dahası, gerçekten de onunla ilgili tuhaf bir sonuca varmıştım. Eksiksiz değildi, ama doğruysa yanıtın kalanım eninde sonunda isteyecektim. Bu yüzden tam olarak blöf yapıyor sayılmazdım.</p>

  <p class="calibre1">Akşam, çevremizde altın ve portakal rengi, sarı ve kırmızı renklerine bürünmüştü, esintilerin serin ısırıklarının ardında güz ıslaklığının kokusu vardı. Gökyüzü çok maviydi, bazı taşlar gibi...</p>

  <p class="calibre1">Belki on dakika sonra ona daha tarafsız bir soru sordum.</p>

  <p class="calibre1">"Bana Amber yolunu gösterir misin?"</p>

  <p class="calibre1">"Bilmiyor musun?"</p>

  <p class="calibre1">Başımı iki yana salladım. “Daha önce hiç bu tarafa gelmemiştim. Tek bildiğim Doğu Kapısı’ndan buraya gelen kara yolları olduğu."</p>

  <p class="calibre1">"Evet," dedi. “Biraz daha kuzeyde sanırım. Hadi gidip bulalım."</p>

  <p class="calibre1">Bir süre önce takip ettiğimiz bir yola döndü ve sonra sağa döndük ki bu da mantıklı geliyordu. Kadının taşıdığı belirsizlikler konusunda yorum yapmadım, ama fazla zaman geçmeden planlarım üzerinde fazla düşünmediğim ve düşünmemi umduğu gibi bir yorum bekliyordum ondan.</p>

  <p class="calibre1">Belki bir kilometre sonra bir kavşağa geldik. Sol köşede Amber’e, Bayle Rıhtımı’da, doğudaki Bayle Tepesi’ne ve ileride Murn adlı bir yere olan mesafeleri gösteren alçak, taş bir levha vardı.</p>

  <p class="calibre1">"Murn ne?" diye sordum.</p>

  <p class="calibre1">"Küçük bir mandıra köyü."</p>

  <p class="calibre1">Altı fersah gitmeden bunu kontrol etmemin yolu yoktu.</p>

  <p class="calibre1">"Amber’e atla mı gitmeyi düşünüyorsun?" diye sordu.</p>

  <p class="calibre1">"Evet."</p>

  <p class="calibre1">"Neden Koz Kartı kullanmıyorsun?"</p>

  <p class="calibre1">"Bölgeyi daha iyi tanımak istiyorum. Burası benim evim. Burayı seviyorum."</p>

  <p class="calibre1">"Ama sana açıkladım. Tehlike var. Taşlar seni işaretledi. Takip edilebilirsin."</p>

  <p class="calibre1">"Bu takip edileceğim, anlamına gelmiyor. Dün gece karşılaştıklarımı her kim gönderdiyse, beni bulup, başarısız olduklarını bu kadar çabuk anlayacaklarından kuşkuluyum. Yemeğe çıkmaya karar vermeseydim hâlâ kasabada dolanıyor olacaklardı. Bahsettiğin işaretleri yok etmek için birkaç günüm olduğundan eminim."</p>

  <p class="calibre1">Atından indi ve biraz otlamasına izin verdi. Ben de aynısını yaptım. Yani atımdan indim.</p>

  <p class="calibre1">"Muhtemelen haklısın. Yalnız, risk aldığını görmekten hoşlanmıyorum," dedi. “Ne zaman dönmeyi düşünüyorsun?"</p>

  <p class="calibre1">"Bilmiyorum. Sanırım ne kadar beklersem, dün geceki işin ardındaki kişinin huzursuzlanması ve belki daha fazla kaba kuvvet göndermesi olasılığı o kadar artar."</p>

  <p class="calibre1">Kolumu tuttu ve döndü, böylece aniden bedenini benimkine bastırdı. Eylem beni biraz şaşırttı, ama serbest kolum, böyle anlarda sık sık yaptığı gibi, kendiliğinden hareket ederek kadına sarıldı.</p>

  <p class="calibre1">"Şimdi gitmeyi düşünmüyorsun, değil mi? Çünkü gidersen, ben de seninle geliyorum."</p>

  <p class="calibre1">"Hayır." dedim dürüstlükle. Aslında, iyi bir uykudan sonra, ertesi sabah ayrılmayı düşünmüştüm.</p>

  <p class="calibre1">"Ne zaman? Henüz konuşacak çok şeyimiz var."</p>

  <p class="calibre1">"Sanırım soru-yanıt oyununu senin gitmek istediğin kadar ileri götürdük."</p>

  <p class="calibre1">"Bazı şeyler var..."</p>

  <p class="calibre1">"Biliyorum."</p>

  <p class="calibre1">Zor bir şey bu. Evet, arzu uyandıran biriydi. Ve hayır, onunla o şekilde bir şey yaşamak istemiyordum. Kısmen bir şey daha istediğini bildiğimden -ne olduğundan emin değildim- ve kısmen o mahrem mesafede kendimi maruz bırakmak istemediğim özel bir güce sahip olduğuna emin olduğumdan. Suhuy dayımın hep söylediği gibi, bir büyücü olarak teknik konuşmak gerekirse, “Anlamıyorsan, uğraşma." Ve Vinta ile dostane bir yakınlıktan ötesinin bir enerji düellosuna dönüşebileceğini hissediyordum.</p>

  <p class="calibre1">Bu yüzden dost kalmak için onu çabucak öptüm ve kendimi kurtardım.</p>

  <p class="calibre1">"Belki yarın dönerim," dedim.</p>

  <p class="calibre1">"Güzel. Bu geceyi burada geçireceğini umuyordum. Belki birçok geceyi. Ben seni korurum."</p>

  <p class="calibre1">"Evet, hâlâ çok yorgunum," dedim.</p>

  <p class="calibre1">"Seni bir güzel beslemeli ve gücünü toplamanı sağlamalıyız."</p>

  <p class="calibre1">Parmak uçlarıyla yanağımı okşadı ve aniden onu bir yerden tanıdığımı fark ettim. Nereden? Bilemiyordum. Ve bu da beni korkutuyordu. Az buz değil. Atlarımıza binip Bağevi’ne doğru yola koyulduğumuzda o gece ayrılmak için plan yapmaya başladım.</p>

  <p class="calibre1">Bu yüzden, odamda oturmuş orada olmayan ev sahibimin (kırmızı) şarabını yudumlar ve açık pencereden gelen esintinin mum alevlerini titreştirmesini izlerken bekledim. İlk önce evin sessizleşmesini (sessizleşti), sonra epey zaman geçmesini. Kapım kilitlenmişti. Akşam yemeği sırasında ne kadar yorgun olduğumu sık sık söylemiştim, sonra erken saatlerde odama çekilmiştim. Devamlı arzu edildiğimi düşünecek kadar benmerkezci bir erkek değilim, ama Vinta uğrayabileceğini ima etmişti ve derin uykuda olma bahanesine ihtiyacım vardı. Onu gücendirmeyi hiç istemiyordum. Tuhaf müttefikimi düşman etmeden de yeterince sorunum vardı.</p>

  <p class="calibre1">Çevrede güzel bir kitap olmasını diledim, ama son kitabımı Bill’in yerinde bırakmıştım ve şimdi kitap çağıracak olsam Vinta’nın çağrıyı hissedip hissetmeyeceğini bilemiyordum. Bir zamanlar Koz Kartı çizerken Fiona anlamış, neler olup bittiğini öğrenmek için kapıma dayanmıştı.</p>

  <p class="calibre1">Ama kapıma dayanan olmadı ve sessiz evin gıcırtılarını, dışarıdaki gece seslerini dinledim. Mumlar kısaldı, yatağın yanındaki duvarın gölgeleri sallanan ışığın arkasında karanlık bir dalga gibi kabardı, aktı. Birazdan...</p>

  <p class="calibre1">Hayal mi görüyordum? Yoksa belirsiz bir yönden ismimin fısıldandığını mı duymuştum?</p>

  <p class="calibre1">"Merle?"</p>

  <p class="calibre1">Yine.</p>

  <p class="calibre1">Gerçek, ama...</p>

  <p class="calibre1">Görüş alanım bir an yüzer gibi oldu, sonra ne olduğunu anladım: çok zayıf bir Koz Kartı iletişimi.</p>

  <p class="calibre1">"Evet," dedim, kendime gelip uzanırken. “Kim o?"</p>

  <p class="calibre1">"Merle, bebeğim... Bana el ver, yoksa işim bitti..."</p>

  <p class="calibre1">Luke!</p>

  <p class="calibre1">"Geliyorum," dedim, imge berraklaşıp, katılaşırken uzandım, uzandım.</p>

  <p class="calibre1">Sırtını bir duvara vermiş, omuzları çökmüş, başı önünde oturuyordu.</p>

  <p class="calibre1">"Bu bir numaraysa, Luke, buna hazırım," dedim. Hemen ayağa kalktım ve masaya gidip üzerine koyduğum kılıcı çektim ve hazır tuttum.</p>

  <p class="calibre1">"Numara yok. Acele et! Beni buradan çıkar!"</p>

  <p class="calibre1">Sol elini kaldırdı. Sol elimi uzattım ve elini yakaladım. Memen bana yaslandı, sendeledim. Bir an saldırdığını düşündüm, ama ölü gibi ağırdı ve her yeri kanla kaplıydı. Sağ elinde kanlı bir kılıç vardı.</p>

  <p class="calibre1">"Buraya. Gel."</p>

  <p class="calibre1">Ona destek olarak yürüttüm ve yatağa bıraktım. Elinden kılıcı çekip aldım ve yakındaki bir sandalyenin üzerine, benimkinin yanına koydum.</p>

  <p class="calibre1">"Sana ne haltlar oldu?"</p>

  <p class="calibre1">Öksürdü ve zayıfça başını iki yana salladı. Derin derin nefes aldı, sonra, “Masanın yanından geçerken bir kadeh şarap mı gördüm?" diye sordu.</p>

  <p class="calibre1">"Evet. Bekle."</p>

  <p class="calibre1">Kadehi getirdim, onu doğrulttum ve kadehi dudaklarına götürdüm. Hâlâ yarısı doluydu. Yavaşça, nefes almak için ara vererek yudumladı.</p>

  <p class="calibre1">"Teşekkürler," dedi bitirdiği zaman, sonra başını yana çevirdi.</p>

  <p class="calibre1">Bayılmıştı. Nabzına baktım. Hızlı, ama biraz zayıftı.</p>

  <p class="calibre1">"Lanet olsun sana, Luke!" dedim. “Zamanlaman berbat..."</p>

  <p class="calibre1">Ama tek söz duymadı. Oracıkta yattı ve her yeri kan lekesi yaptı.</p>

  <p class="calibre1">Pek çok küfür sonra onu soymuş, ıslak bir havluyla silerek onca kanın ardında yaralarının nerede olduğunu anlamaya çalkıyordum. Sağda pis göğüs yarası vardı, akciğere gelmiş olabilirdi. Ama nefesi çok hafifti, anlayamıyordum. Eğer durum buysa, Amberin iyileşme yeteneklerinin hepsini almış olduğunu umuyordum. Yarasının üzerine bir kompres yaptım ve ben başka yerlerini kontrol ederken kaymasın diye kolunu üzerine yerleştirdim. Birkaç kaburgasının kırık olduğundan şüpheleniyordum. Sol kolu dirseğinin üzerinden kırılmıştı, kırığı yerleştirdim ve paravanın arkasında fark ettiğim sandalyeden kırdığım çubukları kullanarak bağladım ve askıya aldım. Kalçalarında, sağ kolunda ve omzunda, sırtında farklı derinlikte bir düzineden fazla yara ve kesik vardı. Neyse ki hiçbiri atardamara gelmemişti. Hepsini temizledim, sardım ve bu Luke’un, ilk yardım el kitabındaki resimler gibi görünmesine sebep oldu. Sonra göğsündeki yarayı yine kontrol ettim ve üstünü örttüm.</p>

  <p class="calibre1">Teorik olarak bildiğim, ama uygulama fırsatı bulamadığım bazı Logrus sağaltma tekniklerini düşündüm. Oldukça solgun görünüyordu, bu yüzden bir denemenin iyi olacağına karar verdim. Bir süre sonra işim bittiği zaman, yüzüne renk gelmiş gibi görünüyordu. Üzerine örttüğüm battaniyeye pelerinimi ekledim. Nabzını tekrar kontrol ettiğimde güçlendiğini hissettim.</p>

  <p class="calibre1">Sırf havadan uzaklaşmamak için yine küfrettim, kılıçları sandalyenin üzerinden kaldırdım ve oturdum.</p>

  <p class="calibre1">Bir süre sonra Hayaletçark ile yaptığım sohbet aklıma takılmaya başladı. Luke yaratımımla iş yapmaya mı çalışıyordu? Bana Amber’e karşı planlarını gerçekleştirmek için Hayalet’in güçlerini istediğini söylemişti. Sonra Hayalet sabahleyin Luke’a güvenilip güvenilmeyeceğim sormuştu ve ben vurgulayarak olumsuz yanıt vermiştim.</p>

  <p class="calibre1">Hayalet, Luke’la yürüttüğü pazarlıklara, şu an karşımda görüldüğü şekilde mi son vermişti?</p>

  <p class="calibre1">Koz Kartlarımı çıkardım ve Hayaletçark’ın parlak çemberini seçtim. Ona odaklandım, zihnimi iletişime hazırladım, uzandım, seslendim, çağırdım.</p>

  <p class="calibre1">Bu çabaya adadığım dakikaların içinde iki kez bir şey hisseder gibi oldum, heyecan. Ama bir camla ayrılmış gibiydik.</p>

  <p class="calibre1">Hayalet’in işi mi vardı? Yoksa yalnızca benimle konuşmak mı istemiyordu?</p>

  <p class="calibre1">Kartlarımı kaldırdım. Ama düşüncelerimi bir başka yöne aktarmama yardım etmişlerdi.</p>

  <p class="calibre1">Luke’un kanlı giysilerini topladım ve hızlı bir araştırma yaptım. Yan cebinde bir deste Koz Kartı, bir sürü boş kart ve bir kalem buldum ve evet, benim Kıyametin Koz Kartları dediğim kartlarla aynı tarzda çizilmişlerdi. Pakete, Luke’un gelirken elinde tuttuğu, beni gösteren kartı ekledim.</p>

  <p class="calibre1">Büyüleyici bir desteydi. Jasra için bir tane vardı, bir tane de Victor Melman için. Julia için bir tane, Bleys için kısmen tamamlanmış bir tane daha. Bir tane kristal mağara için, bir tane Luke’un eski dairesi için. Kıyametin Koz Kartlarının kopyaları vardı, tanımadığım bir saray, eski dostlarından biri için bir tane, yeşil ve siyahlara bürünmüş, sağlam görünüşlü sarışın bir adam için bir tane, kahverengi ve siyahlara bürünmüş kırmızı saçlı, zayıf bir adam için bir tane, bu adama akraba olacak kadar çok benzeyen bir kadın için bir tane. Tuhaf bir şekilde son ikisi farklı bir tarzda çizilmişti; hatta farklı bir el tarafından bile diyebilirdim. Tanımadıklarım arasında, renklerine bakarak yalnızca sarışın adam hakkında emin olabilirdim. Luke’un eski dostu, Dalt, paralı asker. Bir de, Hayaletçark’a benzeyen üç farklı girişim vardı. Hiçbirinin tamamen başarılı olmadığını tahmin ediyordum.</p>

  <p class="calibre1">Luke’un bir şeyler homurdandığını duydum ve gözlerinin açık olduğunu, odada gezindiğini gördüm.</p>

  <p class="calibre1">"Sakin ol," dedim. “Güvendesin."</p>

  <p class="calibre1">Başını sallayıp gözlerini kapattı. Birkaç dakika sonra yine açtı.</p>

  <p class="calibre1">"Hey! Kartlarım," dedi hafifçe.</p>

  <p class="calibre1">Gülümsedim. “Güzel çalışma," diye yorum yaptım. “Kim çizdi?"</p>

  <p class="calibre1">"Ben," diye yanıt verdi. “Başka kim olabilir?"</p>

  <p class="calibre1">"Nereden öğrendin?"</p>

  <p class="calibre1">"Babamdan. Bu konuda gerçekten iyiydi."</p>

  <p class="calibre1">"Onları yapabiliyorsan, Desen’i yürümüş olmalısın."</p>

  <p class="calibre1">Başını salladı.</p>

  <p class="calibre1">"Nerede?"</p>

  <p class="calibre1">Bir an beni inceledi, sonra hafifçe omuzlarını silkti ve irkildi. “Tir-na Nog’th’da."</p>

  <p class="calibre1">"Baban seni götürdü ve yürümeni sağladı, öyle mi?"</p>

  <p class="calibre1">Yine başını salladı.</p>

  <p class="calibre1">Hazır başlamışken, neden biraz daha zorlamayayım? Bir kart seçtim.</p>

  <p class="calibre1">"Bu Dalt," dedim. “Birlikte yavrukurttuk yaptınız, değil mi?"</p>

  <p class="calibre1">Yanıt vermedi. Başımı kaldırdığımda gözlerini kısmış, alnını kırıştırmış olduğunu gördüm.</p>

  <p class="calibre1">"Onunla hiç tanışmadım," diye ekledim. “Ama renklerini tanıdım ve yolumuzda olmadığını biliyorum. Kashfa çevresinde."</p>

  <p class="calibre1">Luke gülümsedi. “Okulda da ödevini hep yapardın," dedi.</p>

  <p class="calibre1">"Ve genellikle tam zamanında," diye kabul ettim. “Ama konu sen olunca geç kalıyorum. Mesela, Dört Dünya Kalesi için bir Koz Kartı bulamadım. Ve bilmediğim biri var."</p>

  <p class="calibre1">Zayıf kadının kartını çıkartıp ona doğru salladım.</p>

  <p class="calibre1">Gülümsedi. “Yine zayıflamadım ve nefes nefese kaldım," dedi. “Kaleye gittin mi?"</p>

  <p class="calibre1">"Evet."</p>

  <p class="calibre1">"Son zamanlarda mı?"</p>

  <p class="calibre1">Başımı salladım.</p>

  <p class="calibre1">"Bak sana ne diyeceğim," dedi sonunda. “Kale’de gördüklerini ve benim hakkımda bunca şeyi nasıl bildiğini anlatırsan, ben de sana kim olduğunu söylerim."</p>

  <p class="calibre1">Hızla düşündüm. Ona öyle şeyler anlatabilirdim ki, zaten bilmediği hiçbir şey söylememiş olurdum.</p>

  <p class="calibre1">Bu yüzden, “Tam tersi," dedim.</p>

  <p class="calibre1">"Tamam. Kadın," diye bildirdi, “Sand."</p>

  <p class="calibre1">O kadar dikkatli baktım ki, iletişimin başlangıcını hissettim.</p>

  <p class="calibre1">Bağlantıyı bastırdım.</p>

  <p class="calibre1">"Uzun zaman önce kaybolmuş olan," diye ekledi.</p>

  <p class="calibre1">Kadına benzeyen adamı tasvir eden kartı kaldırdım. “O zaman bu Delwin olmalı," dedim.</p>

  <p class="calibre1">"Doğru."</p>

  <p class="calibre1">"Bu iki kartı sen çizmemişsin. Senin tarzında değiller ve zaten muhtemelen bu ikisinin neye benzediğini biliniyordun."</p>

  <p class="calibre1">"Sezgilerin kuvvetli. Onları sorunları olduğu dönemde babam çizdi. Ne faydası olduysa. Ona da faydası olmadı."</p>

  <p class="calibre1">"Ona da mı?"</p>

  <p class="calibre1">"Buraya karşı sevgisizliklerine rağmen bana yardım etmekle ilgilenmediler. Onları oyun dışı sayabilirsin."</p>

  <p class="calibre1">"Burası mı?" dedim. “Nerede olduğumuzu düşünüyorsun, Luke?"</p>

  <p class="calibre1">Gözleri irileşti. Odada çevresine bakındı. “Düşman kampı," diye yanıt verdi. “Başka seçeneğim yoktu. Burası senin Amber’deki odan, değil mi?"</p>

  <p class="calibre1">"Değil," diye yanıt verdim.</p>

  <p class="calibre1">"Benimle oyun oynama, Merle. Beni ele geçirdin. Tutsağınım. Neredeyim?"</p>

  <p class="calibre1">"Vinta Bayle'nın kim olduğunu biliyor musun?"</p>

  <p class="calibre1">"Hayır."</p>

  <p class="calibre1">"Caine’in metresiydi. Burası ailesinin Bağevi. Kadın koridorun ucunda bir yerde. Hatta odama uğrayabilir bile. Sanırım bana tutuldu."</p>

  <p class="calibre1">"O-o. Zorlu bir kadın mı? Cenazeden bu kadar kısa zaman sonra onunla ne işin var. Hiç de yakışık almıyor."</p>

  <p class="calibre1">"Hah! Sen olmasan cenaze de olmazdı."</p>

  <p class="calibre1">"Bana bu kızgınlık saçmalıkları sökmez, Merle. Öldürdüğü senin baban Corwin olsaydı, sen peşine düşmez miydin?"</p>

  <p class="calibre1">"Bu hiç adil değil. Babam Brand'ın yaptığı şeyleri yapmazdı."</p>

  <p class="calibre1">“Belki, belki de değil. Ama yaptığım düşün. O zaman bile. Caine’in peşine düşmez miydin?'</p>

  <p class="calibre1">Sırtımı döndüm. "Bilmiyorum!" dedim sonunda.</p>

  <p class="calibre1">"Sen de yapardın. Sem tanıyorum, Merle. Eminim yapardın."</p>

  <p class="calibre1">İçimi çektim. “Belki," dedim. “Pekala. Belki yapardım. Ama orada dururdum. Diğerlerinin peşine düşmezdim. Bu konuda kendin, daha kötü hissetmen için uğraşmıyorum, ama senin ihtiyar ruh hastasıydı; bunu biliyor olmalısın. Ve sen değilsin. Senin beni tanıdığın kadar, ben de seni tanıyorum. Bir süredir bu konuda düşünüyordum. Biliyorsun, Amber kişisel kan davasını tanır. Bu konuda savunulabilecek bir davan var. Ve eğer Random senin için bir çıkış yolu arayacak olsa, ölüm Amber içinde olmadı."</p>

  <p class="calibre1">"Neden böyle bir şey yapsın?"</p>

  <p class="calibre1">"Çünkü ben başka konularda dürüstlüğüne kefil olacağım."</p>

  <p class="calibre1">"Hadi ama Merle..."</p>

  <p class="calibre1">"Klasik bir kan davası savunman var. Babasının ölümünün intikamını alan oğul."</p>

  <p class="calibre1">"Bilmiyorum... Hey, bana vaat ettiğin şeyleri anlatmaktan kaçınmaya mı çalışıyorsun?"</p>

  <p class="calibre1">"Hayır, ama..."</p>

  <p class="calibre1">"Demek Dört Dünya Kalesine gittin. Orada ne öğrendin ve nasıl öğrendin?"</p>

  <p class="calibre1">"Tamam. Ama söylediklerimi düşüneceksin," diye yanıt verdim.</p>

  <p class="calibre1">Yüz ifadesi değişmedi.</p>

  <p class="calibre1">Sonra, “Dave isimli yaşlı bir münzevi vardı," diye başladım.</p>

  <p class="calibre1">Ben hikayemi bitirmeden Luke uyuyakaldı. Sesimi kısıp orada oturdum. Bir süre sonra kalktım, şarap şişesini buldum,</p>

  <p class="calibre1">Luke benimkinin çoğunu içtiğinden kadehime biraz daha doldurdum. Pencereye götürdüm ve aşağıya, rüzgarın yaprakları hışırdatmakta olduğu terasa baktım. Luke’a anlattıklarımı düşündüm. Ona resmin tamamını vermemiştim, kısmen hepsini anlatacak zaman olmadığından, ama daha çok ilgilenmiyor göründüğünden. Ama Caine’in ölümü konusunda onu resmi olarak sorumlu tutmasa bile, Julian ya da Gerard muhtemelen bahsettiğim aynı kan davası yasalarına uygun bir şekilde onu öldürmenin yollarını arayacaktı. Ne yapacağımı gerçekten de bilemiyordum. Random’a ondan bahsetmek zorundaydım, ama şimdi yaparsam belamı versindi. Daha ondan öğrenmek istediğim çok şey vardı ve Amberde tutsak olsa ona ulaşmak çok daha güç olurdu. Neden Brand’in oğlu olarak doğmuştu ki?</p>

  <p class="calibre1">Kılıçlarımızı ve Luke’un Koz Kartlarını üzerine bıraktığım, yatağın yanındaki sandalyeye döndüm. Eşyaları taşıyarak, daha önce oturduğum daha rahat bir sandalyeye götürdüm. Kartları yine inceledim. Şaşırtıcı. Elimde bir avuç dolusu tarih...</p>

  <p class="calibre1">Oberon’un karısı Rilga az dayanıklı çıkıp hızla yaşlandıktan ve bir taşra tapınağında münzevi hayatı yaşamaya başladıktan sonra, Oberon gidip yeniden evlenerek, çocukları Caine, Julian ve Gerard’ı hayal kırıklığına uğratmıştı. Ama soyağacı tutanların ve aile meşruluğu konusunda titizlik taslayanların kafasını karıştırmak için bunu zamanın, Amber’e göre daha hızlı aktığı bir yerde yapmıştı. Harla ile evliliğinin çokeşli doğası hakkında ilgi çekici tartışmalar yapılabilir. Ben yargılayabilecek konumda değilim. Hikayeyi yıllar önce Flora’dan duydum ve Flora o evlilikten doğan Delwin ve Sand ile hiç iyi geçinemiyordu ve çok eşliliğe karşı bir tutum takınmıştı. Şimdiye dek Delwin ve Sand’in resimlerini hiç görmemiştim. Sarayda asılı resimleri de yoktu ve onlardan nadiren bahsedilirdi. Ama Harla’nın kraliçe olduğu kısa bir süre için Amber’de yaşamışlardı.</p>

  <p class="calibre1">Annelerinin ölümünden sonra Oberon’un anayurtlarına karşı politikalarından hoşnut kalmamışlar -orayı sık sık ziyaret ederlerdi- ve bir süre sonra bir daha Amberle ilgili hiçbir şeye bulaşmayacaklarına yemin ederek gitmişlerdi. İşin içinde her tür kardeş politikası da olabilirdi. Bilmiyorum.</p>

  <p class="calibre1">Ama kraliyet ailesinin iki kayıp üyesi buradaydı ve görünüşe göre Luke’un onlardan haberi olmuş, eski kızgınlıkları canlandırmak ve müttefik kazanmak için onlara yaklaşmıştı. İşe yaramadığını itiraf etmişti, iki yüz yıl eski bir kini ayakta tutmak için uzun bir süredir. Anladığım kadarıyla gitmelerinin üzerinden bu kadar zaman geçmişti. Bir an, sırf merhaba dernek için onlarla iletişime geçip geçmemeyi düşündüm. Luke’a yardım etmekle ilgilenmemişlerse, varlıklarından henüz haberdar oldukları diğer tarafa yardım etmekle de ilgilenmezlerdi herhalde. Ailelerinin hiç karşılaşmadıkları bir üyesi olarak kendimi tanıtmak ve saygılarımı sunmak uygun olurdu sanırım.</p>

  <p class="calibre1">Mevcut durum pek uygun olmadığından bunu bir başka zaman yapmaya karar verdim. Koz Kartlarını iyi niyetle kendi koleksiyonuma kattım.</p>

  <p class="calibre1">Ve bir de Dalt vardı. Anladığım kadarıyla Amber’in yeminli düşmanı. Kartını tekrar incelerken merak ettim. Luke’un bu kadar iyi dostuysa, belki olanları ona bildirmeliydim. Söz konusu şartları biliyor olabilirdi ve kullanabileceğim bir şey söyleyebilirdi. Aslında, düşündükçe -Dört Dünya Kalesi’ndeki mevcudiyetini hatırlayınca- ona ulaşmaya çalışmak daha da baştan çıkarıcı geldi. Orada neler olup bittiği konusunda bir şeyler bile yakalayabileceğimi düşündüm.</p>

  <p class="calibre1">Parmak boğumumu kemirdim. Yapmalı mıydım, yapmamalı mı? Bundan ne tür bir zarar gelebileceğini göremiyordum. Herhangi bir şey vermeyi planlamıyordum. Yine de, birkaç endişem vardı.</p>

  <p class="calibre1">Ne olacaksa, diye karar verdim sonunda. Hiçbir şeyi göze almazsanız...</p>

  <p class="calibre1">Alo, alo. Aniden soğuyan karttan uzandım...</p>

  <p class="calibre1">Bir yerlerde irkilme dolu bir an ve bir Aha! Duygusu.</p>

  <p class="calibre1">Hayata dönen bir portre gibi, görüş alanım kıpırdandı.</p>

  <p class="calibre1">"Sen kimsin?" diye sordu adam, elini kılıcının kabzasına götürüp yan çekerek.</p>

  <p class="calibre1">"Adım Merlin," dedim “ve Rinaldo isimli ortak bir tanıdığımız var. Sana kötü yaralandığını bildirmek istedim."</p>

  <p class="calibre1">Şimdiye dek ikimiz de iki gerçekliğin arasında, katı ve birbirimize karşı berrak kalmıştık. Resminin düşündürdüğünden daha iriydi ve taş-duvarlı bir odanın ortasında duruyordu. Solundaki pencere mavi bir gökyüzü ve bir bulut kümesi gösteriyordu. Başta iri iri açılan yeşil gözleri şimdi kısılmış, çenesindeki ifade biraz saldırgan bir hal almıştı.</p>

  <p class="calibre1">"Nerede o?" diye sordu.</p>

  <p class="calibre1">"Burada. Benim yanımda," diye yanıt verdim.</p>

  <p class="calibre1">"Ne talihli," diye yanıt verdi ve kılıcı eline alarak ilerledi.</p>

  <p class="calibre1">Koz Kartımı çevirdim, ama bu iletişimi kesmedi. Bunu yapmak için Logrus’u çağırmam gerekti ve aramıza giyotin bıçağı gibi düşerek, elektrik kablosuna dokunmuşum gibi silkinmeme sebep oldu. Tek tesellim, Dalt’ında kuşkusuz aynı şeyleri hissetmesiydi.</p>

  <p class="calibre1">"Merle, neler oluyor?"' Luke’un sesi boğuk çıkıyordu. “Dalt’ı gördüm..."</p>

  <p class="calibre1">"Ah, evet. Onu aramıştım."</p>

  <p class="calibre1">Başını hafifçe kaldırdı. “Neden?"</p>

  <p class="calibre1">"Ona senden bahsetmek için. O senin dostun, değil mi?"</p>

  <p class="calibre1">"Seni piç kurusu!" dedi. “Bunu bana yapan oydu!"</p>

  <p class="calibre1">Sonra öksürmeye başladı ve yanına koştum.</p>

  <p class="calibre1">"Bana biraz su ver, olmaz mı?" dedi.</p>

  <p class="calibre1">"Geliyor."</p>

  <p class="calibre1">Banyoya gidip bir bardak getirdim. Onu doğrulttum, birkaç yudum içti.</p>

  <p class="calibre1">"Belki sana söylemeliydim," dedi sonunda. “Ama o şekilde... oyunlar oynayacağın... aklıma gelmedi. Neler olup bittiğini... bilmezken..."</p>

  <p class="calibre1">Yine öksürdü, biraz daha su içti.</p>

  <p class="calibre1">"Sana ne söylemek... ne söylememek gerektiğini bilmek güç," diye devam etti bir süre sonra.</p>

  <p class="calibre1">"Neden her şeyi anlatmıyorsun?" diye öneride bulundum.</p>

  <p class="calibre1">Başını hafitçe iki yana salladı. “Yapamam. Muhtemelen ölümüne sebep olur. Daha büyük olasılıkla ikimizin birden."</p>

  <p class="calibre1">"Olayların gidişine bakarak, sen bana anlatsan da, anlatmasan da aynı şey olabilir."</p>

  <p class="calibre1">Hafifçe gülümsedi ve biraz daha su içti.</p>

  <p class="calibre1">"Bunun bir kısmı kişisel," dedi sonra “ve başka kimsenin işe karışmasını istemiyorum."</p>

  <p class="calibre1">"Bir süredir her bahar beni öldürmeye çalışmanın da oldukça kişisel olduğunu anlıyorum," diye yorum yaptım, “ama yine de bir şekilde kendimi işe karışmış hissediyorum."</p>

  <p class="calibre1">"Tamam, tamam," dedi, arkasına yaslanıp sağ elini kaldırarak. “Sana bunu uzun zaman önce bıraktığımı söyledim."</p>

  <p class="calibre1">"Ama girişimler devam etti.</p>

  <p class="calibre1">"Ben yapmadım."</p>

  <p class="calibre1">Tamam, diye karar verdim. Dene. “Jasra’ydı, değil mi?"</p>

  <p class="calibre1">"Onun hakkında ne biliyorsun?"</p>

  <p class="calibre1">"Annen olduğunu biliyorum ve bunun onun da savaşı olduğunu anlıyorum."*</p>

  <p class="calibre1">Başını salladı. “Demek biliyorsun... Tamam. Bu her şeyi kolaylaştırıyor." Nefes almak için durdu. “Bu 30 Nisan olaylarını pratik yapmam için başlattı. Seni daha iyi tanıyıp bıraktığımda deliye döndü."</p>

  <p class="calibre1">"Demek kendisi devam etti?"</p>

  <p class="calibre1">Başını salladı.</p>

  <p class="calibre1">"Senin Caine’in peşine düşmeni istedi," dedim.</p>

  <p class="calibre1">"Düştüm de."</p>

  <p class="calibre1">"Ama diğerleri? İddiaya girerim onlar konusunda da sana güveniyordur. Ve sen yapacağından o kadar emin değilsin."</p>

  <p class="calibre1">Sessizlik.</p>

  <p class="calibre1">"Yapacak mısın?" dedim.</p>

  <p class="calibre1">Bakışlarını kaçırdı, dişlerini gıcırdattığını duydum.</p>

  <p class="calibre1">"Çengelden kurtuldun," dedi sonunda. “Seni incitmeye niyetim yok. Onun incitmesine de izin vermeyeceğim."</p>

  <p class="calibre1">"Ya Bleys, Random, Fiona, Flora, Gerard, ..."</p>

  <p class="calibre1">Bir kahkaha attı, bu irkilmesine ve göğsünü tutmasına sebep oldu.</p>

  <p class="calibre1">"Bizden korkmaları için sebep yok," dedi, “şu anda."</p>

  <p class="calibre1">"Ne demek istiyorsun?"</p>

  <p class="calibre1">"Düşün," dedi bana. “Koz Kartı kullanarak eski daireme dönebilir, yeni kiracıların ödlerini patlatabilir, bir ambulans çağırabilirdim. Şu anda acil serviste olurdum."</p>

  <p class="calibre1">"Neden değilsin?"</p>

  <p class="calibre1">"Bundan daha kötü yaralandığım oldu ve hayatta kaldım. Buradayım, çünkü yardımına ihtiyacım var."</p>

  <p class="calibre1">"Ah. Ne için?"</p>

  <p class="calibre1">Bana baktı, sonra yine bakışlarını kaçırdı. “Başı dertte ve onu kurtarmak zorundayız."</p>

  <p class="calibre1">"Kimin?" diye sordum, yanıtı zaten bildiğim halde.</p>

  <p class="calibre1">"Annemin," diye yanıt verdi.</p>

  <p class="calibre1">Gülmek istedim, ama yüzündeki ifadeyi görünce yapamadım. Beni defalarca öldürmeye çalışan bir kadını kurtarmasına yardım etmemi istemek epey cesaret isterdi. Ve hayatındaki en büyük amaç, akrabalarımı yok etmek gibi görünen bir kadın.</p>

  <p class="calibre1">Cesaret mi, yoksa...</p>

  <p class="calibre1">"Gidecek başka kimsem yok," dedi.</p>

  <p class="calibre1">"Beni buna ikna edebilirsen, Luke, Yılın Satıcısı Ödülü’nü hak edersin," dedim. “Ama dinlemeye razıyım."</p>

  <p class="calibre1">"Yine boğazım kurudu," dedi.</p>

  <p class="calibre1">Gidip bardağı yeniden doldurdum. Bardakla döndüğümde, koridordan küçük bir ses duyduğumu sandım. Luke’un birkaç yudum içmesine yardım ederken dinlemeye devam ettim.</p>

  <p class="calibre1">Bitirdiği zaman başını salladı, ama o sırada bir ses daha duydum. Parmağımı dudaklarıma kaldırdım ve kapıya baktım.</p>

  <p class="calibre1">Bardağı bırakıp, kılıcımı alarak odayı aştım.</p>

  <p class="calibre1">Ama ben oraya varamadan kapı hafifçe çalındı.</p>

  <p class="calibre1">"Evet?" dedim, ilerlerken.</p>

  <p class="calibre1">"Benim," dedi Vinta’nın sesi. “Luke’un orada olduğunu biliyorum ve onu görmek istiyorum."</p>

  <p class="calibre1">"İşini bitirebilesin diye mi?" dedim.</p>

  <p class="calibre1">"Sana niyetimin bu olmadığını söyledim."</p>

  <p class="calibre1">"O zaman insan değilsin," dedim.</p>

  <p class="calibre1">"Olduğumu hiç söylemedim."</p>

  <p class="calibre1">"O zaman Vinta Bayle değilsin," dedim.</p>

  <p class="calibre1">Uzun bir sessizlik oldu, sonra, “Değilsem ne olacak?"</p>

  <p class="calibre1">"O zaman kim olduğunu söyle."</p>

  <p class="calibre1">"Yapamam."</p>

  <p class="calibre1">"O zaman yarı yolda buluşalım," dedim, onunla ilgili bütün tahminlerime dayanarak, “Ve eskiden kim olduğunu söyle."</p>

  <p class="calibre1">"Ne demek istediğini anlamıyorum."</p>

  <p class="calibre1">"Evet, anlıyorsun. Herhangi birini seç. Umurumda değil."</p>

  <p class="calibre1">Bir sessizlik daha oldu, sonra, “Seni yangından kurtardım," dedi, “ama atı kontrol edemedim. Gölde öldüm. Beni kendi pelerinine sardın..."</p>

  <p class="calibre1">Bu beklediğim yanıt değildi. Ama iyi bir yanıttı.</p>

  <p class="calibre1">Silahımın ucuyla çengeli kaldırdım. Kapıyı itip açtı, elimdeki kılıca baktı.</p>

  <p class="calibre1">"Dramatik," diye yorum yaptı.</p>

  <p class="calibre1">"Beni kuşatan tehlikelerle beni etkiledin," dedim.</p>

  <p class="calibre1">"Görünüşe göre yeterince değil." Gülümseyerek içeri girdi.</p>

  <p class="calibre1">"Ne demek istiyorsun?" diye sordum.</p>

  <p class="calibre1">"Ona mavi taşlar ve ahenk kazanman sonucunda peşine ne takmış olabileceğine dair soru sorduğunu duymadım."</p>

  <p class="calibre1">"Kulak misafiri oluyordun."</p>

  <p class="calibre1">"Eski bir alışkanlık," diye kabul etti.</p>

  <p class="calibre1">Luke’a döndüm ve tanıştırdım. “Luke, bu Vinta Bayle, bir açıdan."</p>

  <p class="calibre1">Luke, gözlerini ondan hiç ayırmadan sağ elini kaldırdı. “Tek bir şey bilmek istiyorum," diye başladı.</p>

  <p class="calibre1">"İddiaya girerim istiyorsundur," diye yanıt verdi Vinta. “Seni öldürecek miyim, öldürmeyecek miyim? Merak etmeye devam et. Henüz karar vermedim. Sarı Luis Obispo’nun kuzeyinde benzininin bittiği ve cüzdanının yanında olmadığını anladığın zamanı hatırlıyor musun? Eve dönmek için kız arkadaşından borç almak zorunda kalmıştın. Senden iki kez istedi, ama ona borcunu ödemedin."</p>

  <p class="calibre1">"Bunu nasıl bilebilirsin?" diye fısıldadı.</p>

  <p class="calibre1">"Bir gün üç motosikletçiyle kavga ettin," diye devam etti. "İçlerinden biri kafana zincir doladığında bir gözünü kaybetmene ramak kaldı. Hayli iyileşmiş görünüyor. Yara izini göremiyorum..."</p>

  <p class="calibre1">"Ama kazandım," diye ekledi Luke.</p>

  <p class="calibre1">"Evet. Bir Harley’i senin gibi kaldırıp fırlatabilecek çok insan yoktur."</p>

  <p class="calibre1">"Bilmeliyim," dedi, “bunları nasıl öğrendin?"</p>

  <p class="calibre1">"Belki bir gün sana bunu da anlatırım," dedi. “Sırf dürüst olman için bahsettim onlardan. Şimdi sana sorular soracağım ve hayatın bana dürüstçe yanıt verip vermemene bağlı. Anladın mı..."</p>

  <p class="calibre1">"Vinta," diye araya girdim, “bana Luke’u öldürmekle ilgilenmediğini söyledin."</p>

  <p class="calibre1">"Listemin en tepesinde değil," diye yanıt verdi, “ama tepede olanın yolundaysa, gider."</p>

  <p class="calibre1">Luke esnedi. “Sana mavi taşları anlatayım," diye mırıldandı.</p>

  <p class="calibre1">"Merle’nin peşine, mavi taş izine koyduğum kimse yok."</p>

  <p class="calibre1">"Jasra’nın o şekilde peşine taktığı biri olabilir mi?"</p>

  <p class="calibre1">"Belki. Bilmiyorum."</p>

  <p class="calibre1">"Ya dün gece Amber’de ona saldıranlar?"</p>

  <p class="calibre1">"İlk defa duyuyorum," dedi ve gözlerini kapattı.</p>

  <p class="calibre1">"Şuna bak," diye emretti Vinta, cebindeki mavi düğmeyi çıkararak.</p>

  <p class="calibre1">Luke gözlerini açtı ve kıstı.</p>

  <p class="calibre1">"Tanıdın mı?"</p>

  <p class="calibre1">"Hayır," dedi ve yine gözlerini kapattı.</p>

  <p class="calibre1">"Ve artık Merle’ye zarar vermeyi düşünmüyorsun, öyle mi?"</p>

  <p class="calibre1">"Bu doğru," diye yanıt verdi Luke, uykuya dalarken.</p>

  <p class="calibre1">Vinta ağzını yine açtı, ama ben, “Bırak uyusun. Hiçbir yere gitmiyor," dedim.</p>

  <p class="calibre1">Bana neredeyse öfkeli bir bakış fırlattı, sonra başını salladı.</p>

  <p class="calibre1">"Haklısın," dedi.</p>

  <p class="calibre1">"Şimdi ne yapacaksın. Uyurken mi öldüreceksin onu?"</p>

  <p class="calibre1">"Hayır," diye yanıt verdi. “Doğruyu söylüyordu."</p>

  <p class="calibre1">"Bu fark yaratır mı?"</p>

  <p class="calibre1">"Evet," dedi, “şimdilik."</p>
</body>
</html>
