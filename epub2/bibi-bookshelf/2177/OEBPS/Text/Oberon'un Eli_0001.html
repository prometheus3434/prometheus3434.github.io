<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre9"><span class="uline"><b class="calibre3">Bölüm 1</b></span></h2>

  <p class="calibre1">O tuhaf güneşe yaraşan, parlak bir sezgi kıvılcımı...</p>

  <p class="calibre1">İşte oradaydı... O ışığın altında serilmiş, o ana kadar yalnızca karanlığın içinde, kendi kendini aydınlatırken gördüğüm bir şey: Desen, garip bir gökdenizin altında ve üstünde, oval bir düzlüğe yayılmış, Amber’in büyük Desen’i.</p>

  <p class="calibre1">Ve, belki de bizi birbirimize bağlayan her ne ise ona dayanarak biliyordum ki, bu asıl Desen olmalıydı. Bu da Amber’deki Desen’in onun birinci gölgesinden başka bir şey olmadığı anlamına geliyordu. Bu da Amber’in kendisinin bir gölgeden ibaret olduğu anlamına geliyordu, ama yine de özel bir gölge, çünkü Desen, Amber, Rebma ve Tir-na Nog’th diyarlarından daha öteye yansımıyordu. Dernek ki, öncelikler ve düzenleniş yasasına göre, geldiğimiz bu yer gerçek Amber’di.</p>

  <p class="calibre1">Sakalı ve vahşi saçları merhametsiz ışığın içinde erimiş, gülümseyen Ganelon’a döndüm.</p>

  <p class="calibre1">"Nasıl bildin?" diye sordum ona.</p>

  <p class="calibre1">"Çok iyi bir tahminci olduğumu bilirsin, Corwin," diye yanıt verdi “ve Amber’de işlerin nasıl yürüdüğü hakkında bana anlattığın her şeyi hatırlıyorum: Amber’in gölgesinin ve sizin mücadelelerinizin dünyalara nasıl yansıdığını. Kara yolu düşünürken, herhangi bir şeyin Amber’e böyle bir gölge yansıtmış olup olamayacağını sık sık merak ettim. Ve böyle bir şeyin son derece temel, güçlü ve gizli olması gerekeceğini düşündüm."</p>

  <p class="calibre1">Önümüzdeki sahneye işaret etti. “Bunun gibi."</p>

  <p class="calibre1">"Devam et," dedim.</p>

  <p class="calibre1">Yüz ifadesi değişti, omuzlarını silkti.</p>

  <p class="calibre1">"Yani Amberinizden daha derin bir gerçeklik katmanı olmalıydı," diye açıkladı, “kirli işlerin yapıldığı bir yer. Haminiz olan hayvan bizi böyle bir yermiş gibi görünen buraya getirdi ve Desen’deki o leke de söz konusu kirli işmiş gibi görünüyor. Bunu kabul etmiştin."</p>

  <p class="calibre1">Başımı salladım.</p>

  <p class="calibre1">"Beni bu kadar şaşırtan sonucun kendisinden çok senin kuvvetli sezgilerin oldu," dedim.</p>

  <p class="calibre1">"Lafı ağzımdan aldın," diye itiraf etti Random, sağ tarafımdan, “ama zarifçe ifade etmek gerekirse, bu duygu bağırsaklarıma kadar işledi. Bir şekilde, aşağıdakinin dünyamızın temeli olduğuna inanıyorum."</p>

  <p class="calibre1">"Bazen bir yabancı, olayları onların bir parçası olanlardan daha rahat görür," dedi Ganelon.</p>

  <p class="calibre1">Random bana bir bakış fırlattı, sonra dikkatini manzaraya çevirdi.</p>

  <p class="calibre1">"Sence," dedi, “eğer daha yakından bakmak için aşağı inersek olaylar daha fazla değişir mi?"</p>

  <p class="calibre1">"Anlamanın yalnızca tek yolu var," dedim.</p>

  <p class="calibre1">"Tek sıra, o zaman," diye kabul etti Random. “Ben önden giderim."</p>

  <p class="calibre1">"Tamam."</p>

  <p class="calibre1">Random atının başını, bize duvarın bir yüzü boyunca zikzaklar çizdiren uzun bir dizi dönemeci izleyerek sağa, sola, sağa çevirdi. Tüm gün koruduğumuz sırayla, onu ben takip ettim ve Ganelon en arkadan geldi.</p>

  <p class="calibre1">"Şimdilik yeterince istikrarlı görünüyor," diye arkaya seslendi Random.</p>

  <p class="calibre1">"Şimdilik," dedim.</p>

  <p class="calibre1">"Aşağıdaki kayalarda bir tür açıklık var."</p>

  <p class="calibre1">Öne eğildim. Sağ tarafta, oval düzlükle aynı düzeyde bir mağara ağzı vardı. Öyle bir konumdaydı ki, biz daha yüksekteyken görünmüyordu.</p>

  <p class="calibre1">"Oldukça yakınından geçiyoruz," dedim.</p>

  <p class="calibre1">"... hızla, ihtiyatla ve sessizce," diye ekledi Random, kılıcını çekerek.</p>

  <p class="calibre1">Grayswandir’i çektim, bir dönemeç yukarımdaki Ganelon da kendi silahını çekti.</p>

  <p class="calibre1">Açıklığın önünden geçmedik, oraya gelmeden bir kez daha sola döndük. Ama üç dört metre kadar yakınma gittik ve tanımlayamadığım nahoş bir koku aldım. Atlar ya kokuyu daha iyi tanımışlardı ya da doğaları gereği daha kötümserdiler, zira kulaklarını yatırdılar, burun deliklerini açtılar ve dizginlere direnerek korku dolu sesler çıkardılar. Ama köşeyi dönüp bir kez daha uzaklaşmaya başlayınca sakinleştiler. İnişimizin sonuna ulaşıp, Desen’in zarar görmüş kısmına yaklaşmaya başlayana kadar korkuları nüksetmedi. O noktada ise, daha fazla ilerlemeyi reddettiler.</p>

  <p class="calibre1">Random atından indi. Desen’in kenarına ilerledi, durdu ve baktı. Bir süre sonra, arkasına dönmeden konuştu.</p>

  <p class="calibre1">"Bildiklerimize dayanarak," dedi, “zararın bilinçli olarak verildiğini düşünebiliriz."</p>

  <p class="calibre1">"Öyle görünüyor," dedim.</p>

  <p class="calibre1">"Aynı zamanda, buraya getirilmemizin bir amacı olduğu çık."</p>

  <p class="calibre1">"Bence de öyle."</p>

  <p class="calibre1">"O zaman, burada olma amacımızın Desen’in nasıl zarar gördüğünü ve onarmak için ne yapılabileceğini belirlemek olduğu sonucuna varmak için çok fazla hayal gücü gerekmiyor."</p>

  <p class="calibre1">"Muhtemelen. Senin teşhisin ne?"</p>

  <p class="calibre1">"Henüz yok."</p>

  <p class="calibre1">Şeklin çevresinde, lekenin başladığı sağ tarafa doğru ilerledi. Ben kılıcımı kınına soktum ve inmeye hazırlandım. Ganelon uzandı, omzumu tuttu.</p>

  <p class="calibre1">"Kendim yapabilirim..." diye başladım.</p>

  <p class="calibre1">Ama o benim sözlerimi duymazdan gelerek, “Corwin," dedi, “Desen’in ortasına doğru küçük bir düzensizlik var. Oraya ait bir şeymiş gibi görünmüyor..."</p>

  <p class="calibre1">"Nerede?"</p>

  <p class="calibre1">İşaret etti ve gösterdiği yere baktım.</p>

  <p class="calibre1">Merkezin yakınında yabancı bir nesne vardı. Bir sopa mı?</p>

  <p class="calibre1">Taş mı? Yolunu şaşırmış bir kağıt parçası mı?... Bu mesafeden çıkarmak mümkün değildi.</p>

  <p class="calibre1">"Görüyorum," dedim.</p>

  <p class="calibre1">Atlarımızdan indik ve şeklin en sağında çökmüş, siyahlığı inceleyen Random’a doğru yürüdük.</p>

  <p class="calibre1">"Ganelon merkezin yakınında bir şey gördü," dedi.</p>

  <p class="calibre1">Random başını salladı.</p>

  <p class="calibre1">"Fark ettim," diye yanıt verdi. “Daha iyi bakmak için yaklaşmanın en iyi yoluna karar vermeye çalışıyordum. Kırık bir Desen’de yürüme fikri çok hoş gelmiyor. Diğer yandan, siyahlaşmış bölgeye girmeye kalkışırsam neyle karşı karşıya kalacağımı merak ediyordum. Sen ne düşünüyorsun?"</p>

  <p class="calibre1">"Eğer direnç saraydakiyle aynıysa," dedim, “Desen’den arta kalanı yürümek zaman alacaktır. Aynı zamanda, Desen’den sapmanın ölüm olduğu öğretildi bize ve mevcut durum, lekeye ulaştığımda beni Desen’i terk etmeye zorlayacaktır. Diğer yandan, dediğin gibi, siyah kısımda yürüyerek düşmanlarımızı uyandırıyor olabiliriz. Bu yüzden..."</p>

  <p class="calibre1">"Bu yüzden ikiniz de gitmiyorsunuz," diye araya girdi Ganelon. “Ben gidiyorum."</p>

  <p class="calibre1">Sonra, bir yanıt beklemeden siyah bölgeye sıçradı, merkeze doğru koştu, küçük bir nesne alacak kadar durdu, döndü ve geri geldi.</p>

  <p class="calibre1">Bir süre sonra, önümüzde duruyordu.</p>

  <p class="calibre1">"Yaptığın tehlikeli bir şeydi," dedi Random.</p>

  <p class="calibre1">Ganelon başını evet anlamında salladı.</p>

  <p class="calibre1">"Ama ben yapmasaydım siz ikiniz hâlâ münazara ediyor olacaktınız." Elini kaldırdı, nesneyi uzattı. “Şimdi, bundan ne çıkarıyorsunuz?"</p>

  <p class="calibre1">Elinde bir hançer vardı. Üzerine dikdörtgen, renkli bir mukavva parçası oturtulmuştu.</p>

  <p class="calibre1">"Koz Kartına benziyor," dedi Random.</p>

  <p class="calibre1">"Evet."</p>

  <p class="calibre1">Kartı kurtardım, yırtık kısımlarını düzledim. Karşımdaki adam yarı tanıdıktı elbette, bu aynı zamanda yarı yabancı olduğu anlamına geliyordu. Açık renk, düz saçlar, biraz keskin hatlar, hafif bir gülümseme, biraz ince yapılı.</p>

  <p class="calibre1">Başımı salladım.</p>

  <p class="calibre1">"Onu tanımıyorum," dedim.</p>

  <p class="calibre1">"Bir de ben bakayım."</p>

  <p class="calibre1">Random kartı aldı, kaşlarını çatarak baktı.</p>

  <p class="calibre1">"Hayır," dedi bir süre sonra. “Ben de tanımıyorum. Sanki tanımam gerekir gibi, ama... Hayır."</p>

  <p class="calibre1">O anda atlar şikayetlerini daha kuvvetle yinelediler. Ve rahatsızlıklarının sebebini öğrenmek için biraz dönmemiz yeterli oldu, çünkü o şey mağaradan çıkmak için o ânı seçmişti.</p>

  <p class="calibre1">"Lanet olsun," dedi Random.</p>

  <p class="calibre1">Onunla aynı fikirdeydim.</p>

  <p class="calibre1">Ganelon boğazını temizledi, kılıcını çıkardı.</p>

  <p class="calibre1">"Ne olduğunu bilen var mı?" diye sordu sessizce.</p>

  <p class="calibre1">İlk izlenimim, yaratığın yılansı olduğuydu, hem hareketlerinden, hem de bir uzantıdan çok ince bedeninin devamı gibi görünen uzun, kalın kuyruğu yüzünden. Ama dört adet iki eklemli bacağın üzerinde ilerliyordu; iri, kötücül görünüşlü pençeleri vardı. Dar kafası gagalıydı ve yürürken bir o yana, bir bu yana sallanıyor, bize bir solgun mavi gözünü, sonra diğerini gösteriyordu. Geniş, mor ve derimsi kanatları yanlarında toplanmıştı. Ne kılları, ne de tüyleri vardı, ama göğsünde, omuzlarında, sırtında ve kuyruğu boyunca pullu bölgeler vardı. Gaga süngüsünden kıvrılan kuyrukucuna kadar, yaklaşık üç metre görünüyordu. Hareket ederken küçük bir şıngırtı çıkarıyordu ve boğazında bir şeyin parladığını gördüm.</p>

  <p class="calibre1">"Bildiğim en yakın şey," dedi Random, “hanedan armamızdaki grifon. Ama bu kel ve mor."</p>

  <p class="calibre1">"Bizim ulusal kuşumuz olmadığı kesin," diye ekledim,</p>

  <p class="calibre1">Grayswandir’i çekip ucunu yaratığın başı ile aynı hizaya getirerek.</p>

  <p class="calibre1">Yaratık kırmızı, çatal dilini fırlattı. Kanatlarını birkaç santimetre kaldırdı, sonra yine indirdi. Başı sağa sallanınca kuyruğu sola sallanıyordu, sonra sola ve sağa, sonra sağa ve sola ilerledikçe neredeyse hipnotize edici, akıcı bir etki yaratıyordu.</p>

  <p class="calibre1">Ama bizden çok atlarla ilgileniyor gibiydi, çünkü rotası bizim yanımızdan atlarımızın titreyerek, ayaklarını vurarak bekledikleri yere uzanıyordu. Araya girmek üzere hareket ettim.</p>

  <p class="calibre1">O anda, şahlandı.</p>

  <p class="calibre1">Kanatlarını açtı, kaldırdı, aniden rüzgar yakalamış gevşek yelkenler gibi yayıldı. Arka ayaklarının üzerinde duruyordu ve tepemize dikilmişti, daha önce kapladığı alanın dört katını kaplıyormuş gibi görünüyordu. Ve sonra korkunç bir çığlık attı, kulaklarımı çınlatan bir av ya da meydan okuma çığlığı. Bununla beraber o kanatlarını vurdu ve sıçradı, bir süre havada kaldı.</p>

  <p class="calibre1">Atlar fırlayıp kaçtılar. Hayvan ulaşamayacağımız mesafedeydi. Ancak o zaman o parlak çakmanın ve şıngırtının ne anlama geldiğini fark ettim. Hayvan mağaraya uzanan uzun bir zincirle bağlanmıştı. Zincirinin kesin uzunluğu o anda akademik bir meraktan daha acil bir sorun oluşturuyordu.</p>

  <p class="calibre1">Hayvan tıslayarak, kanat çırparak ve düşerek ötemize geçerken döndüm. Kısa süren atılmasında gerçekten uçmasına yetecek kadar hız kazanamamıştı. Yıldız ile Ateşejderi’nin ovalin uzak ucuna gerilediklerini gördüm. Diğer yandan Random’ın atı Iago, Desen’e doğru fırlamıştı.</p>

  <p class="calibre1">Hayvan yine yere dokundu, Iago’yu kovalayacakmış gibi döndü, bizi bir kez daha incelermiş gibi göründü ve yerinde dondu. Bu sefer çok daha yakındı, dört metreden az. Başını eğdi, bize sağ gözünü gösterdi, sonra gagasını açtı ve yumuşak bir gaklama çıkardı.</p>

  <p class="calibre1">"Şimdi saldırmamıza ne dersin?" dedi Random.</p>

  <p class="calibre1">"Hayır. Bekle. Davranışında tuhaf bir şey var."</p>

  <p class="calibre1">Hayvan biz konuşurken kafasını eğmiş, kanatlarını aşağıya doğru yaymıştı. Gagasıyla üç kez yere vurdu ve yine başını kaldırdı. Sonra kanatlarını kısmen bedenine topladı. Kuyruğu bir kez seğirdi, sonra daha şiddetle sallandı. Gagasını açtı ve gaklamayı tekrarladı.</p>

  <p class="calibre1">O anda, dikkatimiz çelindi.</p>

  <p class="calibre1">Iago, Desen’e girmişti, kararmış alanın içine. Beş, altı metre içeride, güç çizgilerinin arasında duruyordu, sinek kağıdına yapışmış bir böcek gibi, Perde noktalarından birine yakalanmıştı. Çevresinde kıvılcımlar yükselip yelesi dikilirken yüksek sesle haykırdı.</p>

  <p class="calibre1">O anda, tam tepesindeki gökyüzü kararmaya başladı. Ama bu, yoğunlaşmaya başlayan su buharı bulutu değildi. Daha çok, merkezde kırmızı, kenarlara doğru sarı, saat yönünde dönen mükemmel bir daireydi. Tek bir çanın çınlaması gibi bir ses, sonra boğa kükremesi gibi bir gürleme aniden kulaklarımıza geldi.</p>

  <p class="calibre1">Iago çabalamaya devam etti, önce sağ ön ayağını kurtardı, sonra sol ayağını kurtarırken sağını yine kaptırdı ve tüm bu süre boyunca çılgınca kişnedi. O sırada kıvılcımlar omuzlarına kadar gelmişti; hayvan onları bedeninden ve boynundan yağmur damlaları gibi silkeledi, tüm bedeni yumuşak, tereyağımsı bir parıltı kazandı.</p>

  <p class="calibre1">Kükremenin şiddeti arttı ve tepemizdeki kırmızı şeyin kalbinde küçük şimşekler oynaşmaya başladı. O anda dikkatimi bir şıngırtı çekti ve bakışlarımı aşağı çevirdiğimde mor grifonun kıvranarak geçtiğini ve yüksek sesli, kırmızı şey ile bizim aramıza girdiğini gördüm. Yüzünü bizden çevirdi, manzarayı izleyerek heykel gibi dondu.</p>

  <p class="calibre1">Tam o sırada Iago ön ayaklarını kurtardı ve şahlandı. Artık onda, parlaklığıyla, hatlarının kıvılcımlı belirsizliğiyle, gerçekdışı bir şeyler vardı. O anda kişnemiş olabilirdi, ama tüm diğer sesler yukarıdan gelen kesintisiz kükremenin içinde boğuluyordu.</p>

  <p class="calibre1">Gürültülü oluşumdan içinden bir huni alçaldı. Parlaktı, yanıp sönüyordu, feryat ediyordu ve muazzam bir hıza sahipti.</p>

  <p class="calibre1">Şahlanan ata dokundu, bir an atın dış hatları devasa boyutlara erişti ve bu etki ile doğru orantılı olarak daha da belirsizleşti. Kısa bir an boyunca huni, mükemmel bir dengeye sahip bir kapak gibi sabit kaldı. Sonra ses azalmaya başladı.</p>

  <p class="calibre1">Gövde yavaş yavaş, Desen’in üzerinde kısa bir mesafeye -belki bir adam boyu- yükseldi. Sonra indiği hızla tırmandı.</p>

  <p class="calibre1">Feryat kesildi. Kükreme dinmeye başladı. Çemberin içindeki minyatür şimşekler soldu. Tüm oluşum solgunlaşmaya ve yavaşlamaya başladı. Bir an sonra, bir parça karanlıktan başka bir şey kalmamıştı; bir sonraki an ise tamamen kaybolmuştu.</p>

  <p class="calibre1">Görebildiğim hiçbir yerde Iago’dan iz yoktu.</p>

  <p class="calibre1">"Bana sorma," dedim, Random bana döndüğünde. “Ben de bilmiyorum."</p>

  <p class="calibre1">Başını salladı, sonra dikkatini, o sırada zincirini şıngırdatmakta olan mor dostumuza çevirdi.</p>

  <p class="calibre1">"Ya buradaki gerzek?" diye sordu, kılıcına dokunarak.</p>

  <p class="calibre1">"Bizi koruyormuş izlenimine kapıldım," dedim, öne bir adım atarak. “Beni koru. Bir şey denemek istiyorum."</p>

  <p class="calibre1">"Yeterince hızlı hareket edebileceğinden emin misin?" diye sordu. “Yan tarafın öyle..."</p>

  <p class="calibre1">"Endişelenme," dedim, gerektiğinden biraz daha içtenlikle ve ilerlemeye devam ettim.</p>

  <p class="calibre1">Hançer yarasının hâlâ ağrıdığı ve hareketlerimi yavaşlattığı sol yanım konusunda haklıydı. Ama Grayswandir hâlâ sağ elimdeydi ve bu içgüdülerime güvenimin yüksek olduğu o durumlardan biriydi. Geçmişte bu duyguya güvendiğim zamanlar iyi sonuçlanmıştı. Bu tür kumarların gerekli olduğu zamanlar yaşanır.</p>

  <p class="calibre1">Random ileri, sağa doğru yürüdü. Ben yan döndüm ve sol elimi, yabancı bir köpekle tanışırken yaptığınız gibi yavaşça uzattım. Hanedan armamızdaki dostumuz çöktüğü yerden kalkmış, dönüyordu.</p>

  <p class="calibre1">Bize baktı, solumdaki Ganelon’u inceledi. Sonra elime baktı. Başını eğdi, yere vurma hareketini tekrarladı, yumuşak sesle gakladı -küçük, fokurtulu bir ses- başını kaldırdı ve yavaşça uzattı. Büyük kuyruğunu salladı, gagası ile parmaklarıma dokundu, sonra bütün bunları tekrarladı. Elimi dikkatle başına koydum. Kuyruk sallaması arttı; başı hareketsiz kaldı. Nazikçe ensesini kaşıdım ve hayvan başını yavaşça, sanki kaşımadan zevk alırmışçasına çevirdi. Elimi çektim, bir adım geriledim.</p>

  <p class="calibre1">"Sanırım dost olduk," dedim yumuşak sesle. “Şimdi sen dene, Random."</p>

  <p class="calibre1">"Şaka mı yapıyorsun?"</p>

  <p class="calibre1">"Hayır, güvenli olduğundan eminim. Bir dene."</p>

  <p class="calibre1">"Ya yanılıyorsan? Ne yapacaksın?"</p>

  <p class="calibre1">"Özür dilerim." *</p>

  <p class="calibre1">"Harika."</p>

  <p class="calibre1">İlerledi, elini uzattı. Hayvan dostane tavrını bırakmadı.</p>

  <p class="calibre1">"Tamam," dedi yaklaşık yarım dakika sonra, hâlâ boynunu okşayarak, neyi kanıtladık?"</p>

  <p class="calibre1">"Bir bekçi köpeği olduğunu."</p>

  <p class="calibre1">"Neye bekçilik ediyor?"</p>

  <p class="calibre1">"Görünüşe göre Desen’e."</p>

  <p class="calibre1">"Boşuna o zaman," dedi Random, gerileyerek, “çıkardığı işin eksik olduğunu söyleyebilirim." Kararmış bölgeye işaret etti. “Yulaf yemeyen ve kişnemeyen herkese karşı bu kadar dost canlısıysa, bu anlaşılır bir şey."</p>

  <p class="calibre1">"Benim tahminim, bu konuda oldukça seçici. Aynı zamanda, zarar verildikten sonra, daha fazla nahoş eylem olmasın diye buraya konulmuş olabilir."</p>

  <p class="calibre1">"Kim koymuş onu?"</p>

  <p class="calibre1">"Bunu ben de bilmek isterdim. Görünüşe göre, bizim tarafımızda olan birisi."</p>

  <p class="calibre1">"Ganelon’un yaklaşmasına izin vererek teorini sınayabilirsin."</p>

  <p class="calibre1">Ganelon kıpırdamadı.</p>

  <p class="calibre1">"Sizde aileye has bir koku olabilir," dedi sonunda, “ve belki yalnızca Amberlileri beğeniyordun Bu yüzden benden pas, teşekkür ederim."</p>

  <p class="calibre1">"Tamam. O kadar da önemli değil. Şimdiye dek tahminlerin hep doğru çıktı. Olayları nasıl yorumluyorsun?"</p>

  <p class="calibre1">"Tahtı isteyen iki hizip arasında," dedi, “Brand, Fiona ve Bleys’in Amber’in çevresindeki güçleri daha iyi bildiğini söylemiştin. Brand sana detay vermedi -anlattığı bazı olayları unutmadıysan- ama benim tahminim, Desen’deki bu zarar onların müttefiklerinin âleminize girmesini sağlayan yöntemi temsil ediyor. İçlerinden biri ya da birkaçı bu zararı yarattı ve bu da karanlık yolu sağladı. Eğer buradaki bekçi köpeği aile kokusuna ya da hepinizin sahip olduğu bir başka ayırt edici özelliğe tepki veriyorsa, o zaman muhtemelen baştan beri burada olması ve Desen’i bozanlara karşı tepki vermemiş olması mümkün."</p>

  <p class="calibre1">"Muhtemelen," diye yorum yaptı Random. “Bunun nasıl başarıldığı konusunda herhangi bir fikrin var mı?"</p>

  <p class="calibre1">"Belki," diye yanıt verdi Ganelon. “Gönüllüysen, benim için sen göstereceksin."</p>

  <p class="calibre1">"Ne gerekiyor?"</p>

  <p class="calibre1">"Bu tarafa gel," dedi. Döndü, Desen’in kenarına yöneldi.</p>

  <p class="calibre1">Onu takip ettim. Random da öyle yaptı. Bekçi grifonu yanımda yürüdü.</p>

  <p class="calibre1">Ganelon döndü ve elini uzattı.</p>

  <p class="calibre1">"Corwin, bir zahmet aldığım hançeri uzatabilir misin?"</p>

  <p class="calibre1">"İşte," dedim, hançeri kemerinden çekip uzatarak.</p>

  <p class="calibre1">"Tekrarlıyorum, ne gerekiyor?" diye sordu Random.</p>

  <p class="calibre1">"Amber kanı," diye yanıt verdi Ganelon.</p>

  <p class="calibre1">"Bu fikirden hoşlandığımdan pek emin değilim," dedi Random.</p>

  <p class="calibre1">"Tek yapman gereken hançerle parmağını delmek," dedi, hançeri uzatarak, “ve Desen’in üzerine bir damla kan düşmesine izin vermek."</p>

  <p class="calibre1">"Ne olacak?"</p>

  <p class="calibre1">"Deneyelim ve görelim."</p>

  <p class="calibre1">Random bana baktı.</p>

  <p class="calibre1">"Ne diyorsun?" diye sordu.</p>

  <p class="calibre1">"Yap, görelim. Merak ettim."'</p>

  <p class="calibre1">Başını salladı. „</p>

  <p class="calibre1">"Tamam."</p>

  <p class="calibre1">Ganelon’dan hançeri aldı, sol serçe parmağının ucunu deldi. Sonra, Desen’in üzerinde parmağını sıktı. Minik, kırmızı bir boncuk belirdi, büyüdü, titredi ve düştü.</p>

  <p class="calibre1">Düştüğü yerden hemen bir duman yükseldi, minik bir çatırtı ona eşlik etti.</p>

  <p class="calibre1">"Vay anasını!" dedi Random, görünüşe göre büyülenmişti.</p>

  <p class="calibre1">Minik bir leke oluştu, yavaş yavaş yayılarak yaklaşık yarım dolar büyüklüğüne erişti.</p>

  <p class="calibre1">"İşte," dedi Ganelon. “Böyle yapıldı."</p>

  <p class="calibre1">Gerçekten de leke sağımızdaki büyük lekenin minyatür bir benzeriydi. Bekçi grifonu küçük bir feryat kopardı, geriledi, başını hızla birimizden diğerimize çevirdi.</p>

  <p class="calibre1">"Sakin ol, dostum. Sakin ol," dedim, uzanıp sakinleştirerek.</p>

  <p class="calibre1">"Ama böylesine büyük bir lekeye ne sebep..." diye başladı Random ve sonra yavaşça başını salladı.</p>

  <p class="calibre1">"Gerçekten de, ne?" dedi Ganelon. “Atının nerede yok olduğunu gösteren hiçbir iz göremiyorum."</p>

  <p class="calibre1">"Amber kanı," dedi Random. “Bugün sezgilerle dolusun, değil mi?"</p>

  <p class="calibre1">"Corwin’den sana Lorraine’i, uzun süre yaşadığım yeri anlatmasını iste," dedi Ganelon, “karanlık çemberin büyüdüğü yeri. Onları yalnızca uzaktan tanısam da, bu güçlerin etkilerinden haberim var. Sizden öğrendiğim her yeni şeyle bu konular benim için daha açık bir hal alıyor. Evet, bu işler konusunda daha fazla şey bildiğime göre, anladığım bazı şeyler var. Generalinin aklının nasıl işlediğini Corwin’e sor."</p>

  <p class="calibre1">"Corwin," dedi Random, “bana delik Koz Kartını ver."</p>

  <p class="calibre1">Kartı cebimden çıkardım ve düzelttim. Lekeler şimdi daha da uğursuz geliyordu. Bir şey daha dikkatimi çekti. Kartı bilge, büyücü, ressam Dworkin’in, Oberon’un çocuklarının eski rehberinin çizdiğine inanmıyordum. O ana kadar bir başkasının Koz Kartı yapabileceği aklıma gelmemişti. Bu kartın stili bir şekilde tanıdık gelse de, onun elinden çıkma değildi. Bu, ustanınkinden daha az gelişigüzel, sanki her hareket kalem kağıda dokunmadan önce tamamen tasarlanmış gibi ölçülü çizgileri nerede görmüştüm? Ve hatlarda doğru olmayan bir şey daha vardı. Bizim kendi Koz Kartlarımızdan daha farklı bir idealleştirme, ressamın yaşayan bir obje ile değil, eski anılar, fırlattığı bakışlar ve tariflerle çalıştığını düşündürüyordu.</p>

  <p class="calibre1">"Koz Kartı, Corwin. İzin verirsen," dedi Random.</p>

  <p class="calibre1">Bunu söylemesinde, tereddüt etmeme sebep olan bir şey vardı. Önemli bir konuda benden bir adım ileride olduğu duygusunu uyandırdı, hiç hoşuma gitmeyen bir duygu.</p>

  <p class="calibre1">"Senin için bu ihtiyar çirkini okşadım ve davamız uğruna kan döktüm, Corwin. Şimdi kartı ver."</p>

  <p class="calibre1">Kartı uzattım. Random kaşlarını çatarak kartı kaldırırken huzursuzluğum arttı. Neden aniden aramızdaki aptal ben olmuştum? Tir-na Nog’th’ta geçirilen bir gece entelektüel yetileri yavaşlatıyor muydu? Neden...</p>

  <p class="calibre1">Random, uzun askeri kariyerim boyunca karşılaştığım her şeyi aşan bir dizi galiz küfür savurmaya başladı.</p>

  <p class="calibre1">Sonra, “Ne oldu?" dedim. “Anlamıyorum."</p>

  <p class="calibre1">"Amber kanı," dedi sonunda. “Bunu yapan ilk önce Desen’i yürümüş, anlıyor musun? Sonra merkezde durmuşlar ve Koz Kartını kullanarak onunla iletişim kurmuşlar. O yanıt verdikten ve sağlam bir iletişim sağlandıktan sonra, onu hançerlemişler. Kanı Desen’in üzerine akmış, benimkinin burayı silmesi gibi o kısmı silmiş."</p>

  <p class="calibre1">Birkaç derin nefes boyunca sessiz kaldı.</p>

  <p class="calibre1">"Bir ayin gibi görünüyor," dedim.</p>

  <p class="calibre1">"Lanet olsun ayinlere!" dedi. “Hepsine lanet olsun! Birileri ölecek, Corwin. Onu öldüreceğim."</p>

  <p class="calibre1">"Ben hâlâ anlamıyorum."</p>

  <p class="calibre1">"Hemen anlamadığım için aptalın biriyim," dedi. “Bak! Daha yakından bak!"</p>

  <p class="calibre1">Delik Koz Kartını bana uzattı. Baktım. Hâlâ anlamıyordum.</p>

  <p class="calibre1">"Şimdi bana bak!" dedi. “Beni gör!"</p>

  <p class="calibre1">Gördüm. Sonra karta tekrar baktım.</p>

  <p class="calibre1">Ne demek istediğini anladım.</p>

  <p class="calibre1">"Onun için karanlığın içinde bir yaşam fısıltısından başka bir şey olmadım hiç. Ama bunun için oğlumu kullandılar," dedi. “Bu Martin’in resmi olmalı."</p>
</body>
</html>
