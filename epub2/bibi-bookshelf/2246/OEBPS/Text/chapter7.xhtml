<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <p class="Textbody" style="page-break-before:always;margin-left:0;margin-right:0;text-indent:0;text-align:center">&nbsp;</p>

  <h3 class="Standard" style="text-align: center; font-weight: bold; font-size: 167%;"><a id="bookmark8"></a>ALACAKARANLIKTA KAHVALTI</h3>

  <p class="Standard" style="text-align:center;font-weight:bold;font-size:117%">&nbsp;</p>

  <p class="Textbody" style="margin-left:0;margin-right:0;text-indent:37.795277px;text-align:center;font-weight:bold;font-size:117%"><a id="bookmark9"></a>Philip K. Dick</p>

  <p class="Textbody" style="margin-left:0;margin-right:0;text-indent:37.795277px;text-align:center;font-weight:bold;font-size:117%">&nbsp;</p>

  <p class="Textbody" style="margin-left:0;margin-right:0;text-indent:37.795277px;text-align:center;font-weight:bold;font-size:117%">&nbsp;</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">BABA? BUGÜN BİZİ okula arabayla götürecek misin?" diye sordu Earl, banyodan dışarıya fırlarken. Tim McLean, kendine bir fincan kahve daha doldurdu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Çocuklar, bugün okula yürüyerek gidebilirsiniz; bir değişiklik olur size. Araba bakımda."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Judy suratını astı. "Yağmur yağıyor ama."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Hayır, yağmıyor," diye kız kardeşinin yanlışını düzeltti Virginia. Sonra gidip jaluziyi araladı. "Sis bastırmış, ama yağmur yağmıyor."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bir bakayım." Mary McLean, ellerini kurulayıp lavabodan pencereye doğru yürüdü. "Ne garip bir hava. Sis mi bu? Sisten çok dumanı andırıyor. Hiçbir şeyi seçemiyorum. Hava raporunda ne demişlerdi?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Radyodan hiçbir şey dinleyemedim ki," dedi Earl. "Parazitten başka bir şey duyulmuyor.”</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim öfkeyle doğruldu. "Gene mi bozuldu o lanet olası şey? Daha yeni tamir etmiştim." Yerinden kalkıp uykulu uykulu radyoya doğru yürüdü. Tembelce radyonun düğmeleriyle oynamaya başladı. Üç çocuk, sağa sola koşuşturup okula hazırlanıyordu. "Garip," dediTim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben gidiyorum," dedi Earl ön kapıyı açarak.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kardeşlerini bekle," diye buyruk verdi Mary dalgınca.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben hazırım," dedi Virginia. "Görünüşüm nasıl, iyi mi?”</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Çok güzel olmuşsun,” dedi Mary onu öperek.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bürodan radyo tamircisine telefon edeyim," dedi Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim birden durakladı. Earl, beti benzi atmış, korkudan gözleri yuvalarından fırlamış, sessizce mutfak kapısında dikiliyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ne oldu?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben - ben geri döndüm.”</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">”Ne oldu? Hasta mısın?” "Okula gidemiyorum.”</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Hepsi gözlerini ona dikmişti. "Ne var?" Tim oğlunun kolunu yakaladı. "Niye gidemiyormuşsun?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Onlar - onlar izin vermiyor."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"<span style="font-style:italic">Kimler?</span>"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Askerler."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Sözcükler ansızın Earl’ün ağzından bir sağanak gibi boşalıverdi. "Her yanı sarmışlar. Askerler, silahlar. Ve buraya geliyorlar."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Geliyorlar mı? Buraya mı geliyorlar?" diye yansıladı Tim şaşkınlık içinde.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Buraya geliyorlar ve sonra-" Earl dehşete kapılıp sustu. Ön verandadan postal sesleri gelmişti. Ardından bir çatırtı. Çatırdayan tahta sesleri. Konuşmalar.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Aman Tanrım," dedi Mary soluyarak. "Neler oluyor, Tim?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim, yüreği küt küt atarak oturma odasına gitti. Kapının iç yanında üç adam duruyordu. Adamlar, grimsi-yeşil üniformalar giymişti, ellerinde de silahlar ve karmakarışık görünümlü bir sürü araç gereç vardı. Tüpler, hortumlar. Kalın şeritler halinde ölçü araçları. Kutular, deri kayışlar, antenler. Başlarına sımsıkı oturtulmuş karmaşık yapılı maskeler. Maskelerin gerisinde, yorgun, sakalı uzamış yüzler, yabanıl bir hoşnutsuzlukla ona dikilmiş, kenarları kıpkırmızı gözler gördü Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Askerlerden biri ansızın tabancasını doğrultup McLean’in karnına nişan aldı. Tim dili tutulmuş bir halde tabancaya bakakaldı. Tabanca. Uzun ve ince. Bir iğneyi andırıyor. Halka biçimli bir tüpe bağlanmış.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ne hakla-" diye konuşmaya başladı Tim, ama asker kaba bir tavırla onun sözünü kesti.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kimsiniz siz?" Askerin sesi sert ve boğuktu. ”Ne yapıyorsunuz burada?" Sonra maskesini yana kaydırdı. Yüzünün derisi kir içindeydi. Kesik ve kabarcıklarla kaplıydı. Dişlerinin kimisi kırık, kimisi eksikti.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Cevap ver!" diye buyruk verdi ikinci asker. "Ne yapıyorsunuz burada?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Mavi kartını göster," dedi üçüncüsü. "Bölüm numaranı görelim." Askerin gözleri, yemek odasının kapısında suskun suskun duran Mary ile çocuklara kaydı. Ve ağzı açık kalıverdi.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"<span style="font-style:italic">Bir kadın!</span>"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Askerler, gözlerine inanamamış, öylece bakakalmışlardı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ne demek oluyor bu?" diye sordu birinci asker. "Bu kadın ne zamandır burada?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim sonunda konuşmayı başardı. "O benim karım. Neler oluyor? Ne-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">''<span style="font-style:italic">Karın mı?</span>" Adamlar kulaklarına inanamıyorlardı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Karımla çocuklarım. Tanrı aşkına-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Karın ha? Bir de onu buraya getirdin ha? Sen aklını kaçırdın herhalde!"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kül hastalığına yakalanmıştır," dedi askerlerden biri. Sonra, tabancasını indirdi, hızlı adımlarla oturma odasını geçip Mary'nin yanına gitti. "Haydi, kardeşim. Bizimle geliyorsun."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim, saldırmaya davrandı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Duvara çarpmışçasına, şiddetli bir darbeyle karşılaştı Tim. Çevresini perde perde bir karanlık sararken, yere çöktü kaldı. Kulakları uğulduyordu. Başı zonkluyordu. Her şeyi bulanık görüyordu. Çevresinde birtakım karaltıların devindiğini belli belirsizce aynmsayabiliyordu. Sesler. Oda. Dikkatini yoğunlaştırdı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Askerler, kaçışan çocukları toplamış, geri getiriyorlardı. İçlerinden biri Mary'yi kolundan yakaladı. Elbisesini parçalayıp omuzlarından aşağıya indirdi. "Vay canına," dedi hırlarcasına. "Onu bir de buraya getirmiş; hem bunda hiç iğne izi de yok."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Götür onu."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Peki, yüzbaşım." Asker, Mary'yi ön kapıya doğru sürükledi. "Onun için gerekeni yapmaya çalışırız."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Çocuklar." Yüzbaşı eliyle öbür askere çocukları işaret etti. "Götürün onları. Bir türlü aklım almıyor. Maske yok. Kart yok. Nasıl olmuş da bu ev hiç isabet almamış? Dün geceki saldın son ayların en korkunç saldırısıydı!"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim acı içinde ayağa kalkmaya çabaladı. Ağzı kan içindeydi. Görüşü bulanıklaşmıştı. Sıkıca duvara tutundu. "Bakın," diye mırıldandı. "Tanrı aşkına-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yüzbaşı gözlerini mutfağa dikmişti. "Şunlar- şunlar <span style="font-style:italic">yiyecek</span> mi?" Ağır ağır yürüyüp yemek odasını geçti. "Bakın!"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Öbür askerler yüzbaşının peşinden gittiler; Mary ile çocukları unutuvermişlerdi. Afallamış bir halde, masanın çevresine üşüştüler.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Şunlara bakın!"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kahve!" Askerlerden biri, kahve demliğini kapıp ağzına dikti. Boğulur gibi oldu; çenesinden süzülen koyu renkli kahve damlaları ceketine akıyordu. "Sıcacık. Vay canına. Sıcak kahve."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Süt!" Bir başka asker buzdolabının kapısını kırarcasına açtı. "Bakın. Süt. Yumurta. Tereyağı. Et." Askerin sesi birden çatallaştı. "Burası yiyecek dolu."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yüzbaşı bodrumdaki kilere inmişti. Bir süre sonra, bezelye konserveleriyle dolu bir kutuyu sürükleye sürükleye yukarı çıktı. "Öbürlerini de alın. Ne varsa hepsini alın. Onları yılana yükleriz."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yüzbaşı kutuyu kaldırıp küt diye masanın üzerine bıraktı. Tim’i dikkatle gözleyerek beceriksiz ellerle kir içindeki ceketini yoklayıp bir sigara çıkardı. Gözlerini Tim’den ayırmadan, ağır ağır sigarasını yaktı. "Pekâlâ," dedi. "Ne söyleyeceksen söyle bakalım."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim’in ağzı açılıp kapandı. Tek bir sözcük çıkmadı ağzından. Zihni bomboştu. Ölmüş gibiydi. Düşünemiyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bu yiyecekler. Nerden buldunuz onları? Ve bu şeyleri." Yüzbaşı elini havada gezdirerek mutfaktaki eşyaları işaret etti. "Kap kacak. Mobilyalar. Nasıl oldu da bu ev yıkılmadı? Dün geceki saldırıdan nasıl kurtuldunuz?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben-" Tim’in soluğu tutulmuştu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yüzbaşı yüzünde uğursuz bir ifadeyle Tim'in yanına geldi. "Kadın. Çocuklar. Hepiniz. Ne yapıyorsunuz burada?" Sesi sertti. "Bunu açıklasan iyi edersin, bayım. Burada ne yaptığınızı açıklasan çok iyi edersin <span style="font-style:normal">—</span> yoksa topunuzu birden yakmak zorunda kalırız."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim masaya oturdu. Derin, titrek bir soluk alarak zihnini toparlamaya çalıştı. Gövdesi ağrılar içindeydi. Eliyle ağzındaki kanı sildi; bir azıdişinin yerinden çıktığının, kimi dişlerinin de kırıldığının ayrımındaydı. Bir mendil çıkarıp ağzındaki kırık diş parçalarını mendilin içine tükürdü. Elleri titriyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Haydi," dedi yüzbaşı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Mary ve çocuklar,yavaşça odaya süzüldüler. Judy ağlıyordu. Virginia geçirdiği şok yüzünden boş gözlerle bakınıp duruyordu. Earl, yüzü bembeyaz, gözlerini belertmiş, askerlere bakıyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Tim," dedi Mary elini kocasının kolunun üzerine koyarak, ”iyi misin?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim başını salladı. "İyiyim."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Mary elbisesini çekiştirip üzerine sardı. "Tim, bu işten sıyrılamazlar. Birileri gelecektir mutlaka. Postacı. Komşular. Böyle kolayca-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kes sesini," diye atıldı yüzbaşı. Gözleri garip bir biçimde parıldamıştı. "Postacı mı? Neden söz ediyorsunuz siz?” Elini uzattı. "Sarı kartını görelim, kardeşim."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Sarı kartımı mı?" dedi Mary kekeleyerek.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yüzbaşı çenesini ovuşturdu. "Sarı kart yok. Maske yok. Kimlik yok."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bunlar Sogepler'den," dedi askerlerden biri.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Belki. Belki de değillerdir."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bunlar Sogep, yüzbaşım. Onları yaksak iyi olur. İşi şansa bırakamayız."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Burada garip şeyler oluyor," dedi yüzbaşı. Sonra elini boynuna götürüp bir kabloyu çekerek kabloya bağlanmış küçük bir kutu çıkardı. "Buraya bir polik çağıracağım."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Polik mi?" Bütün askerleri bir ürperti sarmıştı. "Bekleyin, yüzbaşım. Biz bu işi halledebiliriz. Polik çağırmayın. Bizi 4’e koyar, ondan sonra da hiçbir zaman-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yüzbaşı kutuya konuştu. "Bana Ağ B'yi bağlayın."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim başını kaldırıp Mary'ye baktı. "Dinle canım, ben-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kapa çeneni." Askerlerden biri tabancasıyla Tim'i dürttü. Tim sessizliğe gömüldü.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Kutu cızırdadı. "Ağ B."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bize bir polik gönderebilir misiniz? Burada garip bir şeyle karşılaştık. Beş kişilik bir topluluk. Erkek, kadın, üç çocuk. Hiç maskeleri yok, kimlik kartları yok, kadına hiç iğne yapılmamış, ev hiç el sürülmemiş bir halde. Mobilyalar, araç gereçler ve yüz kilo kadar da yiyecek var."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Kutu duraksadı. "Pekâlâ. Polik yola koyuldu. Orada kalın. Kaçmalarına izin vermeyin."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Vermem." Yüzbaşı kutuyu kapatıp gömleğinden içeriye saldı. "Az sonra buraya bir polik gelecek. Biz bu arada yiyecekleri yükleyelim."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Derken, dışarıdan gök gürlemesini andıran bir gümbürtü duyuldu. Ev şiddetle sarsıldı, dolaptaki tabaklar tangırdadı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Üff," dedi askerlerden biri. "Çok yakına düştü bu."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"İnşallah siperler akşama kadar dayanır." Yüzbaşı, bezelye konservelerinin olduğu kutuyu kaptı. "Diğerlerini de alın. Polik gelmeden önce hepsini yükleyelim."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">İki asker, kollarını yiyeceklerle doldurup yüzbaşının ardı sıra yürüyerek ön kapıdan dışarı çıktı. Bahçe yolunda hızlı hızlı yürürlerken, sesleri yavaş yavaş yitip gitti.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim ayağa kalktı. "Siz burada kalın," dedi kısık bir sesle.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ne yapıyorsun?" diye sordu Mary heyecanla.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Belki dışarı çıkabilirim." Tim arka kapıya koştu, elleri titreye titreye kapının mandalını kaldırdı. Kapıyı ardına kadar açıp arka verandaya çıktı. "Hiçbirini göremiyorum. Bir-" Ansızın sustu Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Çevresinde külrengi bulutlar uçuşuyordu. Göz alabildiğine, her yanında kül yığınları dalga dalga yükseliyordu. Belli belirsiz birtakım karaltılar seçiliyordu. Küllerin içinde devinimsiz, sessiz, parça parça karaltılar.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yıkıntılar.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yıkılmış binalar. Döküntü yığınları. Her yanda yıkıntılar. Tim ağır ağır arka verandanın basamaklarım indi. Beton yol birden sona erdi. Ötesi taş parçalarıyla, döküntü yığınlarıyla kaplanmıştı. Başka hiçbir şey yoktu. Gözün görebildiği mesafe içinde hiçbir şey.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Hiçbir şey kımıldamıyordu. Hiçbir şey devinmiyordu. Külrengi sessizliğin içinde hiçbir yaşam belirtisi yoktu. Hiçbir devinim. Sürüklenen kül bulutları vardı yalnız. Döküntüler, bitmez tükenmez yığınlar.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Kent yok olmuştu. Binalar yıkılmıştı. Geriye hiçbir şey kalmamıştı. Ne insan. Ne dirim. Delik deşik duvarlar, çatlamış, bomboş duruyordu. Döküntülerin arasından tek tük kara renkli yabanıl bitkiler uzanıyordu. Tim eğilip bu bitkilerden birine dokundu. Kalın, sert bir saptı bu. Ve birtakım artık maddeler de vardı. Metal artıklarıydı bunlar. Erimiş metal artıkları. Tim doğruldu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"İçeri girin," dedi keskin bir ses.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim duyumsamaz bir halde arkasına döndü. Arkasında, verandada ellerini beline koymuş bir adam duruyordu. Avurtları çökmüş, ufak tefek bir adamdı bu. Küçük, parlak gözleri, iki kömür parçasını andırıyordu. Askerlerinkinden farklı bir üniforması vardı. Maskesi, yüzünden kaldırılıp geriye itilmiş durumdaydı. Yüzünün sarımtırak derisi hafifçe parlıyordu ve elmacık kemiklerine yapışmış gibiydi. Gerginlik ve yorgunluktan yıpranmış, hasta bir yüzdü bu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kimsiniz siz?" dedi Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Douglas. Politik Komiser Douglas."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Siz - siz o poliksiniz," dedi Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Evet, öyle. Şimdi içeri girin. Sizden bazı yanıtlar bekliyorum. Size soracağım pek çok şey var."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Öğrenmek istediğim ilk şey," dedi Komiser Douglas, "bu evin yıkımdan nasıl kurtulduğu."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim, Mary ve çocuklar, hep birlikte suskun, hiç kıpırdamadan, geçirdikleri şokun yüzlerine yerleştirdiği ifadesiz görünümle öylece oturuyorlardı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Evet?" diye üsteledi Douglas.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim sonunda konuşmayı başardı. "Bakın," dedi. "Bilmiyorum. Hiçbir şey bilmiyorum. Bu sabah, her sabahki gibi kalktık. Giyindik, kahvaltı ettik-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Dışarıda sis vardı," dedi Virginia. "Dışarıya baktık ve sisi gördük."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ve radyo da çalışmadı," dedi Earl.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Radyo mu?” Douglas'ın incecik yüzü bir an şaşkınlıktan seğirir gibi oldu. "Aylardır hiç ses sinyali yayınlanmıyor ki. Hükümet hizmetleri dışında. Bu ev. Sizler. Anlayamıyorum. Sogepler'den olsanız-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Sogepler? Ne demek bu?" diye mırıldandı Mary.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Sovyet Genel Hizmet Ekipleri."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Savaş başladı demek ki."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kuzey Amerika iki yıl önce saldırıya uğradı," dedi Douglas. "1978'de."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim olduğu yere çöktü kaldı. "1978. Öyleyse 1980 yılındayız." Birden elini cebine attı. Cüzdanını çıkarıp Douglas’a fırlattı. "İçine bakın."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas kuşkulu kuşkulu cüzdanı açtı. "Neden?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kütüphane kartı. Paket makbuzları. Tarihlere bakın." Tim, Mary'ye döndü. "Şimdi anlamaya başlıyorum. Yıkıntıları gördüğüm zaman biraz tahmin etmiştim zaten."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Savaşı kazanıyor muyuz?" diye sordu Earl incecik sesiyle.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas, Tim'in cüzdanını dikkatle inceledi. "Çok ilginç. Bunların hepsi eski tarihli. Yedi ya da sekiz yıllık şeyler." Birden gözleri parıldadı. "Siz ne anlatmaya çalışıyorsunuz bana? Geçmişten geldiğinizi mi? Zaman yolcuları olduğunuzu mu?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yüzbaşı geri dönüp içeri girmişti. "Yılan tamamen yüklendi, efendim."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas ters ters başını sallayıp onayladığını belirtti. "Pekâlâ. Devriyelerinizle birlikte gidebilirsiniz artık."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yüzbaşı göz ucuyla Tim'ebaktı. "Siz tek başınıza-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Onları idare ederim ben."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yüzbaşı bir selam çaktı. "Peki, komutanım." Ve çabucak kapıdan çıkıp gözden kayboldu. Dışarıda, yüzbaşı ve adamları, lastik tırtıllar üzerine oturtulmuş bir boruyu andıran uzun, ince bir kamyona bindiler. Kamyon hafif bir homurtu çıkararak yerinden fırladı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Bir anda, geriye yalnızca külrengi bulutlarla yıkılmış yapıların bulanık siluetleri kaldı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas, oturma odasını arşınlayarak odadaki eşyaları, duvar kâğıtlarını, ışık donanımım ve sandalyeleri inceliyordu. Eline birkaç dergi alıp karıştırdı. "Hepsi geçmişe ait. Ama çok uzak bir geçmişe değil."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yedi yıl öncesine ait."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Böyle bir şey olabilir mi gerçekten? Olabilir herhalde. Son birkaç ay içinde pek çok şey oldu. Zaman yolculuğu!" Douglas alaylı alaylı sırıttı. "Çok kötü bir yer seçmişsiniz ama McLean. Daha ilerilere gitmeliydiniz."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Burayı ben seçmedim. Her şey kendiliğinden oluverdi."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"<span style="font-style:italic">Bir şey</span> yapmışsınızdır mutlaka."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim başını iki yana salladı. "Hayır, hiçbir şey yapmadık. Sabah kalktık. Ve kendimizi burada bulduk."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas derin düşüncelere dalmıştı. "Burada. Zamanın yedi yıl ötesinde. Zaman içinde ilerlemek. Zaman yolculuğu konusunda hiçbir şey bilmiyoruz ki. Bu konuda hiç çalışma yapılmadı. Askeri olanaklarla gerçekleştirilmiş bir şeye de benzemiyor."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Savaş nasıl başladı?" diye sordu Mary cılız bir sesle.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Başlamak mı? Başlangıç filan olmadı ki. Hatırlasanıza. Yedi yıl önce de savaş vardı."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">”Gerçek savaş yani. Bu savaş."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bu durumu başlatan herhangi bir özel neden yoktu. Kore’de savaşıyorduk. Çin'de savaşıyorduk. Almanya'da, Yugoslavya'da, İran' da da savaşıyorduk. Bu savaşlar giderek yayıldı. Sonunda bombalar buraya da düşmeye başladı. Veba salgını gibi bir şeydi bu. Savaş <span style="font-style:italic">büyüdü.</span> Başlamadı." Douglas birden elindeki not defterini bıraktı. "Sizinle ilgili bir rapor yazsam, çok kuşku uyandırır. Benim kül hastalığına yakalandığımı düşünebilirler."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kül hastalığı nedir?” diye sordu Virginia.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Havadaki radyoaktif parçacıkları. Beyne giriyorlar. İnsanın delirmesine yol açıyorlar. Maske takılsa bile herkes etkileniyor."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben gene de kimin kazandığını öğrenmek istiyorum," diye üsteledi Earl. "O dışarıdaki neydi? O kamyon. Güdümlü bir roket miydi?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yılan mı? Yo. Türbindir. Önünde uzun bir delme aygıtı var. Yıkıntıların içinden geçebiliyor."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yedi yıl," dedi Mary. "Pek çok şey değişmiş, insana imkânsızmış gibi geliyor."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Pek çok şey mi?" Douglas omuzlarını silkti. "Sanırım öyle. Yedi yıl önce yaptıklarımı hatırlıyorum da. Henüz öğrenciydim. Okula gidiyordum. Bir dairem ve arabam vardı. Gezmeye, danslara giderdim. Kendime bir televizyon almıştım. Ama bu durum o zaman da vardı. Alacakaranlığın çöküşünü andıran bu çöküş. Bu savaş. Yalnızca, ben farkında değildim, o kadar. Kimse farkında değildi. Ama bu durum o yıllarda da yaşanıyordu."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Siz siyasi komiser misiniz?" diye sordu Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Birlikleri denetliyorum. Politik sapmaları gözlüyorum. Toplu bir savaşta insanları sürekli gözaltında tutmak zorundasınız. Ağlar'a sızacak bir komünist her şeyi mahvedebilir, işi şansa bırakamayız."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim başını sallayarak onu onayladı. "Evet. Başlamıştı. Bu alacakaranlık. Ne var ki, biz gerçeği kavrayamadık."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas, kitaplıktaki kitapları incelemeye koyuldu, "Bunlardan bir-iki tanesini yanıma alacağım. Aylardır tek bir kurmaca ürünü görmedim. Çoğu yok oldu. l 977’de yakıldılar."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yakıldılar mı?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas kendine kitap seçmeye başladı. "Shakespeare. Milton. Dryden. Eskilerden alacağım. Daha güvenli. Steinbeck ile Dos Passos'unkilerden hiçbiri olmaz. Bir polikin bile başı derde girebilir. Burada kalacaksanız, <span style="font-style:italic">şunları</span> başınızdan atsanız iyi edersiniz." Parmağıyla hafifçe vurarak Dostoyevski'nin bir kitabını, <span style="font-style:italic">Karamazov Kardeşleri</span> gösterdi."Kalacaksak mı? Başka ne yapabiliriz ki?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kalmak mı istiyorsunuz?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Hayır," dedi Mary sakince.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas bir an Mary’ye baktı. "Hayır, kalmak istemezsiniz herhalde. Kalırsanız, hiç kuşkusuz sizi ayıracaklardır. Çocukları Kanada Yerleştirme Merkezleri’ne götürürler. Kadınlar, yeraltı fabrika işçileri kamplarına yerleştiriliyor. Erkekler de otomatikman orduya katılıyor."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Şu az önce giden üç asker gibi," dedi Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Tabii, Etat birimine girmek için gerekli niteliklere sahip değilseniz."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"O nedir?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Endüstriyel Tasarım ve Teknoloji. Ne öğrenimi gördünüz? Bilimsel nitelikte bir şey mi?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Hayır. Muhasebecilik."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas omuzlarını silkti. "Eh, size standart bir test uygularlar.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Zekâ düzeyiniz yeterince yüksek çıkarsa, Politik Örgüt’e alınabilirsiniz. Bu örgütte çok adam çalıştırıyoruz." Kollan kitap yüklü bir halde, düşünceli düşünceli duraksadı. "Geri dönseniz iyi edersiniz, McLean. Bütün bunlara alışmakta çok güçlük çekeceksiniz. Elimde olsa ben dönerdim. Ama dönemem."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Dönmek mi?" diye yansıladı Mary. "Nasıl?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Geldiğiniz gibi."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Biz öylece geliverdik ama."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas ön kapıda durakladı. "Dün geceki saldırı, şimdiye kadar yapılan en korkunç ror saldırışıydı. Bütün bölge yerle bir oldu."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ror mu?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Robot roketler. Ruslar, Amerika kıtasını sistemli bir biçimde, kilometre kilometre yıkıyorlar. Rorlar çok ucuza mal oluyor. Milyonlarca roket yapıp fırlatıyorlar. Bütün işlemler otomatik olarak yapılıyor. Robot fabrikalar bu roketleri üretip bize atıyorlar. Dün gece buraya fırlatıldılar - akın akın hem de. Bu sabah devriyeler geldiğinde hiçbir şey bulamadılar. Sizden başka tabii."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim ağır ağır başını salladı. "Anlamaya başlıyorum."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yoğunlaşan enerji, oynak bir zaman kütlesini harekete geçirmiş olmalı. Bir kaya kütlesi gibi. Sürekli yer sarsıntılarına yol açıyoruz zaten. Ama bir <span style="font-style:italic">zaman sarsıntısı</span>... İlginç. Böyle bir şey olmuştur bence. Enerjinin açığa çıkıp maddenin yok olması, evinizin geleceğe doğru sürüklenmesine yol açmış. Evi yedi yıl ileriye götürmüş. Bu sokak, buradaki her şey, tam bu nokta toz olmuş. Yedi yıl öncesinde, eviniz bir burgaca kapılmış. Patlama, zamanı aşıp geçmişi etkilemiş olmalı."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Geleceğe sürüklenmişiz," dedi Tim. "Geceleyin. Biz uykudayken."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas dikkatleTim'i gözlüyordu. "Bu gece," dedi, "bir ror saldırısı daha olacak. Bu saldırı geride kalan ne varsa hepsini yıkacaktır." Saatine baktı. "Şu anda saat öğleden sonra dördü gösteriyor. Birkaç saat sonra saldırı başlar. Yeraltına inmeniz gerek. Burada hiçbir şey saldırıdan kurtulamayacaktır. İsterseniz sizi aşağıya götürebilirim. Ama şansınızı bir denemek istiyorsanız, evde kalmak istiyorsanız-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Sizce bu saldırı bizi geriye fırlatabilir mi?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Belki. Bilmiyorum. Bir kumar bu. Sizi kendi zamanınıza fırlatabilir de, fırlatmayabilir de. Fırlatmazsa-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Fırlatmazsa hiç kurtulma şansımız olmaz."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas bir cep haritası çıkarıp divanın üzerine yaydı. "Bir devriye ekibi yarım saat daha bu bölgede kalacak. Eğer bizimle birlikte yeraltına inmeye karar verirseniz, şu caddeden şu yöne doğru gidin." Eliyle haritada bir hat çizdi. "Şu açık alana gidin. Devriye ekibi bir siyasi birimdir. Orada sizi alıp aşağıya götürürler. Ne dersiniz, o alanı bulabilecek misiniz?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Buluruz sanıyorum," dedi Tim haritaya bakarak. Dudakları büküldü. "O açık alan bir zamanlar çocuklarımın gittiği ilkokuldu. Askerler onları durdurduğunda oraya gidiyorlardı. Az önce."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yedi yıl önce," diye düzeltti Douglas. Haritayı katlayıp cebine koydu. Maskesini yüzüne indirdi ve ön kapıdan geçip verandaya çıktı. "Belki yeniden görüşürüz. Belki de görüşmeyiz. Karar sizin. Birinden birine karar vermek zorundasınız. Hangisine karar verirseniz verin- iyi şanslar."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Douglas arkasını dönüp hızla evden uzaklaştı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Baba," diye bağırdı Earl, "Sen de mi orduya katılacaksın? Sen de mi bir maske takıp o tabancalardan biriyle ateş edeceksin?" Gözleri heyecandan ışıl ışıldı. "Sen de mi bir yılan kullanacaksın?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim McLean yere çömelip oğlunu kendine çekti. "Bunları mı istiyorsun? <span style="font-style:italic">Burada kalmak mı istiyorsun?</span> Bir maske takıp o tabancalardan birini kullanırsam, geri dönemeyiz."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Earl'ün gözlerinde bir kuşku belirdi. "Peki, hiç mi dönemeyiz?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim başını iki yana salladı. "Korkarım dönemeyiz. Geri dönüp dönmeyeceğimize hemen şimdi karar vermek zorundayız."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bay Douglas'ın dediklerini duydun,” dedi Virginia kızgın kızgın. "Saldırı bir-iki saat sonra başlayacak."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim ayağa kalkıp bir aşağı bir yukarı gezinmeye başladı. "Evde kalırsak, havaya uçup paramparça olacağız. Gerçeği kabul edelim. Kendi zamanımıza dönme şansımız pek yok. Çok zayıf bir olasılık bu - çok uzun bir atım olması gerek. Burada mı kalmak istiyoruz, her yanımıza roket yağarken, her an sonumuzun gelebileceğini düşünerek -giderek yaklaştıklarını, gitgide daha yakına düştüklerini- yere uzanıp bekleyerek, dinleyerek-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Gerçekten geri dönmek istiyor musun?" diye sordu Mary.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Elbette, ama ya risk-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben sana riskin ne olduğunu sormuyorum. Gerçekten geri dönmeyi isteyip istemediğini soruyorum. Belki de burada kalmak istersin. Belki de Earl haklıdır. Bir üniforma giyip maske takarsın, eline o iğneli tabancalar gibi bir tabanca alırsın. Bir yılan kullanırsın."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ve sen de bir fabrika işçileri kampında yaşarsın! Çocuklar da bir Devlet Yerleştirme Merkezi'nde! Bunun nasıl bir yaşam olacağını sanıyorsun? Çocuklara ne öğreteceklerini sanıyorsun? Nasıl yetişeceklerini sanıyorsun? Ve neye inanacaklarını..."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Onlara çok yararlı kişiler olmayı öğretirler belki de."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yararlı ha! Ne için? Kendileri için mi? İnsanlık için mi? Yoksa savaş girişimleri için mi?.."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yaşarlar ama," dedi Mary. "Güvenlik içinde olurlar. Bu şekilde, yani evde kalırsak, saldırının gelmesini beklersek-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Tabii," dedi Tim dişlerini gıcırdatarak. "Yaşarlar. Belki de oldukça sağlıklı bir biçimde yaşarlar. İyi beslenirler. İyi giydirilip bakılırlar." Kaskatı bir yüzle çocuklarına baktı. "Hayatta kalırlar, evet. Büyüyüp yetişkin insanlar olurlar. Ama nasıl insanlar olurlar acaba? Douglas'ın dediklerini duydun - 1977’de kitapları yaktıklarını. Onlara hangi kitapları okutacaklar? 1977’den bu yana ne gibi düşünceler ayakta kaldı ki? Bir Devlet Yerleştirme Merkezi’nden ne gibi inançlar edinebilirler? Ne gibi değer yargıları kazanabilirler?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Etat birimi var," diye önerdi Mary.</p>

  <p class="Textbody" style="margin-left:0;margin-right:0;text-indent:37.795277px;text-align:justify"><span style="font-size:117%">"Endüstriyel Tasarım ve Teknoloji. Zeki olanlara özgü bir birim. Hayal gücü olan, kafalı kişilere özgü. Vızır vızır işleyen sürgülü cetveller, kalemler. Çizimler, tasarımlar, keşifler. Kızlar bu birime girebilir bak. Silah tasarımları yaparlar. Earl de Politik Örgüt'e girebilir. Silahların kullanılmasını sağlayabilir. Birliklerden herhangi biri yoldan çıkar da ateş etmemekte diretirse Earl onları rapor edip yola getirilmeleri için yeni baştan eğitilmelerini sağlayabilir. Politik inançları sağlamlaştırılsın diye - beyni</span> <span style="font-style:italic;font-size:117%">olanların</span> <span style="font-size:117%">silahları tasarımladığı, beyni</span> <span style="font-style:italic;font-size:117%">olmayanların</span> <span style="font-size:117%">ise bu silahla</span><span style="font-size:117%">rı</span> <span style="font-size:117%">kullandığı bir dünyada."</span></p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ama yaşarlar," diye yineledi Mary.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yaşamanın ne olduğu konusunda garip fikirlerin var senin! Buna yaşamak mı diyorsun sen? Belki de öyledir." Tim bezgin bir halde başını iki yana salladı. "Belki de haklısındır. Belki de Douglas’la birlikte yeraltına inmemiz gerekir. Bu dünyada kalmamız gerekir. Sağ kalmamız gerekir."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben bunu demek istemedim," dedi Mary yumuşak bir sesle. "Tim, neden buna değeceğini <span style="font-style:italic">gerçekten</span> anlayıp anlamadığını öğrenmek zorundaydım. Neden evde kalıp geriye dönememe riskini göze almaya değeceğini."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Şansımızı denememizi istiyorsun demek ki, öyle mi?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Elbette! Denemek <span style="font-style:italic">zorundayız.</span> Çocuklarımızı onların eline - o Yerleştirme Merkezi’ne bırakamayız. Nefret etmeyi, öldürmeyi, yok etmeyi öğrenecekleri o yere." Mary hüzünlü hüzünlü gülümsedi. "Zaten onlar hep Jefferson Okulu’na giderlerdi. Oysa burada, bu dünyada, okulun yerinde boş bir alandan başka bir şey yok."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Geri mi dönüyoruz?" dedi Judy cıvıldarcasına. Yalvarır gibi Tim’in koluna sarıldı. "Şimdi mi dönüyoruz?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim, Judy'nin elini indirdi. "Az sonra, şekerim."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Mary erzak dolaplarını açıp içlerini yokladı. "Her şey yerinde duruyor. Ne almıştı onlar?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bezelye konserveleri kutusunu. Buzdolabında neyimiz varsa. Ön kapıyı da kırdılar."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Eminim onları yeniyoruzdur!" diye bağırdı Earl. Sonra pencereye koşup dışarısını gözetlemeye başladı. Yükselen kül bulutlarının görünümü onu düş kırıklığına uğratmıştı. "Hiçbir şey göremiyorum! Sisten başka bir şey yok!" Soran gözlerle Tim'e döndü. "Burası hep böyle mi olur?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Evet," diye yanıtladı Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Earl’ün yüzü asıldı. "Bir tek sis mi oluyor? Başka bir şey yok mu? Hiç güneş çıkmıyor mu?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben biraz kahve yapayım," dedi Mary.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"İyi.” Tim banyoya girip aynada kendini inceledi. Dudağı patlamış, çevresi kurumuş kanla kaplanmıştı. Başı ağrıyordu. Midesi bulanıyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Pek mümkün görünmüyor," dedi Mary, mutfak masasına otururlarken.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim kahvesini yudumlamaya başladı. "Evet. Görünmüyor." Oturduğu yerden pencerenin dışarısını görebiliyordu. Kül bulutları. Yakılmış binaların bulanık, belli belirsiz siluetleri.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"O adam geri dönecek mi?" dedi Judy incecik sesiyle. "Ne kadar sıskaydı, çok da garip bir görünüşü vardı. Geri gelmeyecek, değil mi?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim saatine baktı. Onu gösteriyordu. Tim saatini dördü çeyrek geçeye ayarladı. "Douglas saldırının akşamleyin başlayacağını söylemişti. Fazla zaman kalmadı.”</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Demek gerçekten evin içinde kalıyoruz," dedi Mary.</p>

  <p class="Standard">"Evet."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Çok az bir şans olsa bile mi?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Çok az bir şans olsa bile, geri dönüyoruz. Memnun oldun mu?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Oldum ya," dedi Mary ışıldayan gözlerle. "Buna değer, Tim. Değdiğini biliyorsun. Her şeye değer bu, her şeyi denemeye değer. <span style="font-style:italic">Geri dönmek için.</span> Hem bir şey daha var. Burada hepimiz bir arada olacağız... Bizi - ayıramayacaklar. Parçalayamayacaklar."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim fincanına biraz daha kahve koydu. "Biraz keyfimize de bakabiliriz bu arada. Daha üç saat bekleyeceğiz belki de. Bu üç saati güzel bir şekilde geçirmeye çalışalım."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Altı buçukta ilk ror düştü. Ortaya çıkan sarsıntıyı, evi boydan boya saran güç dalgasını şiddetli bir biçimde duyumsadılar.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Judy, bembeyaz bir yüzle oturma odasından koşarak çıkıp yanlarına geldi. "Baba! Ne oluyor?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Hiçbir şey. Telaşlanma."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yerine dön," diye seslendi Virginia sabırsızca. "Sıra sende." Monopol oyunu oynuyorlardı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Earl ayağa fırladı. "Görmek istiyorum." Heyecanla pencereye koşturdu. "Düştüğü yeri görebiliyorum!"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim jaluziyi kaldırıp dışarıya baktı. Ötelerde, epeyce uzak bir yerde, yanıp sönen göz kamaştırıcı beyaz bir ışık vardı. Ve bu ışıktan parlak bir duman bulutu yükseliyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">İkinci bir sarsıntıyla evin her yanı sallandı. Raftaki tabaklardan biri lavabonun içine düşüp parçalandı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Dışarıda, karanlık çökmek üzereydi. Tim, o iki beyaz ışıklı nokta dışında hiçbir şeyi seçemiyordu. Karanlığın içinde, kül bulutları görünmez olmuştu. Küller ve binaların belli belirsiz kalıntıları da.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bu daha yakına düştü," dedi Mary.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Üçüncü bir ror daha düştü. Oturma odasının camları patladı ve halının her yanına cam kırıkları saçıldı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Geri çekilsek iyi olacak,” dedi Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Nereye?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Aşağıya, bodruma. Haydi." Tim bodrum kapısının kilidini açtı ve hep birlikte ürkü içinde aşağıya inmeye başladılar.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yiyecekler,” dedi Mary. "Kalan yiyecekleri yanımıza alsak iyi olur."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"İyi fikir. Çocuklar, siz aşağıya inin. Biz de az sonra geliriz."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben de bir şeyler taşıyabilirim," dedi Earl.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">”Siz aşağıya inin." Dördüncü ror, bir öncekinden daha uzağa düştü. "Ve pencereden de uzak durun."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben pencereyi bir şeyle kapatacağım," dedi Earl. "Trenim için kullandığımız o kocaman kontrplak parçasını koyacağım."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"İyi fikir." Tim ile Mary mutfağa döndüler. "Yiyecekler. Tabaklar. Başka?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Kitaplar." Mary gergin bir halde çevresine bakındı. "Bilmiyorum. Gerisini boşver. Haydi inelim."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Kulakları sağır edici bir gümbürtü Mary'nin sesini bastırdı. Tuzla buz olan mutfak penceresinden Üzerlerine cam parçaları yağdı. Lavabonun yukarısındaki tabaklar ve bardaklar art arda aşağıya yuvarlanıp korkunç şangırtılar çıkararak paramparça oldu. Tim Mary' yi kolundan yakalayıp aşağıya sürükledi.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Kırılan pencereden içeriye dalga dalga uğursuz görünümlü kül - rengi bulutlar dolmaya başlamıştı. Akşam havası, ekşi, çürük bir şey gibi, kötü kötü kokuyordu şimdi. Tim ürperdi.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bırak yiyecekleri. Haydi aşağıya inelim."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ama-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bırak dedim!" Tim Mary'yi yakaladığı gibi, bodrumun merdivenlerinden aşağıya sürüklemeye başladı. Kapıyı arkalarından hızla çarpıp kapayınca, birbirlerinin üzerine yığılıp kaldılar.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yiyecekler nerde?" diye sordu Virginia.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim elleri titreye titreye alnını sildi. "Unut yiyecekleri. Onlara gereksinmemiz olmayacak."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bana yardım et," dedi Earl soluyarak. Tim, Earl’ün bir kontrplak tabakasını çamaşır leğenlerinin yukarısındaki pencereye oturtmasına yardım etti. Bodrum soğuk ve sessizdi. Ayaklarının altındaki beton zemin hafif nemliydi.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">İki ror aynı anda düştü. Tim hızla yere savruldu. Beton zemine çarpınca acıyla inledi. Bir an gözleri karardı, çevresi kapkara kesildi. Sonra dizlerinin üstünde doğruldu, el yordamıyla ayağa kalkmaya çalıştı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Herkes iyi mi?" diye mırıldandı Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben iyiyim," dedi Mary. Judy sızıldanmaya başladı. Earl el yordamıyla odanın öbür ucundan onlara doğru ilerlemeye çalışıyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben iyiyim," dedi Virginia. "Galiba."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Bodrumdaki ışıklar yanıp sönmeye başlamıştı. Sonra birden tümüyle söndüler. Bodrum zifiri karanlığa gömüldü.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Evet," dedi Tim. "İşte söndüler."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Benim el fenerim var." Earl el fenerini yaktı. "Nasıl?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"İyi," dedi Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Rorlar art arda düşmeye başladı. Altlarındaki zemin şiddetle sarsılıyor, onları sağa sola savuruyordu. Korkunç bir güç dalgası evin her yanını sarsıyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Yere yatsak iyi olacak," dedi Mary.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Evet. Yere yatın." Tim gövdesini güçlükle hareket ettirerek yere uzandı. Çevrelerine birkaç sıva parçası düştü.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ne zaman bitecek bu?" diye sordu Earl tedirgin bir sesle.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Az sonra," dedi Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"O zaman geri dönmüş olacak mıyız?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Evet. Geri dönmüş olacağız."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tam o anda şiddetli bir patlama daha oldu. Tim altındaki zeminin yükseldiğini duyumsadı. Beton zemin genişleyip kabararak yükseldikçe yükseliyordu. Kendisi de yükseliyordu. Tim gözlerini kapatıp yere sımsıkı tutundu. Giderek kabaran beton zeminin üzerinde gitgide daha yükseğe çıkıyordu. Çevresindeki direkler ve tahtalar çatırdıyordu. Yere sıva parçaları yağıyordu. Kulağına kırılan camların sesleri geliyordu. Ve çok uzak bir yerden de, çevresindekileri yalayıp yutan alevlerin çatırtıları geliyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Tim," diyen Mary'nin sesi geldi belli belirsizce.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Evet."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bu - bu işi başaramayacağız."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bilmiyorum."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Başaramayacağız. Eminim bundan."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Başaramayız belki de." Tim, üzerine bir tahta parçası düşünce acıyla inledi. Sonra üstünü kaplayan tahta ve sıva parçaları altında gömülüp kaldı. Bumuna o ekşi koku, gece havasının ve küllerin o pis kokusu geliyordu. Koku, kırık camdan içeriye sızıp dalga dalga yayılıyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Baba," diyen Judy'nin cılız sesi geldi kulağına.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ne var?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Geri dönmüyor muyuz?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim bir karşılık vermek üzere ağzını açtı. Ama şiddetli bir gümbürtünün içinde sesi boğulup gitti. Patlamanın etkisiyle gövdesi sarsılıp havaya fırladı. Çevresindeki her şey savruluyordu. Yeğin bir rüzgâr, gövdesini sürüklüyordu; her yanını bir alev gibi yalayıp acıtan kızgın bir rüzgârdı bu. Tim sıkıca bir yere tutundu. Ne var ki, rüzgâr onu kendine çekip sürüklüyordu gene de. Rüzgârın alevi ellerini ve yüzünü dağlayınca, Tim acıyla haykırdı. "Mary-"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Sonra, sessizlik. Yalnızca karanlık ve sessizlik.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Arabalar.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Yakınlarına gelip duran araba sesleri. Sonra konuşmalar ve ayak sesleri. Tim kımıldanıp üzerindeki tahta parçalarını silkeledi. Büyük bir çaba harcayarak ayağa kalktı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Mary." Tim çevresine bakındı. "Geri döndük."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Bodrum bir yıkıntı halindeydi. Duvarlar parçalanıp çökmüştü. Yer yer oluşmuş kocaman deliklerden, az ötede uzanan yemyeşil bir çimenlik alan görünüyordu. Dar, beton bir yol. Küçük gül bahçesi. Bitişik evin beyaz sıvalı duvarı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Dizi dizi telefon direkleri. Çatılar. Evler. Kent. Her zamanki görünümüyle. Her sabahki.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Geri döndük!" Tim’in içine çılgınca bir sevinç akın etti. <span style="font-style:italic">Geri dönmüşlerdi.</span> Güvenlikteydiler artık. Her şey bitmişti. Tim telaşla evinin yıkıntıları arasından yürümeye çalıştı. "Mary, iyi misin?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Buradayım." Mary doğruldu, üzerinden sıva parçalan dökülüyordu. Saçları, teni, giysileri, her yanı bembeyaz olmuştu. Yüzü kesik ve çizik içindeydi. Elbisesi paramparçaydı. "Gerçekten geri döndük mü?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Bay McLean! İyi misiniz?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Mavi üniformalı bir polis bodrumun içine atladı. Onun arkasından, iki beyaz giysili karaltı daha atladı. Dışarıda, komşularından bir bölük toplaşmış, neler olduğunu görmek için merakla bakınıyorlardı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben iyiyim," dedi Tim. Ve Judy ile Virginia’nın ayağa kalkmasına yardım etti. "Sanırım hepimiz iyiyiz."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ne oldu?" Polis tahta parçalarını iteleyip yanlarına geldi. "Bir bomba mıydı? Bombaya benzer bir şey miydi?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ev harabeye dönmüş," dedi beyaz giysili stajyer doktorlardan biri. ”Kimsenin yaralanmadığından emin misiniz?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Biz burada aşağıdaydık. Bodrumda."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"İyi misin, Tim?" diye seslendi Bayan Hendricks sakıngan adımlarla bodruma inerken.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ne oldu?" diye bağırdı Frank Foley. Ve paldır küldür bodrumun içine atladı. "Aman Tanrım, Tim! Ne yapıyordun allahaşkına?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">İki beyaz giysili stajyer doktor, kuşkulu kuşkulu çevrelerindeki yıkıntıları eşeliyordu. "Şanslıymışsınız, bayım. Çok şanslıymışsınız. Yukarıda hiçbir şey kalmamış."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Foley, Tim’in yanına geldi. "Allah kahretsin be dostum! O radyatöre baktırmanı <span style="font-style:italic">söylemiştim</span> sana!”</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ne?" diye mırıldandı Tim.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Radyatörü diyorum! Vanada bir şey olduğunu söylemiştim sana. Demek ki ayarı iyice bozulmuştu, suyu ısıttı, ısıttı..." Foley heyecan içinde Tim'e göz kırptı. "Ama kimseye bir şey söylemem, Tim. Sigorta işi var ya. Bana güvenebilirsin."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Tim ağzını açtı. Gelgelelim, sözcükler ağzından çıkamıyordu bir türlü. Ne söyleyebilirdi ki? Hayır, bunun nedeni tamir ettirmeyi akıl edemediğim bozuk bir radyatör değil. Fırındaki bir bağlantı aksaklığı değil. Bunlardan hiçbiri değil. Ne bir borudaki gaz kaçağı, ne fişe takılı bıraktığımız bir ocak, ne de kapamayı unuttuğumuz bir düdüklü tencere.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Bunun nedeni, savaş. Toplu bir savaş. Yalnızca beni içine alan bir savaş da değil. Yalnızca benim ailemi. Evimi.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Sizin evinizi de içine alan bir savaş bu. Sizin evinizi, benim evimi, bütün evleri. Burayı, bitişik evleri, komşu kenti, komşu eyaleti, ülkeyi ve kıtayı saracak bir savaş bu. Ve bütün dünya işte bu hale gelecek. Yıkıntılar ve döküntüler. Sis ve pas tutmuş yıkıntıların arasından uzanan küf kokulu yabanıl otlar. Hepimizi içine alan bir savaş bu. Korkmuş, yüzleri sararmış bir halde bodruma doluşan ve korkunç bir şeylerin varlığını sezinleyen bütün bu insanları içine alan bir savaş.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Ve bu savaş, o beş yılın bitiminde gerçekten onlara ulaştığında, hiçbir kurtuluş olanağı kalmayacaktı. Hiçbir geri dönüş yolu olmayacak, geçmişe fırlatılarak bu savaştan uzaklaşamayacaklardı. Bu savaş bütün insanlığı içine aldığında, sonsuza değin sürecekti; kimse onun gibi geçmişe dönüp bu savaşın dışına çıkamayacaktı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Mary dikkatle onu gözlüyordu. Polis, komşular, beyaz giysili stajyer doktorlar - hepsi onu gözlüyordu. Ondan bir açıklama bekliyorlardı. Onlara neler olduğunu anlatmasını bekliyorlardı.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Radyatör yüzünden mi oldu?" diye sordu Bayan Hendricks çekine çekine. "Nedeni buydu, değil mi Tim? Böyle şeyler oluyor işte. Hiç emin olamıyorsun..."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Belki de bir aile kavgası kopmuştur," diye bir yorum ileri sürdü komşulardan biri, umarsızca işi şakaya dökmeye çalışarak. "Nedeni bu muydu?"</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">Onlara anlatamazdı Tim. Anlamayacaklardı, çünkü anlamak istemeyeceklerdi. Öğrenmek istemeyeceklerdi. Onların güvenceye gereksinimi vardı. Bunu onların gözlerinden okuyabiliyordu. Acınası, insanın içine dokunan bir korku vardı bu gözlerde. Korkunç bir şeyler olduğunu sezinliyorlardı - ve korkuyorlardı. Onun yüzünü dikkatle inceliyor, ondan yardım bekliyorlardı. Rahatlatıcı sözler bekliyorlardı. Korkularım giderecek sözler.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Evet," dedi Tim ağır ağır. "Radyatör yüzünden oldu."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Ben de öyle tahmin etmiştim!" diyerek derin bir soluk aldı Foley. Orada bulunan herkes rahatlayıp derin bir soluk almıştı. Mırıltılar, titrek gülüşler duyuluyordu şimdi. Başlar sallanıyor, yüzler gülüyordu.</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">"Radyatörü tamir ettirmem gerekirdi," diye devam etti Tim. "Çok önceden baktırmam gerekirdi. Böylesine berbat bir hale gelmeden önce." Tim, çevresinde bir halka oluşturmuş kaygılı insanların yüzlerine bakıp sözlerini yineledi. "Radyatöre baktırmam gerekirdi. İş işten geçmeden önce."</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">&nbsp;</p>

  <p class="Textbody" style="margin-left:0;margin-right:0;text-indent:0;text-align:center;font-weight:bold;font-size:117%">*</p>

  <p class="Textbody" style="margin-left:0;margin-right:0;text-indent:37.795277px;text-align:justify;font-size:117%">&nbsp;</p>

  <p class="Textbody" style="margin-left:0;margin-right:0;text-indent:0;text-align:center">ÇEVİREN: NESRİN KASAP</p>

  <p class="Textbody" style="margin-left:0;margin-right:0;text-indent:0;text-align:center;font-size:117%">&nbsp;</p>
</body>
</html>
