<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1950</h2>
<p class="ara05"></p>
<p class="tarih">1 Ocak</p>
<p class="ara05"></p>
<p>Roma, ayakkabılarını boyatmak için Sıraya giren bir genç insanlar kalabalığı.</p>
<p>Sabah gezintisi. Güzel bir güneş. Ama nerede ’45-’46’nın izlenimleri? Beni o zamanlar esinlendiren birkaç şeye yeniden rastlayabildim, ama yeni bir şey yok.</p>
<p>Roma susuyor. Ne taşlar, ne de ağaçlar bir şey söylüyor bana artık. Bu şaşılası kış; açık, soğuk göğün altında <i>Leuko</i>‘nun alıç; ağaçları. Aynı hikâye. Acı bile, intihar bile hayatın, şaşkınlığın, gerilimin bir parçasıydı. Uzun dönemlerin sonunda hep intiharı düşündün. Kendini <i>bu duyguya bırakmıştın.</i> Zırhından soyunmuştun. Çocuktun.</p>
<p>İntihar düşüncesi hayata bir karşı çıkıştı. Ölmekle bu ölüm özleminden kurtulmuş olacaktın.</p>
<p class="ara05"></p>
<p class="tarih">2 Ocak</p>
<p class="ara05"></p>
<p>Uffici del Vicaro’dan geçerek geri geldim. Eski yüzler (kadınlar, erkekler, kendim). Bir şey olduğunu, her şey olup bittikten sonra anlarız. ’45-’46’da hayatının ne kadar dolu olduğunu şimdi anlıyorsun. O zamanlar yaşıyordun.</p>
<p>Tarih de öyle. Geçmişle ilgili, konuşmayla ilgili bir zevk. Kader, <i>kendini bırakmak</i> ve hayatı eksiksiz yaşamaktır. Ancak <i>bundan sonra</i> açık, anlamlı ve olumlu bir nitelik kazanır kader. Kader, bilmeden yaptığımız, kendimizi eline bıraktığımız şeydir. Bir anlamda <i>her</i> <i>şey</i> kaderdir: Hiçbir zaman ne yaptığımızı bilmeyiz. İçimizi belli belirsiz kemiren akılcı bir duygu vardır, işte bunu elimizden geldiğince geliştirmeliyiz. Bilincimizin dışında kalan şeyler kaderdir (bizden sonra gelenler bunu anlayacaklardır; bu bakımdan gelecek mantıksız değildir). Tarihten bir örnek: Robespierre’in erdemin siyasal bir örnek olması için gösterdiği çabanın, gerçekte, bilimsel ve tarihsel bir gelişme olduğunu biz biliyoruz; oysa Robespierre’e göre bu onun kaderiydi. Tabii, bizden sonraki kuşaklar Robespierre’in eserinde daha da derin bir anlam bulacaktır, o zaman tarihsel yorum da onun kaderinin bir parçası, onun kaderi olmuş <i>olacak</i> (yaşadığı yıllarda kendisinin habersiz olduğu bir sonuçtur bu).</p>
<p><i>Kader</i> ile boş <i>inançlar</i> arasındaki bağ: Birincisi, henüz anlaşamamış ve sezilmemiş içgüdüsel harekettir, ikincisi ise ne olduğu bilinen içgüdüsel harekettir. Birincisi diri olmanın, ikincisi ise ölü olmanın bir belirtisidir.</p>
<p class="ara05"></p>
<p class="tarih">3 Ocak</p>
<p class="ara05"></p>
<p>Kaderin nasıl bir doğrultuya yöneleceğinde bir kararsızlık yoktur. Belli bir girişimin (bazen ya da her zaman) iyi olduğunu, yaşadığımız günlere düzenli bir gelişme içinde bir bütünlük kazandırdığını, ama başlangıçta bunun bir tomurcuk olduğunu, kendi evrimini tamamlaması ve var olması gerektiğini söyleyebiliriz.</p>
<p class="ara05"></p>
<p class="tarih">4 Ocak</p>
<p class="ara05"></p>
<p>Roma’nın kötü yanının ne olduğunu şimdi anlıyorum. Kolay dostluklar, hayatı oluruna bırakmak, düşünmeden kazanıp yemek; oysa herkesin ölçüsü, beğenisi, isteği para kazanmaya bağlı.</p>
<p class="ara05"></p>
<p>Otuzlarında olduğun yıllar bile sana artık çocukluk, yeniyetmelik gibi görünüyor. O yıllarda edindiğin kültürü artık romanlarında kullanabilirsin. Olgunluk yaşın çocukluğunun bir parçası olarak göründüğü zaman, senin için bir içgüdü sorunu (‘roman yazma’) olabilir.</p>
<p>İnsan bir yaşantıyı özümleyip ona dışarıdan bakmayı başardı mı, o yaşantı çocuksu bir saflık kazanır. Büyük şiir <i>ironiktir.</i></p>
<p class="ara05"></p>
<p class="tarih">7 Ocak</p>
<p class="ara05"></p>
<p>Roma’da ‘Sandro Amca’ya değeri olan her şeyin -bütün umutların, hayata tat veren her şeyin, edebiyat eserlerinin, düşünce özgürlüğünün, iyi öğrenimin, vb.- korunması gerektiğini söyledin. Asıl sorun, bu olanağı sağlayacak tarihsel-siyasal yasaları bulmakta. Onun düşünüş tarzı, senin korunmasını gerekli gördüğün şeyleri kurtarabilir mi? Pek öyle görünmüyor. Vesaire, vesaire.</p>
<p class="ara05"></p>
<p class="tarih">9 Ocak</p>
<p class="ara05"></p>
<p>Doğal büyüye, ‘ilkel’ olan şeylere, bitkilerde, sularda, kayalarda, kırlık yerlerde yaşayan ruhların gerçekliğine karşı duyduğun aşırı tutku, bir çekingenlik, insan dünyasının ödev ve sorunlarından kaçma isteğinin bir belirtisidir.</p>
<p>Nesnelerin gerçekliğini kavramak için duyduğun bu efsane ihtiyacının yanı sıra, insanlara ve insanların tutkularına da aynı gözlerle bakabilme yürekliliğini göstermelisin. Ama güç, aykırı bir şeydir bu - doğanın değişmezliği, geniş yorum olanakları, sessizliği yoktur insanlarda. İnsanlar kendilerini zorla kabul ettirerek, kendilerini anlatarak karşımıza çıkarlar. Gerçi sen onları doğa içinde bir yere yerleştirerek, kaderlerine indirgeyerek en doğal anlarda yakalamaya, onlar böylece dondurmaya çalıştın. Ama gene de durmadan konuşuyor senin insanların - ruhlar dile geliyor, ortaya çıkıyor. Bu senin gerilimin. Ama bunu yaratmak acı veriyor sana, gerçek hayatta hiç karşılaşmak istemiyorsun onunla. Doğanın hareketsizliğini, sessizliği, ölümü arıyorsun. Bunlardan çeşitli anlamları olan, sonsuz, ele gelmeyen, ama tarihsel gerçekliğe çekicilik katan, ona anlam ve değer kazandıran efsaneler yaratıyorsun.</p>
<p class="ara05"></p>
<p class="tarih">10 Ocak</p>
<p class="ara05"></p>
<p>Yazgının mit, yabanıllık (‘Üzüm Bağı’ndaki duygu) olduğu ve bu yüzden -bir kez açıklandığında- eski biçimiyle var olursa boş inanç haline geldiği şeklindeki verimli görüş. Yazgı, bütün bir mitsel varoluşu. dramı olan şeydir. Meydana gelmiş ve henüz meydana geldiği bilinmeyen şeydir. Özgürlük gibi görünen, oysa şematik, kesin, önceden belirlenmiş olduğu ortaya çıkan şeydir. Yazgı, bağları ve gerekliliği - özgürlüğü çerçevesinde anlaşılmadan önce tarihsel olandır. İnsanlar söz konusu olduğunda, şiir hep yazgıları hedef alır - yazgılar üzerinde hareket eder, hatta onları anlar, açıklığa kavuşturur, onlardan öyküler kurar.</p>
<p class="ara05"></p>
<p>Ama sen (9 Ocak) açıklanmış insanlardan yola çıkıyor ve onları şiire dönüştürmek için yazgıya indirgiyorsun. Bu, miti söze dönüştüren sanatın tam tersi bir süreçmiş gibi görünüyor. Ama öyle değil. Bu geçiş sürecinde çaba gösteriyor insan. Onu tartışıyor. Biçime, masala eğilim göstermekle, <i>doğal biçime, </i>özerk organizmaya eğilim gösteriyor, dolayısıyla akıl yoluyla anlamayı temel alarak mityazgı örgüsünü yeniden kuruyor. <i>Yaşamı yeniden kurmak</i> isterken, doğal biçimlere başvuruyor, bir başka deyişle mitsel burgaca, doğanın, yaşamın tükenmez biçimde şaşırttığı gibi şaşırtan biçimlere yeniden dalıyor.</p>
<p class="ara05"></p>
<p class="tarih">14 Ocak</p>
<p class="ara05"></p>
<p>Yaptıklarıma, eserlerime karşı bir tiksinti duyuyorum. Bozulan sağlığımın, fizik çöküntümün sonucu olan bir duygu. Çizginin aşağı doğru inmesi. Ya hayatın, aşkların? Onlar nerede? Belli ölçüde bir iyimserliğim var hâlâ: Hayatı suçlamıyorum, dünyayı güzel ve sevilmeye değer buluyorum. Ama batmaktayım. Yapacağımı yaptım. Olabilir mi? İstek, özlem, bir şeyi almak, yapmak yeni bir şeye sarılmak dürtüsü. Yeniden başarabilir miyim?</p>
<p>(Bütün bunlar <i>Tepelerdeki Şeytan</i> ile ilgili bir sürü olumsuz eleştiri çıkması yüzünden.)</p>
<p class="ara05"></p>
<p>Yeniden D. kardeşleri<sup><a id="not87" href="../Text/Section0002.xhtml#n87">[87]</a></sup> düşünürken, soytarılık etme konusunda büyük bir firsat kaçırdığımı anlıyorum. Geriye baktıkça, Roma daha da renkleniyor gözümde.</p>
<p class="ara05"></p>
<p class="tarih">17 Ocak</p>
<p class="ara05"></p>
<p><i>Yazgının boş inanç</i> ile ilişkisi. <i>Yazgı Poetikası</i>’ndan sonra ben yazgıyım, insan yaşamının gerçek mitselliğiyim; boş inanç, bilinen mitsellik, sahte demek ki. Mitsel bir iniş çıkışa, rasyonel bilgi yoluyla çözülmesi olanaksız (bu onu mahvederdi) önceden belirlenebilen bir ritme sahip bir yaşam <i>yazgısal’</i>dır; öyle olmadığını bilerek kendini mitsel düzen olarak görmekte ısrar eden bir yaşam <i>boş</i> <i>inançlı’</i>dır ve rasyonalist yoldan anlaşılır. Ritmi, dönüşleri bilinçli, belirli bir amaca dönük olan bir yaşam.</p>
<p>Biz yazgıyı özgürlüğe (ve doğayı nedenselliğe) dönüştürmek için dünyada varız.</p>
<p>(30 Ocak <i>düzeltilmiş oluyor).</i></p>
<p class="ara05"></p>
<p>10 Ocak’ın II. paragrafına dönersek.</p>
<p>Şiir yinelemedir. Neşeli bir havayla Calvino gelip söyledi bunu bana. O halk sanatını, çocukları, vb. düşünüyordu. Benim için, mitsel bir yapının kutlanması anlamında yinelemedir şiir. Doğadan gelen esinin, sanatı doğanın biçimlerine ve dizilerine göre biçimlendirmenin gerçekliği buradadır. Bunlar yinelemeli bir yapı gösterir (tek tek öğelerin deseninden -yapraklar, organlar, mineral damarlar- öğelerin sonsuzcasına yinelendiği gerçeğine uzanan bir zincir içinde). Öyleyse <i>doğaya</i> (mekaniklik) <i>onu mitsel biçimde</i> (ritimler, dönüşler, yazgılar) <i>taklit ederek üstün geliriz.</i> Ama her kuşak, doğa hakkında neler bildiğini göz önünde bulundurmak ve onu bu bilginin ele veremeyeceği mitsel yapılarla aşmak zorundadır. (Eski sanatın bilmediği evrimsel öğe; bu yüzden eski sanatın görevi daha kolaydı, akla dayalı kavramları değişmez olduğundan, çok önceden bildiği mitsel yapıları kullanıyordu.)</p>
<p class="ara05"></p>
<p class="tarih">30 Ocak</p>
<p class="ara05"></p>
<p>Boş inançlı bir insan, tarihin eskittiği, artık geçerli saymama olanağına sahip olduğumuz bir efsaneye <i>inanmaya</i> devam eden insandır. 17 Ocak’ı düzeltiyorsun. Artık inanmadığı bir efsanenin sözcülüğünü eden bir insan ise, ikiyüzlü, gerici bir insandır. Boş inançlı kimse bağnaz olabilir, gerici ise köpeksidir. Şüpheci hiçbir efsaneye inanmayan insandır. Kaderci, kendi içinde inandığı gerçek bir efsane olduğunun farkına varan kimsedir; böyle bir insan özgür değildir.</p>
<p>Her bakımdan özgür bir karakter yaratmak imkânsızdir. Kendi hayatının (önüne geçilmez) iniş çıkışları onun kaderi olacaktır.</p>
<p>Bir gün daha da ileri gidip özgürlüğün bile bir efsane olduğunu düşünebilecek miyiz? Yani özgürlüğe alınyazımız olarak karşımıza çıktığı açıdan bakabilecek miyiz?</p>
<p class="ara05"></p>
<p class="tarih">1 Şubat</p>
<p class="ara05"></p>
<p>Sezgi miti-dini yaratır</p>
<p>irade tarihi-şiiri ya da kuramı yaratır.</p>
<p>Yanlışlar:</p>
<p class="p4">sezgiyle tarih yaratmak istemek </p>
<p class="p4">iradeyle mit yaratmak istemek.</p>
<p class="ara05"></p>
<p>İrade mitleri işler ve onları tarihe dönüştürür. Özgürlük haline gelen yazgılar.</p>
<p class="ara05"></p>
<p class="tarih">9 Şubat</p>
<p class="ara05"></p>
<p>Sonuç. Bir sanat eserinin konusu bir gerçek, bir kavram, bir belge, vb. olamaz, yalnız efsane olabilir bu. Doğrudan doğruya efsaneden şiire, kuram ya da eylemin aracılığı olmadan.</p>
<p class="ara05"></p>
<p class="tarih">15 Şubat</p>
<p class="ara05"></p>
<p>‘P. iyi bir dost değil’... Her yerde birtakım dolaplar. Karanlık hesaplar, belki de kendine en yakın saydığın kimselerin konuşma konusu olacak şeyler.</p>
<p class="ara05"></p>
<p>Tarihsel hayat dinden değil, efsaneden çıkıp gelişmiştir. Efsane, tarih-öncesi; din, tarih-üstü.</p>
<p class="ara05"></p>
<p>Eğlentilerden, şenliklerden, toplantılardan söz ediyorlar... Yakın arkadaşların, kadınlı erkekli, iyi, sevimli insanlar. Gitme isteği bile duymuyorsun. Kafanı başka şeyler kurcalıyor.</p>
<p class="ara05"></p>
<p>Ne küçük şey hayatları, zevkleri, işleri şu kızların. Böyle düşünüyordur ana-babaları, işleri bu. Dışarıdan bakınca, zengin birer giz gibi görünürlerdi sana. Şimdi bayağı ev süslerinden başka bir şey değiller.</p>
<p class="ara05"></p>
<p>Hep akıl yürütüyorsun: <i>tanınmadan önceki şeyler, tanındıktan sonraki şeyler...</i> Senin için sorun hep bu: usa vurmak, tanımak, tarih yapmak.</p>
<p>Bu arada, olan fakat henüz <i>anlanmayan</i> her şeyi -manzaraları, garip olaylar, ruhsal rahatsızlıkları, hayatın inişli çıkışlı akışını, kaderi- dağdaki incir ağacının altındaki kan imgesine indirgedin.</p>
<p>(Senin için, bu imgelerde şiir varsa, her şeyi <i>açıklayan</i> bir öğretiyi tanımakla şiir yazma olanağının ortadan kalkacağı açıkça ortaya çıkmış oluyor.)</p>
<p>Tabii, çözülmemiş sorunu ortaya koymak yetmez - şiir o sorunu olduğu gibi koymak, onun gizini, ‘ilkel’ niteliğini duyurmaktır. Ama bu durumda, şiir yazmada <i>bilme</i> çabası nerededir?</p>
<p class="ara05"></p>
<p class="tarih">18 Şubat</p>
<p class="ara05"></p>
<p>Kültür çağdaş ve belgesel olanla, <i>gerçek olanla</i> başlamalı; böyle bir şey olabilirse, klasiklerin düzeyine yükselmelidir.</p>
<p>Hümanist tutumun yanlışı işe klasiklerle başlamaktır. Bu bizi gerçek olmayan şeylere, süslü sözlere alıştırır ve sonunda klasik kültürü köpeksi bir gözle yermemize yol açar. Çünkü karşılığını ödemediğimiz (söz konusu dönemleri çağdaş açıdan görmediğimiz için), değerini anlamadığımız bir şey olmuştur bizim için kültür.</p>
<p class="ara05"></p>
<p class="tarih">26 Şubat</p>
<p class="ara05"></p>
<p>Toscana’ya ve Emilia’ya yolculuk. Şiir ve halk kültürü ile ilgili yazımı düşündüm; özellikle köy dünyası ile kültür arasındaki bağlantıyı, sanatın doğal köklerini düşündüm. Floransa’da (Rovezzano) ve Val Pesa’da, Elsa’da (Siena) insan bu toprakların neden sanat yarattığını <i>hissediyor.</i> Kırlar bayırlar Floransa’nın ve Siena’nın <i>inceliğini</i> dile getiriyorlar. Ama bir uygarlığın kırları bayırlarıyla bağları koptu mu, kültürünün kökü, kaynağı ne olacak? Bitkilerin, madenlerin, mevsim değişmelerinin sanat üzerindeki sürekli etkisinden yoksun mu kalacağız? Öyle görünüyor.</p>
<p class="ara05"></p>
<p class="tarih">27    Şubat</p>
<p class="ara05"></p>
<p>Gene S. Asciutto’yu gördüm, sert, suskun, yorgun. Kırlara, bayırlara nasıl gittiğini, yağmurda nasıl kınkanatların ardına düştüğünü, bundan aldığı zevki anlattı; benim Toscana üstüne söylediğim heyecanlı, özentili sözleri dalgın dalgın dinledi. Hiç sesini çıkarmadı. Eskiden olsa utancımdan yerin dibine geçerdim. Neydi beni ayakta tutan? Yapmış olduğum iş, yapmakta olduğum iş.</p>
<p class="ara05"></p>
<p class="tarih">6 Mart    </p>
<p class="sag"><i>(Cervinia)</i></p>
<p class="ara05"></p>
<p>Sabahın beşi ya da altısı. Karlı dağların üzerinde iri iri titreyen sabah yıldızı. Orgazm, çarpıntı, uykusuzluk. C.<sup><a id="not88" href="../Text/Section0002.xhtml#n88">[88]</a></sup> sevimli ve uysaldı, ama gene de benden uzak ve kesin tavırlıydı. Bütün gün atan yüreğim hâlâ yatışmadı. (Üç gecedir nerdeyse hiç uyumadım. Durmadan konuşuyorum.) Tutku denen şey, sadece yürek çarpıntısı ve sinir zayıflığı değil mi?</p>
<p>‘34 ve ’39 yıllarında olduğumdan çok daha kötü durumdayım. O zamanlar çılgın gibiydim, ama <i>hasta</i> değildim.</p>
<p>Oysa bunların hepsi geçici bir dönüş noktası gibi geliyor bana. Hepsi. Ama o toplumda tanınmış bir insan. Ya bir yanlışlık, bir anlaşmazlık olduysa?</p>
<p>Peki ben? Eskiden olduğu gibi, ün, çarpıcılık, serüven gibi ‘gösterişli çevreler’in bu basit niteliklerini insan değerleri sanarak kendimi aldatmıyor muyum? Ya Amerika’nın hayatıma bu tatlı, benimle alay eder gibi, böyle insan değerleri biçiminde dönüşü? Doğru olabilir mi bu?</p>
<p class="ara05"></p>
<p class="tarih">9 Mart</p>
<p class="ara05"></p>
<p>Çarpıntı, titreme, bitmez tükenmez iç çekişler. Benim yaşımda da olabilir mi böyle şeyler. Yirmi yaşımda da başka türlü değildi. Gene de bir güven duygusu, (inanılmaz) dingin bir umut var içimde. Öyle iyi, öyle sakin, öyle sabırlı ki. O kadar bana göre ki. Hem de o beni aradı.</p>
<p>Ama neden cesaret edemedim pazartesi günü? Korktum mu? [.........].<sup><a id="not89" href="../Text/Section0002.xhtml#n89">[89]</a></sup> Korkunç bir adım bu.</p>
<p class="ara05"></p>
<p class="tarih">16 Mart</p>
<p class="ara05"></p>
<p>Korkunç bir adımdı, ama atıldı. Onun inanılmaz tatlılığı, umut veren sözleri, ‘Darling’ deyişleri, gülümseyişi, benimle birlikte olmanın sık sık yinelenen tadı. Cervinia’daki geceler, Torino’daki geceler. Bir çocuk o, şımarmamış bir çocuk. Gene de kendisi - korkunç. Yüreğimin derinliğinden: Bu kadarına layık değildim.</p>
<p class="ara05"></p>
<p class="tarih">20 Mart</p>
<p class="ara05"></p>
<p><i>“Kalbim hâlâ seninle.”</i> Üstün bir insanın astını küçümseyen sözleri. Neden bu kadar seviniyorum bu sözleri okuyunca? Bana bir bağışta bulunuyor; belli ki bağışta bulunan ben değilim. İnsan kendisini birine vermeden ona nasıl sahip olabilir? Her şey buna dayanıyor.</p>
<p>Bu akşam P. ile aramda geçen konuşmaya göre, ben sahip olunan biriyim, <i>çünkü</i> bir kadına ait olmak gibi ilginç bir rolü oynamaktan zevk alıyorum. Efendiliğimi bilip hakkımmış gibi telaşsızca bunun tadını çıkarmaya bakmalıyım. O zaman daha çok sevilirim. Ancak o zaman gerçekten sevilirim. Ama bundan daha çok hoşlanır mıyım? Ne zaman ben sahip olduysam, bundan hiçbir tat almadım (***, &nbsp; &nbsp; vb.). Aynı hikâye.</p>
<p>Öyleyse belli etmeden kendimi vermeliyim. Ama insan böyle hesaplı kitaplı şekilde sevişebilir mi?</p>
<p class="ara05"></p>
<p class="tarih">21 Mart</p>
<p class="ara05"></p>
<p>Belali bir gün. Uluslararası durum; İtalya’da gizli bir iç savaş tehlikesi; atom bombasının tepkilerinin nisanda ortaya çıkacağı gibi söylentiler. Her şey onu benden ayıracakmış, Amerika’ya gönderecekmiş, Roma’ya giden yollar kesilecekmiş, bu ilişkiyi yok edecekmiş gibi görünüyor.</p>
<p><i>Daha önce</i> bu kadar acı çekiyor muydum? Evet, o zaman çektiğim acının nedeni ölüm korkusuydu. Şimdi onu yitirmekten korkuyorum. Her zaman insana acı çektiren bir şey vardır. Boyun eğ buna. Stoacılık, <i>budur</i> önemli olan. Si fractus illabatur orbis...<sup><a id="not90" href="../Text/Section0002.xhtml#n90">[90]</a></sup></p>
<p class="ara05"></p>
<p class="tarih">22 Mart</p>
<p class="ara05"></p>
<p>Hiç. Hiçbir şey yazmadı. Ölmüş gibi.</p>
<p>Bu olağan bir şeymiş gibi yaşamaya alıştırmalıyım kendimi.</p>
<p class="ara05"></p>
<p>Ona söylemediğim ne kadar çok şey var. Onu yitirme korkusu artık bir ‘sahip olma’ özlemi değil, bunları ona bir daha hiç söyleyememe korkusu. Bunların ne olabileceğini bilmiyorum, ama onun yanında olsaydım, bu sözlerin bir sağanak gibi boşanacağını biliyorum. Bir yaratma durumudur bu, Tanrım, ne olur onu yeniden bulayım.</p>
<p class="ara05"></p>
<p class="tarih">23 Mart</p>
<p class="ara05"></p>
<p>Gerçekten tek büyük olumlamadır aşk; <i>olmak, biri sayılmak</i> ve ölüm er geç gelecekse, yiğitçe, alkışlar arasında ölmek; kısaca, <i>bir anı olarak kalmak</i> dürtüsü. Oysa ölmek, kaybolup gitmek isteğim hâlâ onunla ilgili: o öyle baş döndürürcesine canlı ki belki de varlığım onun varlığıyla karışabilse, eskisinden daha çok anlamı olurdu yaşamanın.</p>
<p class="ara05"></p>
<p class="tarih">25 Mart</p>
<p class="ara05"></p>
<p><i>Bir</i> kadının aşkından değil; aşk -herhangi bir aşk- bizi olanca çıplaklığımız, mutsuzluğumuz, incinebilirliğimiz, hiçliğimiz içinde gösterdiği için de öldürür kendini insan.</p>
<p class="ara05"></p>
<p class="tarih">26 Mart</p>
<p class="sag">(sabah)</p>
<p class="ara05"></p>
<p>Milano’ya hareket etmeden önce.</p>
<p>Hiç. Hâlâ bir şey yok. Buna nasıl alışacağım. Artık yollarda, tek başıma, ne güzel İngilizce konuşuyorum.</p>
<p class="ara05"></p>
<p class="tarih">27 Mart</p>
<p class="sag">(akşam)</p>
<p class="ara05"></p>
<p>Hiç. Bir kömür var bağrımda, küllerin altında kor ateş. Ah, C.! Niçin? Niçin?</p>
<p class="ara05"></p>
<p class="tarih">28 Mart</p>
<p class="ara05"></p>
<p>Güzel. Yazmış. Şehirlerarası konuştum onunla. Hemen istemiyor beni. Olsun, iyi böyle olması. Çalış.</p>
<p class="ara05"></p>
<p class="tarih">20 Nisan    </p>
<p class="sag">(<i>Roma’dan sonra)</i></p>
<p class="ara05"></p>
<p>Belki de şu anda uçağı Atlas Okyanusu’nun üzerindedir. İki ay. Nasıl bekleyeceğim bu kadar? Neyi bekleyeceğim sonra? Herkes -Lalla, Nat., Doris, vb.- bu işin yürümeyeceğini, bizim ayrı insanlar olduğumuzu, bundan bir şey çıkmayacağını söylüyor. “Ne istiyorsun?” Seni istiyorum, seni, ölünceye kadar. Bu yeter mi?</p>
<p class="ara05"></p>
<p class="tarih">26 Nisan</p>
<p class="ara05"></p>
<p>Kuşkusuz, onda yalnız onu değil, bütün geçmişimi, bilinçaltı hazırlığımı - Amerika’yı, çilekeş ölçülülüğümü, önemsiz şeyler karşısındaki hoşgörüsüzlüğümü, eserlerimi buluyorum ben. O, en yalın anlamıyla, şiir benim için. Bunu hissetmemiş olabilir mi?</p>
<p>Garip, önümden geçen bütün bu kadınlar, I., L., R., L. ve farkında olmadan, V. ve D. Hepsi içimde kutsal bir gizin varlığını biliyor ya da seziyor ve bunu hayranlıkla karşılıyor.</p>
<p>Durumu bilenlerin hepsi, onun bana hayranlık duyduğunu, beni sandığımdan da çok düşündüğünü söylüyor. Hepsi de yanılıyor olabilirler mi? Kadın onlar.</p>
<p class="ara05"></p>
<p class="tarih">27 Nisan</p>
<p class="ara05"></p>
<p>Şimdi de, her şey birden olmaya başladı. Gerçekten de, kimde varsa, ona verilecek. Ama sahip olan istemiyor. Eski hikâye.</p>
<p class="ara05"></p>
<p class="tarih">8 Mayıs</p>
<p class="ara05"></p>
<p>Acının düzenli vuruşları başladı. Her akşam hava kararırken, yüreğim gece oluncaya kadar sıkılıyor.</p>
<p class="ara05"></p>
<p class="tarih">10 Mayıs</p>
<p class="ara05"></p>
<p>Yavaş yavaş kendimi alıştırıyorum bu düşünceye; öyle ki, gelse bile burada değilmiş gibi olacak. “Seni hiç unutmayacağım,” diyor - insanın bırakıp gitmek istediği birine söylediği gibi.</p>
<p>Peki ama, bir yük olmaya başlayan, beni sıkan, istemediğim kadınlara karşı ben nasıl davranmıştım? Tıpkı böyle.</p>
<p>Eylem -eylem- bir öç alma olmamalı. Dingin, bezgin bir vazgeçme, bir hesap görme, özel, ritimli bir davranış olmalı. Orkestra şefinin değneğinin son inişi.</p>
<p class="ara05"></p>
<p class="tarih">12 Mayıs</p>
<p class="ara05"></p>
<p>Yeni bir film hikâyesi yazdım: <i>Buruk</i> <i>Aşk</i>. Bunun da sonu bir önceki gibi olacak, daha iyi bir sonuç sağlasa bile, onu benden biraz uzaklaştırmaktan başka ne yapabilir?</p>
<p class="ara05"></p>
<p class="tarih">13 Mayıs</p>
<p class="ara05"></p>
<p>Aslında, bu olağanüstü aşkı uçup giderken yakalamadım mı, bu aklımın köşesinden bile geçmeyen büyüleyici şeyin üzerine bendeki o eski düşünceye dönmek için atılmadım mı? Bendeki o eski kışkırtıya dönmek için bunu bir bahane yapmadım mı... ? Aşk ve Ölüm - atadan kalma örnek bu işte.</p>
<p class="ara05"></p>
<p class="tarih">16 Mayıs</p>
<p class="ara05"></p>
<p>Artık sabahı da kaplıyor acı.</p>
<p class="ara05"></p>
<p class="tarih">27 Mayıs</p>
<p class="ara05"></p>
<p>’48-’49’daki mutluluğumun hesabı görüldü. Bu soylu mutluluğun gerisinde şu vardı: Güçsüzlüğüm ve hiçbir şeye bağlanmayışım. Şimdi, kendime göre, girdabın içine girdim: güçsüzlüğümü seyrediyor, onu iliklerimde hissediyorum, beni ezen siyasal sorumluluğu yükleniyorum. Bunun bir tek çözümü var: intihar.</p>
<p class="ara05"></p>
<p>İkilem. Her şeyi onun <i>mutluluğu</i> için yapan tam bir dost mu olmalıyım, yoksa cin çarpmışçasına öfkemden kurtulmalı mıyım? Boş bir soru -bütün geçmişim, kaderim belirlemiş ne olacağımı: Ruhumu şeytana satmış, ama bundan bir şey elde edememiş bir dost olacağım kendime- belki de cesaretim olacak. Cesaret. Her şey onu zamanında bulmaya bağlı -ona zararım dokunmayacak bir anda- ama bunu bilmeli o, bunu bilmeli. Bundan vazgeçebilir mi insan?</p>
<p class="ara05"></p>
<p>Tabii, ben onun hakkında onun benim hakkımda bildiğinden daha çok şey biliyorum.</p>
<p class="ara05"></p>
<p class="tarih">30 Mayıs</p>
<p class="ara05"></p>
<p>Stoacılıktan çok uzak bütün bu yakınmalar. </p>
<p class="ara05"></p>
<p>Bundan ne çıkar?</p>
<p class="ara05"></p>
<p class="tarih">22 Haziran</p>
<p class="ara05"></p>
<p>Yarın sabah Roma’ya hareket ediyorum.<sup><a id="not91" href="../Text/Section0002.xhtml#n91">[91]</a></sup> Daha kaç kez söyleyeceğim bu sözleri?</p>
<p>Sevinilecek bir şey bu. Kuşkusuz. Ama bu tadı daha kaç kez tadacağım acaba? Ya sonra?</p>
<p>Bu yolculuk benim en büyük zaferim olacağa benziyor. Seçkin bir çevrenin ödülü, D. benimle konuşacak - acılık olmadan bütün tatlılıklar. Ya sonra? Sonra?</p>
<p>Gittiğinden beri iki ay geçtiğini biliyor musun? Ve her an dönebileceğini?</p>
<p class="ara05"></p>
<p class="tarih">14 Temmuz</p>
<p class="ara05"></p>
<p>Bir süre önce Roma’dan döndüm. Roma’da, tanrılaşma. Bundan ne çıkar?</p>
<p>İşte böyle. Her şey çöküyor. Son mutluluğu D.’ye borçluyum, ona değil.</p>
<p>Stoacılık intihardır. İnsanlar gene cephelerde ölmeye başladı. Bir gün, barış içinde, mutlu bir dünya kurulursa, bütün bu olanlar için acaba ne düşünür o dünyanın insanları? Bizim yamyamlar, Aztek kurbanları, büyücü yargılamaları hakkında düşündüklerimizi belki de.</p>
<p class="ara05"></p>
<p>All is the same </p>
<p>Time has gone by.</p>
<p>Some day you came,</p>
<p>Some day you’ll die</p>
<p>Someone has died </p>
<p>Long time ago.</p>
<p class="ara05"></p>
<p>[Her şey aynı. </p>
<p>Zaman geçti. </p>
<p>Bir gün geldin,</p>
<p>Bir gün öleceksin.</p>
<p>Biri ölmüş.</p>
<p>Çok eskiden.)</p>
<p class="ara05"></p>
<p class="tarih">20 Temmuz</p>
<p class="ara05"></p>
<p>Bu işe güzel bir son bulamıyorum bir türlü. Nasıl çekiyor beni hâlâ.</p>
<p class="ara05"></p>
<p class="tarih">13    Ağustos</p>
<p class="ara05"></p>
<p>Bu bambaşka bir şey. Bu o, o - denizden gelen.</p>
<p class="ara05"></p>
<p class="tarih">14    Ağustos</p>
<p class="ara05"></p>
<p>O da aynı şekilde bitiyor. O da. Güzel. O denizin dalgaları bunlar.</p>
<p class="ara05"></p>
<p class="tarih">16 Ağustos</p>
<p class="ara05"></p>
<p>Sevgilim, belki de hepsinin içinde en gerçek sevgilimsin sen. Ama bunu sana söyleyecek, anlatmaya çalışacak vaktim yok artık, hem sonra, olsa bile, gene o sınav -o sınav- ve başarısızlık olacaktı sonunda.</p>
<p>Bugün anlıyorum ki ‘28’den bu yana, hep bu karaltının -kimilerinin kompleks dediği bu gölgenin- altında yaşamışım. Oysa bunun çok daha yalın bir şey olduğu söylenebilir.</p>
<p>Ve ilkbaharsın sen, ince, inanılmayacak kadar tatlı ve kıvrak ilkbahar, yumuşak, serin -topraksı ve iyi- bir tanıdığımın söyleyeceği gibi, “Po’nun en güzel vadisinden bir çiçek.”</p>
<p>Ama sen bile bir bahanesin. Asıl suç, kendiminkinin dışında, ‘gizli gülüşüyle acı veren tedirginlik’te.</p>
<p class="ara05"></p>
<p>Neden ölmeli? Hiç böylesine diri, böylesine <i>genç</i> olmadım hayatımda.</p>
<p class="ara05"></p>
<p>Geride kalana, geçmişe bir şey eklenemez. Hep yeniden başlanır.</p>
<p class="ara05"></p>
<p>Çivi çiviyi söker. Ama bir çarmıh yapılır dört çividen.</p>
<p class="ara05"></p>
<p>Yapacağımı yaptım şu dünyada, elimden geldiğince. Çalıştım, şiir verdim insanlara, pek çoklarının acılarını paylaştım.</p>
<p class="ara05"></p>
<p class="tarih">17 Ağustos</p>
<p class="ara05"></p>
<p>Sıkılgan katillerdir intihar edenler. Sadizm yerine mazoşizm.</p>
<p class="ara05"></p>
<p>İki ay hapisten sonra tıraş olurken duyduğum haz - kendi başıma bir otel odasında, aynanın karşısında; dışarıda deniz vardı.</p>
<p>Şu daha sonra ermeyen yıl içinde ilk olarak kendimle hesaplaşıyorum.</p>
<p>Demek, yaptığım işte kralım.</p>
<p>On yıl içinde her şeyi gerçekleştirdim. Eski günlerin çekingenliklerini düşünürsem...</p>
<p>Hayatımda çok daha umutsuzum, eskisinden çok daha şaşkınım. Ne biriktirdim? Hiç. Yıllarca boş verdim eksik yanlarıma, onlar yokmuşçasına yaşadım. Katlanmasını bildim. Yiğitlik miydi bu? Hayır, gerçek bir çaba göstermedim. Sonra, ‘acı veren tedirginlik’lerle karşılaşınca da, hemen bataklığa saplandım. Marttan beri uğraşıyordum. Adların önemi yok. Nasılsa yolumun üstüne çıkan adlar bunlar; onlar olmasaydı, başkaları olacaktı. Önemli olan, en büyük zaferimin ne olacağını artık bilmem - et ve kan gerektiren, hayatın kendisini gerektiren bir zafer bu.</p>
<p>On beş yıllık başarısızlığın benden esirgediği şeyin dışında, istediğim hiçbir şey yok yeryüzünde.</p>
<p>Bitmeyen, bitirmeyeceğim yılın bilançosu bu.</p>
<p class="ara05"></p>
<p>Sokakta insanların bu kaynaşmadan habersizce omzuna çarpıp geçmelerine neden şaşıyorsun, sen kendin, yanından geçen nice insanın acılarının, içlerini kemiren kurdun ne olduğunu bilmez, buna aldırmazken?</p>
<p class="ara05"></p>
<p class="tarih">18 Ağustos</p>
<p class="ara05"></p>
<p>Gizlice en çok korkulan şey hep gerçekleşir sonunda. </p>
<p>Yazıyorum: Ey, Sen, acı. Peki sonra?</p>
<p class="ara05"></p>
<p>Bütün gerekli olan, biraz cesaret.</p>
<p class="ara05"></p>
<p>Acı ne kadar ortaya çıkar ve kesinleşirse, yaşama içgüdüsü o kadar ağır basıyor ve intihar düşüncesi zayıflıyor.</p>
<p class="ara05"></p>
<p>Kolay sanmıştım ilk düşündüğümde. Zayıf kadınlar yapmıştı bu işi. Alçakgönüllülük istiyor, kendini beğenmişlik değil.</p>
<p class="ara05"></p>
<p>Tiksiniyorum bütün bunlardan.</p>
<p>Sözler değil. Eylem. Artık yazmayacağım.</p>
<p class="orta">—</p>
</body>
</html>