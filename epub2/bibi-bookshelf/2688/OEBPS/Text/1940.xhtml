<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1940</h2>
<p class="ara05"></p>
<p class="tarih">1 Ocak</p>
<p class="ara05"></p>
<p>Fazla bir şey yapmadığım bir yıl. Üç eser: ‘İki Mevsim’, <i>Senin Köylerin</i> ve ‘Arabacı.’</p>
<p>İki hikâye geçmişle ilgili şeyler; içten duyduğum bir isteği yerine getirdikleri ve karar verdiğim zaman bir üslup bulup bunu sürdürebildiğimi göstermeleri bakımından belki bir değerleri var, ama hepsi bu kadar. Küçük şiir önemli bir şey değil, ama gelecek için umut verici. Bu konuda enine boyuna düşündükten ve şimdiki anlatı havasından kurtulduktan sonra yenilenmiş bir hevesle bu şiire döneceğimi umuyorum.</p>
<p>Düşüncelerime gelince, gerçi bu sayfalarda ayrıntılı olarak açıklamadım düşüncelerimi, ama oldukça değişik, olgun ve bereketli bir hasat elde ettim; üstelik bunları büyük bir canlılıkla kullanacak durumda hissediyorum kendimi; ’39 yılı sona ererken yepyeni özlemlerle doluyum ve artık tetikte avını bekleyen bir kedi gibi kendime güveniyorum. Düşünsel bakımdan da bir kedinin çevikliğine ve denetimli gücüne sahibim.</p>
<p>Artık sayıklamıyorum. Sanatım için yaşayarak kafa dirliğine kavuştum. Öte yandan, ölümden korkar oldum, bedenimin bana bir oyun oynamasından ödüm kopuyor.</p>
<p>Kendimi belli bir düzene soktuğum için özsaygıyla yaşadığım ilk yıl oldu bu.</p>
<p class="ara05"></p>
<p>Dante (Yeni Üslup), Stendhal<sup><a id="not58" href="../Text/Section0002.xhtml#n58">[58]</a></sup> ve Baudelaire gibi sanatçılar <i>üsluplaştırılmış durumlar</i> yaratırlar: Hiçbir zaman güzel sözlerin tuzağına düşmezler, çünkü cümlelerin durumları yarattığını bilirler. Bu yazarlar, yazdıkları zaman ipin ucunu hiç kaçırmazlar, çünkü onlar için bir sayfayı doldurmak demek, kapalı bir çemberin içinde, hayattan bambaşka yasalar olan bir alanda oluşan soyut bir durum yaratmak demektir. Öte yandan, bu yazarların karşıtları (Petrarca, Tolstoy, Verlaine) her zaman sanatla hayatı karıştırmak tehlikesiyle karşı karşıyadırlar, sanatlarında yanlışlar yaptıkları zaman, bu öbürleri gibi kalıplaşmış durumlar yaratmada değil, güzel ya da savruk cümleler kurmada kendini gösterir. Bu yazarların sanatı gündelik hayatlarının bir uzantısı olmak eğilimindedir (Petrarca - hümanist; Tolstoy - ermiş; Verlaine - lanetlenmiş şair); gündelik hayatlarında hemen her zaman başarılı insanlardır bu tür yazarlar. (Sanatlarında ise varoluşsal nedenler yüzünden hoşnutsuzluk duydukları olur. Bk. 26 Kasım ‘39, II. paragraf.) Birinci gruptaki insanlar, tersine, dünya işlerinde başarısız olmalarına rağmen (kimi ölçüsüz insanların yığınların gözüne girmek için yaptıkları gibi) bundan yakınmazlar; yaratacakları eserlerin yapısına uyabildiği ölçüde o eserlerde belirmesine izin verdikleri başka bir dünya kurarlar. Önemli eserlerin büyük yazarları kendi taşan duygularını boşaltmak için bir sayfa bile yazmayıp, esere başlamadan bunun üzerinde uzun uzun düşünüp ona biçim verirler.</p>
<p>Bunlar büyük sanat kuramcılarıdır -onlar durmadan düşündüren sorun budur-, öbür yazarlarsa soluk alır gibi, türkü söyler gibi, yaşar gibi yazarlar. Ben büyük yalnızları, hayatta kendi belirli sanat, ahlak ve siyaset anlayışlarının gerçekleşmesinden başka bir şey istemeyen çilekeşleri tutuyorum. Geri kalanların hepsi <i>yaşantı</i> peşindedirler; bunların eserleri de bu yaşantıları yansıtan günlüklerden başka bir şey değildir.</p>
<p>Flaubert, <i>benim</i> sanatçılarımın istem dışı karikatürüdür (17 Şubat ‘38’deki değerlendirmene bak - orada şu görülüyor: sanat onun için kapalı, özerk, zekâ yoluyla kurulan bir çember olsa da, sanata insanın ahlaki bütünlüğü girmiyor ve yalnızca güzel tümce hayaletleri birbirini izliyor.)</p>
<p class="ara05"></p>
<p>[.......]<sup><a id="not59" href="../Text/Section0002.xhtml#n59">[59]</a></sup></p>
<p>Belki de <i>üsluplaştırılmış durumlar</i> senin <i>imge-anlatılır</i> dediğin şeydir; bir başka deyişle imgelerin, gerçekliğin somut betimlenmesi olarak değil de ‘başlarına bir şeylerin geldiği düşsel simgeler’ olarak, anlatının <i>kişileri</i> olarak sunulmasıdır.</p>
<p class="ara05"></p>
<p class="tarih">13 Ocak</p>
<p class="ara05"></p>
<p>Bir çeşit insan vardır ki, hayattan bir şey beklememeye alışmıştır; ne yaptığı bir iş. ne de çektiği acı için bir karşılık umar. Ne olursa olsun, hiç kimseden, hatta yardım ettiklerinden bile bir şey beklemez. Dolayısıyla, ancak dilediği zaman başkalarına yardım eder. Tıpkı benim gibi. (Bk. 20 Şubat ’38, IV. paragraf ve 13 Ekim ’38, II. paragraf).</p>
<p class="ara05"></p>
<p class="tarih">8 ya da 9 Ocak</p>
<p class="ara05"></p>
<p>Siyasetle ilgilenmeyişinin kamu liberalizme (siyasal hayatı yok sayma olanağına) inanarak bunu zorbalıkla uygulamak istemen. Ancak baskı dönemlerinde siyasal hayatın farkına varıyor ve heyecanlanarak siyasetle ilgilenmeden yaşayabileceğin özgür koşulları gerçekleştirme umuduyla kendi liberalizmine ters düşüyorsun.</p>
<p class="ara05"></p>
<p class="tarih">11 Ocak</p>

<p>On üçüncü yüzyıldan on altıncı. yüzyıla kadar İtalyan şiiri soylular dünyasıyla ilgilidir; yüreğin soyluluğu kavramıyla başlar (yeni üslup), töre ve moda soyluluğuna hayranlık&nbsp;duyar (Boccaccio), şövalyelik ruhunu yeniden yaratır&nbsp;(Boiardo), alaycılığa ve kuramcılığa kapılır (Ariosto ve&nbsp;Castiglione). Son bulurken de Shakespeare'e özgü nüktelere ve neoklasik çağın (<i>grand siécle</i>) üstün beğenisine&nbsp;yer verir, sonra birtakım romantiklerde (Stendhal, Baudelaire) geçmişe özlem ve yaşama düzeyi olarak yeniden&nbsp;belirir. Burada belki de 1 Ocak, II. paragrafla bazı bağlantılar var. İdeal bir tutum olarak <i>şövalye davranışı</i> estetik ideal olarak <i>üslupçu durum</i>’a denk düşüyor olsa gerek. Bu damarın 2 Ekim 1936’da ortaya çıkması şaşırtıcı;&nbsp;orada II şeklindeki iki çizgi 1 Ocak’ı haber veriyor.</p>

<p class="ara05"></p>
<p>Edebiyatta en verimli dönemler yoğun çalışan bir çevirmenler kuşağını izler (Latin edebiyatında Neoteroi topluluğu, Yeni Üslup Şairleri, Elizabeth Çağı yazarları, Romantik dönem üçlüsü, Rus romanı, Amerikan Yeni Gerçekçiliği). Yabancı severlik dendiğinde... Bk. 6 Temmuz ‘39, II. paragraf.</p>
<p>Tarihte günümüze yaklaştıkça, ayrı ayrı uygarlıkların daha sık birbirine karıştığını, bu karışımın tende ve kanda değil, kağıt üzerinde yer aldığını görürüz. İstilalar yerine çevirilerle karşı karşıyayız artık.</p>
<p class="ara05"></p>
<p class="tarih">21 Ocak</p>
<p class="ara05"></p>
<p>Önceleri, iktidar ideolojilere hizmet ederdi; şimdi, ideolojiler iktidara hizmet ediyor.</p>
<p class="ara05"></p>
<p>Parasız olan şeyler en pahalıya mal olan şeylerdir. Niçin? Bize karşılıksız olduklarını anlama çabasına mal olurlar da ondan.</p>
<p class="ara05"></p>
<p class="tarih">22 Ocak</p>
<p class="ara05"></p>
<p>(Bk. 27 Aralık ‘39). Bir düşteki görüntüler uyanıklık halindeki baskın bir yaşantıdan kaynaklanır - ve düşte bu yaşantıdan yoğun izler vardır. Söz konusu yaşantı bizde eriyerek bir kaleydoskopa dönüşür ve ‘tutku’ (‘düşten sonra iz bırakan <i>tutku’, </i>Dante) ile uyanıklık halinin uyaranlarını simgeler. Böylece bir düş aleminin geriye dönük zamansal manzarasıyla nasıl doğduğuna açıklık getirmiş oluyoruz - düş dediğimiz simgesel görüntünün dip yüzeyi olarak bıraktığımız yaşantı gerçekliği.</p>
<p>Ayrıca, düşün neden kurgulu bir anlatı gibi işlediği -bir başka deyişle, neden düşte, bir ayrıntının, ilk görünüşünde örtük olarak var olan ek bir önem kazandığı- anlaşılmış oluyor. Biz olacakları bilmiyoruz, ama düşteki ‘tutku’ ve uyanıklık halindeki izlenimler kütlesi biziz. Kısacası, bir hayalinin ilk öğesini, simgesel görüntüsünü değil, ikinci simgesel öğesini bilen (kendi içinde yaşayan) kişi -anlatıcı- gibi. Gözlerimizin önünden geçtikçe, bu hayal gelecek gelişmelerle, <i>tarihin bir anlam vererek yorumlayacağı ipuçlarıyla</i> dolu olarak doğacaktır.</p>
<p class="ara05"></p>
<p class="tarih">26 Ocak</p>
<p class="ara05"></p>
<p>Ölüm için hiçbir şey avuntu olamaz. Ölümün kaçınılmazlığı, değeri, atılan bu adımın önemi konusunda söylenen bütün sözler onun yalınlığını ve korkunçluğunu artırmaktan ve hükümlü bir insanın acı gülüşü gibi durumun ölçüsüzlüğünü kanıtlamaktan başka bir işe yaramaz.</p>
<p class="ara05"></p>
<p class="tarih">1 Şubat</p>
<p class="ara05"></p>
<p>Proust’a özgü bir şey: Kahven olmadığında, sinirlerin hayal kurmaya elvermeyecek kadar gergin oluyordu. Kendini buna alıştırıyordun (‘Çatılar Üzerinde Cennet’, ‘Manzara’ ve <i>Çadır’ın</i><sup><a id="not60" href="../Text/Section0002.xhtml#n60">[60]</a></sup> örgüsü). Şimdi kahve olduğunda, düş kurmak için gereken rahatlığı engelliyormuş gibi geliyor sana.</p>
<p>Öfke hiçbir zaman birdenbire gelmez. İnsanın ruhunda açtığı yarayla orada patlayacak gücü biriktiren uzun süren bir sıkıntıdan doğar. Öyleyse, <i>birdenbire öfkeyle parlamak içten ve hesapsız bir yaradılışın belirtisi değildir.</i> Tersine, elde olmadan beslenen bir hıncın, kıskanç ve içedönük bir yaradılışın belirtisidir.</p>
<p>Hiç öfkelenmeyen insandan sakın (22 Temmuz ’38, I. paragraf), çünkü insan ancak kendini denetlemediği zaman içtendir, (7 Aralık ’37, VI. paragraf) yollu öğüt şu anlama geliyor: Her insanın içinde belli bir kin biriktiğine göre, özellikle öfkeye kapılıp kendini ele vermeyen insanlara karşı uyanık ol. Sana gelince, içindeki kini gizlemenin bir zararı yok, ama öfkeye kapılarak kendini ele vermen doğru olmaz.</p>
<p class="ara05"></p>
<p class="tarih">9 Şubat</p>
<p class="ara05"></p>
<p>Genellikle, kendini esirgememe eğiliminde olan bir insan, hayatına başka türlü anlam vermesini bilmeyen bir insandır.</p>
<p class="ara05"></p>
<p>Hayranlığı meslek haline getirmek, ikiyüzlülüğün en mide bulandırıcı şeklidir.</p>

<p class="ara05"></p>
<p class="tarih">18 Şubat</p>
<p class="ara05"></p>

<p>Bir kere tek bir konuyla uğraşmanın heyecanı bitti mi, dağınık düşüncelere anlam verecek bir anadüşünce&nbsp;de bulunamaz. Kısacası, insanın aklı kendini, ağır basan&nbsp;bir havaya ne kadar kaptırırsa görüşünün kapsamı o ölçüde genişler ve zenginleşir.</p>
<p>Birçok şey bulabilmek için yalnız bir şey aramalı.</p>

<p class="ara05"></p>
<p class="tarih">19 Şubat</p>
<p class="ara05"></p>

<p>Şiirlerinin kişileri arasında <i>benzersiz</i> (yani gösterişli) meslekler biraz fazla yer tutuyor.</p>

<p class="ara05"></p>
<p class="tarih">21 Şubat</p>
<p class="ara05"></p>

<p>Hiçbir şey beklemediğimiz kimselere yüksekten bakmak, onlardan uzak durmak küçümser bir alaycılık ya da soylulara özgü bir umursamazlıkla davranmak kolaydır.&nbsp;Böylelerinin bizim için hiçbir önemi yoktur; sadece bir&nbsp;oyalanma, bir gösteriş bahanesidirler bizim için, (ısırmayan) hayvanlar gibi.</p>
<p><i>Kendini üstün görme</i> denir bu çeşit davranışa. Ama birinden bir şey istemek zorunda kaldığımız zaman, karşımızdaki insan istediğimizi bize vermeme hakkına sahip olduğu için, onunla eşit bile değil, ondan daha aşağı&nbsp;durumdayızdır.</p>
<p>En yetkin davranış tam bir kayıtsızlıktan doğar.</p>
<p>Bize kayıtsızca davranan bir kadını çılgınca sevmemiz belki de bu yüzdendir; böyle bir kadın “üslup”un, “yüksek tabaka çekiciliği”nin, aranan her şeyin temsilcisidir. İşte, elde etmek istediğin kadına <i>kendini hiçbir zaman bütün benliğinle vermemen</i> gerekliliği konusunda&nbsp;1937- 1938 yıllarındaki sonu gelmeyen düşüncelerin karşılığı - özellikle 16 Kasım ’37, II. paragraftaki düşüncelerinin.</p>



<p class="ara05"></p>
<p class="tarih">22 Şubat</p>
<p class="ara05"></p>
<p>Bu günlüğün ilginç yanı, belki de iç hayatının ana eğilimlerini gösteren önceden bilinmedik düşüncelerin bolluğunu ve esinlenme dönemlerini bir araya getirmesidir. Zaman zaman ne düşündüğünü anlamaya çalışıyorsun ve ancak iş işten geçtikten sonra o andaki düşüncelerinle önceki düşüncelerin arasında bir bağlantı kurmaya kalkışıyorsun.</p>
<p>Bu sayfaların özgünlüğü, yapının kendi kendine kurulmasını ve <i>nesnel olarak</i> karşına çıkmasını beklemende.</p>
<p>Düşüncelerindeki bu sıralanışın kendiliklerinden sağlam yapılı bir eser ortaya çıkartacağına karşı duyduğun güvende fizikötesi bir nitelik var.</p>
<p><i>.................................................................</i></p>
<p><i>Henüz Yazılmamış Bazı Şiirler Hakkında</i> ’da söylediğin gibi, lirik şiir derlemeleri böyle yazdır. Öyleyse ‘şiirler’le ‘düşünceler’ arasındaki ayrım aldatıcı bir ayrım mıdır? Düşüncelerin <i>kendin için</i> bir sorunu açıklama çabaları, şiirlerin ise <i>evrensel</i> bir imge yaratma çabaları olduğunu söylemek yeter mi? Yeteceğini sanmıyorum.</p>
<p>..........................................................................</p>
<p>Bütün bir hayatın toplu eserleri için aynı sorun söz konusudur: Her eser elbette kendi başına bir yapıdır, ama bir arada ele alındıklarında sadece bir sıralanış mı ortaya çıkar, yoksa bir yapı mı? Tarih yazanlar için edebiyatta yüzyılların var olmadığını burada hatırlatmak bilgiçlik olacak. Bir yüzyıl deneye dayanan, soyut bir birimdir, ama bir hayat, bir birey bundan fazla bir şeydir.</p>
<p>En azından yaşayıp kendini geliştirmiş olması bakımından daha fazla bir şeydir; ama eserleri toplu olarak ele alındığında, bu eserlerin her evresinin tamamlanmasında günlerin birbirini izleyişinden ve kendi özeleştirisinden doğan bir yapı bütünlüğü de söz konusu olabilir mi? Fizikötesi bütünlük dediğimiz bir şey?</p>
<p>................................................................</p>
<p>Tersine. Yapısı sağlam tek bir eser, değişik parçaların ayrı ayrı gözden geçirilmesinden sonra (ve elbette son biçimi vermeden önce) bir araya getirilmesinden başka türlü ortaya çıkabilir mi?</p>
<p class="ara05"></p>
<p><i>Şiire</i> olan ortak inancımızın bir gün kıskançlık yaratacağını göreceğiz.</p>
<p class="ara05"></p>
<p>Anladığıma göre ben yalnız kalmayı öğrendiğim zaman olgunlaştım, başkaları ise insanlarla birlikte olma gereğini duydukları zaman.</p>
<p class="ara05"></p>
<p class="tarih">23 Şubat</p>
<p class="ara05"></p>
<p>Shakespeare’in insanüstü büyüklüğü yalnız eserlerinden değil, <i>Antonius ile Kleopatra, Macbeth</i> (?) ve birçok güldürüleriyle birlikte eserlerinin üçte ikisini yayımlayamadan ölmesiyle de ortaya çıkıyor.</p>
<p>Bu o kadar olağanüstü bir şey ki, insan ister istemez on yedinci yüzyılın başlarında yayıncılığın pek yaygın olmadığını ve bir kere bir kitap yazıldı mı, bunun doğal olarak sonraki kuşaklara kalacağına inanıldığını düşünüyor. Ama bu durumda, Shakespeare’in oyunlarını oyuncuların elindeki birbirinden kopuk ve bozulabilecek metinler halinde <i>bırakmasını</i> nasıl açıklayabiliriz? Bununla uğraşacak zaman olmadığı söylenemez.</p>
<p>Dünya ile alay eden bir bilgelik karşısındayız burada. İnsanüstü bir <i>davranış</i> bu.</p>
<p class="ara05"></p>
<p class="tarih">24 Şubat</p>
<p class="ara05"></p>
<p>Bizi mutlu kılmakla sorumlu saydığımız kişiler ya da kurumlar, dilersek kendimizi onlara karşı çıkma gücüne sahip özgür kimseler saydığımızı onlara hatırlattığımız zaman yakınmakta haklıdırlar. <i>Kendimiz için başaramadığımız her</i> şey, <i>özgürlüğümüzü o ölçüde eksiltir.</i> Bir hekimin elindeki hasta, ister bir kahraman, ister bir siyasal parti olsun, bir kurtarıcının elindeki toplum gibidir.</p>
<p>Nasıl? Hem toplumu, yani kendinizi yeniden düzenlemesi için birini görevlendiriyorsunuz, hem de özgür kaldığınızı mı ileri sürüyorsunuz?</p>
<p>Sadece ekonomiye dayanan bir toplum olmadığı için, her bilimsel ekonomik düzen gizli bir inancın kesinliğini de birlikte getirir ve bu gizli inanç ya da yönetim ilkeleri manevi hayatı da etkisi altına alır. Toplumun düzenleyicisi, ekonomik alandaki her aykırı görüşü nasıl ortadan kaldırmak <i>zorundaysa,</i> manevi hayattaki aykırı düşünceleri de ortadan kaldırmak <i>gereğini duyacaktır.</i></p>
<p>Tümüyle ekonomik denetim altında olan bir toplumun manevi bakımdan özgür olması bir çelişkidir.</p>
<p class="ara05"></p>
<p>(Bk. 30 Temmuz ve 27 Ağustos ’39). <i>Ahlak ülküsü</i> ortak bir kavramdır. Bireyin ahlak ülküsü yoktur; çünkü birey kendi mutlaklığı içinde (sonsuz şimdiki zaman) bir ölçüye uymaz, sadece <i>vardır.</i> (Bergson, <i>Ahlak ile Dinin iki Kaynağı).</i></p>
<p>İçindeki bireylerden biri her zaman ona başkaldırabileceği için bir toplum mutlak olamazsa, herhangi bir kişi de böyle bir duruma <i>bir an için</i> erişse bile, <i>daha sonraki anda</i> o durumdan uzaklaşabileceği için uzun bir süre mutlaklığını koruyamaz. Bu söylediklerin 22 Şubat ’40’ta yazdıklarını yeniden gündeme getiriyor ve tek tek anların -en bilinçli olanların bile- mekanik yoldan art arda dizilişiyle yakalanan bir yaşamın metafizik bir kurgu içinde biçim kazanabileceğini yadsıyor. Gerçekten de, düşüncelerin mekanik olarak art arda dizilişi zamanın deney yoluyla bilinen dizgesine denk düşer. Bir yaşantının metafizik değeri olması için zamandan kaçması gerekir. Gündelik yaşamda öyle görünüyor ki bu, yalnızca belli anlarda -zamandan kaçışta- gerçekleşebilir.</p>
<p>‘Şiir yalanı’ (3 Ekim ’38, III. paragraf) -deneysel zamanın yerine mutlak zamanın koyulması- ‘göklerin krallığı’ndan daha çekici bir nitelik kazanır; çünkü göklerin krallığı yalnızca belli anlarda gerçekleşirken, şiir yalanı, yer değiştirme de tek bir mutlak an değerinde olmakla birlikte, hoş bir biçimde yayılan ve kimi zaman uzun deneysel süreleri kapsayan kurgular şeklinde gerçekleşir.</p>
<p><i>...............................................................</i></p>
<p><i>Demek ki bir yapıtın birliği, bütün anlarının mutlak ya da metafizik dediğimiz tek bir âna ait oluşu demektir.</i></p>
<p>Yaşamı her zaman deneysel zaman çerçevesinde yaşamaya ve aslında mutlak zamanı ahlak edimlerinde yalnızca deneysel zamanın yadsınması olarak görmeye alışmış biz insanlar için söz konusu birliği, yapıtın içinde yer aldığı durum ve görüngülerin belirlenimci gelişimi dışında belirlemenin güçlüğü de buradadır. (Ahlak edimi gibi sanat yapıtının da <i>kendine özgü</i> yapısı buradan kaynaklanır, mutlak oldukları için doğaları gereği kolektif olmayan yaşantılar olmalarından.)</p>
<p>‘Anlık’ bir sanat eseri, bir ‘parça’ yaratmak, ahlaka uygun bir an yaşamak gibi kolaydır; oysa o ânı aşan bir sanat eseri yaratmak, cennette yüreğin bir vuruşundan daha uzun bir süre yaşamak gibi zordur. Cenneti bir andan fazla bir süre için düzenleme sanat (ermişlik), bir şiiri anlık durumundan ötede düzenlemeyle eşdeğerlidir.</p>
<p>(Ahlakı, temelde, ayrı ayrı alanlarda oluşan bir kavram olarak düşündüğüne göre), birincisi hemen hemen imkansız görüyor, fakat ikincisinde başarılı olacağını umuyorsun; bu da senin gerçek yeteneğinin ahlak değil, şiir alanında olduğunu gösteriyor. İstediğin oldu mu?</p>
<p class="ara05"></p>
<p class="tarih">26 Şubat</p>
<p class="ara05"></p>
<p>Zamanda nasılsa, uzamda da öyledir. Şiir ve resim. Resimde, deneysel uzam nasıl olmamalıysa, bir şiirde de, deneysel zaman olmamalıdır.</p>
<p>Bu yüzden, bir eser yaratmak bir insanın kendi zamanını, kendi uzamını mutlaklaştırması demektir. Bunun en güvenilir yollarından biri, bilindiği gibi, deneysel zamanı ve uzamı değiştiren duygu yoğunluğu öğesini işin içine katmaktır. (Yoğun tutkuyla dolu bir saat, saatteki aynı süreden daha uzundur. Can sıkıntısının yoğun bir tutku olduğunu, <i>yapacak bir şeyi olmamanın</i> getirdiği gerilimle zamanı uzattığını unutma.)</p>
<p>.............................................................</p>
<p>Senin düşünceye dalma dediğin şey <i>(kendi</i> şiirsel özelliğin) deneysel düzeyden şiirsel düzeye geçiştir.</p>
<p>Evrimin tohumdaki ani <i>değişmeler</i> yoluyla ilerlediği (De <i>Vries),</i> daha sonra doğal seçilme yoluyla korunduğu (J. Rostand, <i>Kalıtım</i> ve <i>Irkçılık)</i> varsayımı, senin şu yaşantınla örtüşüyor: İç yaşam (kavramların ve imgelerin yaratılması) bir düşünceden ötekine (biyolojide, bir bireyden ötekine) gelişme yoluyla değil, .ani sezgilerle <i>(her zaman</i> tohum halindeki dönüşümler) gerçekleşir; yalnızca sonradan bu sezgilerin daha önceki sezgilere bağlı olduğunu keşfeder ve onları koruruz (içsel seçim).</p>
<p class="ara05"></p>
<p>29 Ekim ’39, II. paragraf ve 1 Kasım’daki örnek, içsel yaşam ile biyoloji arasındaki bir başka koşutluk niteliğinde. Tek tek içselleştirilmiş bir kavram ya da bir imge değil, birbirine yaklaşan iki kavram ya da iki imge benzersiz bir ürün (ani bir değişim) ortaya çıkarıyor. Çoğu zaman son derece mutlu insanlar yaratan birbirine uzak ırkların kaynaşması.</p>
<p class="ara05"></p>
<p class="tarih">27 Şubat</p>
<p class="ara05"></p>
<p>24 Şubat’taki çözümlemen yanlış; orada, bir yaşamın, tek tek önemli anlarının bütünü deneysel bir ardışıklık oluşturduğu için, metafizik yoldan kurulamayacağını öne sürüyordun. Sonsuz anların (ahlaki edimler, şiir edimleri, kavramsal edimler) deneysel dizilişinin sonradan yorumlanması ve yaşamsal bir kurguya göre düzenlenmesi mümkün.</p>
<p>O kadar ki, şunu kabul ediyorsun (22 Şubat, IV. paragraf ve 26 Şubat, II. paragraf): Kurgulanmış <i>herhangi</i> bir yapıt her zaman anlık aydınlanmalardan —metafizik anlardan— oluşur; bu anlar sonradan kaynaştırılır, bir başka deyişle birleştirilebilir oldukları açıklık kazanır.</p>
<p class="ara05"></p>
<p>Ne kadar anlık, ne kadar gizli olursa olsun, hiçbir düşünce dünyada bir iz bırakmadan geçemez. Bu hiç değilse her insan için kesinlikle böyledir. Ne var ki, böyle bir düşüncenin <i>nesneler üzerinde</i> de bir iz bırakıp bırakmadığını bilmek ilginç olurdu. Yalnız, o düşüncenin etkilediği insanın onu değişik bir biçimde kullanması bakımından değil de, o düşüncenin nesnelerin kendileri üzerinde bırakacağı izi, sözgelimi, insanın o düşünceyi düşünürken ölmesi durumunda ne olacağını bilmek. Bu da dünyanın bir ruhu olduğuna inanmaktır. Yani başka bir sorundur.</p>
<p class="ara05"></p>
<p class="tarih">1 Mart</p>
<p class="ara05"></p>
<p>Bir hikâyenin dengesi iki şeyin aynı zamanda var olmasına bağlıdır: (1) hikâyenin biteceğini bilen yazar, (2) bunu bilmeyen hikâye kahramanları. Birinci tekil şahsın anlattığı hikâyelerde olduğu gibi, yazarla hikâye kahramanı birbirine karışırsa, dengeyi sağlamak için öbür kişilerin boyutlarını büyütmek gerekir. Bu yüzden, hikâyenin kahraman, <i>hikayeyi kendisi anlatıyorsa, </i>her şeyden önce bir seyirci olmalıdır (Dostoyevski: ‘Bizim mahallede’; <i>Moby Dick:</i> ‘Ishmael deyin bana’).</p>
<p>Hikâye birinci tekil şahıs ağzından anlatılıyorsa, hikâye kahramanının daha başlangıçta hikâyenin nasıl biteceğini bilmesi gerektiği açıkça ortadadır. Tabii yazar şimdiki zamanı kullanmıyorsa.</p>
<p class="ara05"></p>
<p>Üslubun insanın kendi iç hayatının dile gelişi olduğu yolundaki görüşün (24 Ekim ’38; 5 Kasım ’38) hikâyeyi şimdiki zamana ve birinci tekil şahsa aktarma <i>eğilimini gösteriyor,</i> böylece hikâyenin ne olacağını bilenle bilmeyen arasındaki dengeyi ortadan kaldırmış oluyor. Hikâyeyi şimdiki zamanla geçmiş<sup><a id="not61" href="../Text/Section0002.xhtml#n61">[61]</a> </sup>zaman arasında bir perspektif oyunu olarak tasarlamanın olanaksızlığı buradan doğar.</p>
<p>Tiyatronun güzel yanı, bütün kişilerin birinci tekil şahıs ve şimdiki zamanda olmaları ve sonun nasıl geleceğini bilmemeleridir.</p>
<p class="ara05"></p>
<p class="tarih">9 Mart</p>
<p class="ara05"></p>
<p>Doğalcılık romancılara eylem olmayan hiçbir şeyin hikâyeye sokulmamasını öğretti - artık hepimizin kanında olan bir şey bu. Bir zamanlar, olayların geçtiği yerleri nesnel olarak anlatmak olağan bir şeymiş; şimdi bütün bunlar hikâye kahramanının gözüyle betimleniyor; ama artık herkes konu dışına çıkılmaması gerektiğini kavramış durumda. Doğalcılıkta yazar gerçeklik adına nasıl gözden kayboluyor idiyse, şimdi de hikâye kişisinin gözünün önünden kaybolmak zorundadır.</p>
<p class="ara05"></p>
<p class="tarih">17 Mart</p>
<p class="ara05"></p>
<p>Tümüyle günah duygusundan uzak bir hayat mümkün olabilseydi, ne korkunç bir boşluk olurdu bu!</p>
<p>Denebilir ki, hayatta bu duygu (yasak olan şey) neyse, sanatta malzemenin güçlüğü de odur; bu güçlük olmasaydı, başta sanatçılar olmak üzere, hepimiz sıkıntıdan patlardık.</p>
<p>Elbette, hayatın <i>tadı</i> insanın bu duyguyla çatışmasında, uzlaşmasında, onun gerektirdiği çözümleri aramasındadır. Böyle bir duygudan büsbütün yoksun olmaktansa, bu duyguya sahip olup ona uymamak yeğdir. (22 Temmuz ’38, III. paragraf, pişmanlık üzerine). Bazı şeyleri yapamayacağımız ya da yapmamamız gerektiğini bilmek bizim için son derece çekicidir (bk. kendi yazdığın ‘Adem ile Havva’ ve 17 Eylül ’38, VII. paragraf).</p>
<p class="ara05"></p>
<p class="tarih">25 Mart</p>
<p class="ara05"></p>
<p>Senin gibi azla yetinmeye, yalın şeylerden hoşlanmaya alışmış bir insanın savaş ya da ona benzer bir olayın güçlükleri ve yoksunluklarıyla karşı karşıya kaldığı zaman daha az güçlük çekeceği doğru değildir. Niçin? İnceliklere, bolluğa, geniş bir seçme olanağına sahip olan bir insan, katı gerçeklerle karşı karşıya gelince, yalın ve az rastlanır şeylerin çekiciliğini bulacaktır; sen ise, tersine, daha kötü duruma düşemeyeceğin gibi yeni bir şey de bulamayacaksın.</p>
<p>Bir kitabın <i>yaşayan</i> dengesi, yazarın kaleminden ortaya çıkan <i>olayların</i> doğalcı mantığı ile bir efsane gibi yazan etkisi altında tutan bir iç mantığın önceden tasarlanmış ve bellekte tutulan düşüncesi arasındaki karşıtlıktan doğar. Birincisi ikincisinin sınırları içinde çabalar ve simgesel ve anlatımsal anlamlar yüklenir. Bu iki yaşama biçimi birbirinden ne kadar uzaklarsa, eserin yayıma hazırlanışı da o ölçüde heyecan verici olur. (Bk. 14 Aralık ’39).</p>
<p class="ara05"></p>
<p class="tarih">28 Mart</p>
<p class="ara05"></p>
<p>Latin şiirinin coğrafi nitelemeleri <i>(‘ante tibi Eoae Atlantides abscondantur</i>),<sup><a id="not62" href="../Text/Section0002.xhtml#n62">[62]</a></sup> hayalî gerçekliği geçmişe ve uzaklığa yerleştirerek mit <i>yapmanın</i> en uç -üzerinde düşünülmüş- biçimidir. Antikçağ zihninin becerebildiği tek egzotikliktir bu: efsane tanımlama haline gelir ve nitelemeyle sınırlı tutulur - çünkü o zamanlar her şey sınırdır. Burada simgenin (anıştırmanın?) nasıl üslup haline geldiği görülür (bk. bir önceki düşünce). Bk. özellikle <i>simge</i> konusunda kesin açıklamalar getirdiğin 10 Aralık ’39.</p>
<p class="ara05"></p>
<p class="tarih">29 Mart</p>
<p class="ara05"></p>
<p>Yarınki bilimin göz kamaştırıcı vaatlerinin seni korkuttuğunu ve bunların boşa çıkmasından büyük sevinç duyacağını kabul etmelisin. Bilim öldürücü savaş silahları yarattığı için değil (bu silahlara karşı bir savunma nasıl olsa her zaman bulunacaktır; üstelik, senin canını sıkan insanların <i>öldürülmesi</i> değil: İnsan ölmek için gelir dünyaya), bilim bir gün insanın kişisel ve fiziksel hayat üzerinde de buna benzer baskı yolları getireceği (‘içtenlik testleri’, kısırlaştırma, vb.); insanın yerini tutacak şeyler bulacağı (robotlar); ya da özel ve fiziksel hayatına yön vermeye kalkışacağı (yapay dölleme, davranışların sınıflandırılması, hareketlerin Taylor yöntemine göre sayılarla denetlenmesi, vb.) ve böylece hayatın yaşanmaya değmez bir nitelik alacağı için. Geleceğin romanlarının tipik sonuçları, aslında, bu çizgilere göre yaşanan oldukça sıkı bir denetim altındaki bu hayatın betimlenmesinden başka bir şey değildir: baş belası durumun doruk noktaya varışı ve bu yüzden yığınların zincirlerini koparmışçasına birbirlerini öldürmeleri, çıldırmaları, bir karabasandan kurtulmaya çabalamaları. Kısacası, kılıçla ya da ölüm ışınlarıyla ölmek bir şey değil; korkunç olan bilimsel olarak yaşamak. Bir avuntu: 25 Ekim ’38’de düşündüklerin.</p>
<p class="ara05"></p>
<p class="tarih">16 Nisan</p>
<p class="ara05"></p>
<p>[.......]<sup><a id="not63" href="../Text/Section0002.xhtml#n63">[63]</a></sup></p>
<p><i>Eski ritimler:</i></p>
<p class="p5">Pupe fiape </p>
<p class="p5">côe rape </p>
<p class="p5">rape d’uva</p>
<p class="p5">d’una fômna patanuva.</p>
<p class="ara05"></p>
<p class="p5">[Pörsük memeleri </p>
<p class="p5"> çıplak bir kadının </p>
<p class="p5"> sanki birer salkım </p>
<p class="p5">üzüm salkımı.]</p>
<p class="ara05"></p>
<p>[.........]<sup><a id="not64" href="../Text/Section0002.xhtml#n64">[64]</a></sup></p>
<p class="ara05"></p>
<p class="tarih">7 Nisan</p>
<p class="ara05"></p>
<p>Bir insan yaşından daha fazla gösterir, bir başkası ise her zaman olduğundan daha genç görünebilir. İki ayrı insan tipidir bunlar; belki aralarında başka ayrımlar da vardır.</p>
<p>Sen yaşından daha genç görünenlerdensin. Otuz yaşında, o kadar yaşlı olduğuna inanmıyorsun.</p>
<p class="ara05"></p>

<p class="tarih">16 Nisan</p>
<p class="ara05"></p>
<p>Her zaman çalışıp inceleyen, sayfaları çevirerek gözlerini doyuran bir gencin en önemli şiirlerini balkona çıktığı, ormanda, kırda bayırda dolaştığı anlarda yaratmış olması önemli bir şeydir. Şiir ‘hayat boyunca yaptığımız iş’in, her zamanki uğraşımızın değil, başımızı kaldırıp hayatla yüz yüze gelmekten şaşkınlığa düştüğümüz anların sonucudur. (Sıradan işler bile bunlar üzerine düşündüğümüz zaman şiirleşir, olağan olmaktan çıkıp olağanüstü bir nitelik kazanır.)</p>
<p>Bundan da anlaşılıyor ki yeniyetmelik dönemi, şiir için önemli bir hammaddedir. Bu dönem -olgunlaştığımız zaman- henüz başımızı işimize eğmediğimiz geçici bir an gibi görünür.</p>
<p class="ara05"></p>
<p class="tarih">19 Nisan</p>
<p class="ara05"></p>
<p>Kuşaklar yaşlanmaz. Her dönemin, her uygarlığın genci her zaman aynı olanaklara sahiptir.</p>
<p>Roma İmparatorluğu ırkın bozulması yüzünden yıkılmamıştır, (bunun böyle olduğu, bu çöküşe tanıklık eden ve daha sonra gelen kuşakların bu yıkıntıdan manevi bir imparatorluk -Katolik Kilisesi- kurmalarından bellidir), bu çöküşün nedeni ekonomik ve toplumsal koşulların değişmesiyle yönetici güçlerin dağılmasıdır (ekonominin zayıflaması, yönetimin taşra illerine kayması, barbarların gelmesi, vb.).</p>
<p class="ara05"></p>
<p class="tarih">20 Mayıs</p>
<p class="ara05"></p>
<p><i>Yapay Cennetler</i> gerçek Baudelaire <i>cennetini</i> betimliyor, onun programı niteliğinde; gel gelelim, bu yapıt oraya bir hileyle ulaşılabilmesi olasılığını dışlıyor, bunun yerine bütün bu iç dünyanın zihnin mağrur ve zorlu eseri olmasını talep ediyor. Kısacası, <i>Yapay Cennetler</i> uyuşturucuların rekabetine karşı çıkıyor - onların artılarını dile getirse de. (Özellikle, Baudelaire’in gerçek poetikası niteliğindeki <i>İnsan-Tanrı</i> başlıklı IV. Bölüm).</p>
<p class="ara05"></p>
<p class="tarih">21 Mayıs</p>
<p class="ara05"></p>
<p>İnsanın karşıtıyla evlenmeyi yeğ tuttuğu doğruysa (‘hayatın kuralı’), bunun nedeni bizimle aynı eksiklere ve aynı özelliklere sahip bir insana bağlanmaya karşı içgüdüsel bir tiksinti duymamızdır. Bu da herhalde bize yakın birinde gördüğümüz eksiklerin ve özelliklerin, kendi eksik ve özelliklerimiz olduğu zaman, özgünlükleri yüzünden bağışlanabilir gariplikler sayılacağı yolunda beslediğimiz umudun boşa çıkması yüzündendir.</p>
<p class="ara05"></p>
<p class="tarih">28 Mayıs</p>
<p class="ara05"></p>
<p>Faulkner’in benzetmeleri <i>(Kutsal Sığınak),</i> ‘<i>a</i> <i>l’è fol côme na vaca ’n bici’</i><sup><a id="not65" href="../Text/Section0002.xhtml#n65">[65]</a></sup><i> </i> türünden lehçe özelliklerine ve imge zenginliğine dayanır. Sözgelimi, sağır bir ihtiyarın gözleri için ‘arkaları görünecek kadar içe dönmüş’ ya da erkekleşmeyi düşünen ve kendisini bir eldiven parmağı gibi düşmüş hisseden Temple. Bütün bunlar Elizabeth Çağı yazarlarına özgü imgelerdir: ‘Yaltaklanan bir köpektir kader; ne yapsak uzaklaştıramayız.’ Nesne yerine anlatımsal bir belirti koyan imgelerdir; dili yaratan imge parıltılarıdır (Latince <i>ad-ripare,</i> yani ‘kıyıya varmak’tan; <i>arrivare,</i> yani ‘varmak, ulaşmak’ eyleminin doğuşu gibi).</p>
<p class="ara05"></p>
<p class="tarih">29 Mayıs</p>
<p class="ara05"></p>
<p>Tourneur’ün <i>Öç Alanın Trajedisi</i> adlı oyunu, işe giriştiği zaman değer verdiği her şeyin soysuzlaşmış ya da soysuzlaşmakta olduğunu gören öfkeli bir öç alıcının hikayesi olabilirdi; annesi Graziana ile kendisi arasındaki sahneden (II, i) ve kız kardeşi Castiza’nın sözlerinden IV, iv) oyun bu yönde gelişecekmiş gibi görünür. Ne var ki ana hemen pişman olur, kız kardeş de aynı pişmanlığı duyuyormuş gibi davranır. Böylece hikaye öç alıcılarla şehvet düşkünü saraylılar arasında geçen bir entrika ve kan dökücülük oyununa indirgenir; beş perde boyunca Vindice ne bir ahlak <i>dersi</i> alır, ne de yeni bir yaşantı kazanır; kurulu bir çark gibi öç almak istediği kimselerden öç alır, sonra da aynı çarka kapılarak cezalandırılır. Vindice’nin son sözleri hiçbir zaman Shakespeare’in kişilerinin ya da Webster’in <i>Ak Şeytan</i>’ındaki Flaminea ve Vittoria’nın etkileyici son sözleri değil, sağduyuyla önlenebilecek çılgınca bir davranıştan sonra duyulan acı öfkenin ifadesidir: ‘We die after a nest of dukes’ (‘Dükaların yuvası uğrunda can veriyoruz’) sözleri pek yetersizdir.</p>
<p class="ara05"></p>
<p>Tourneur’ün 28 Mayıs türü imgeleri:</p>
<p class="ara05"></p>
<p><i>“Sfoot, just upon the stroke </i></p>
<p><i>jars in my brother; ‘twill be villainous music”</i></p>
<p class="ara05"></p>
<p class="p0">ve bir yoksul imgesi:</p>
<p class="ara05"></p>
<p><i>“... hope of preferment </i></p>
<p><i>will grind him to an edge</i>...”</p>
<p class="ara05"></p>
<p class="tarih">1 Haziran</p>
<p class="ara05"></p>
<p>İnsanlar neden numara yapar, şıklık düşkünü, kuşkucu, çilekeş, aylak rollerini oynarlar? Hayatla kendi kafalarında bile olsa, belli bir değer ölçüsüne, belli bir disipline göre yüz yüze gelmekte bir üstünlük görürler de ondan.</p>
<p>Gerçekte, mutluluğun gizi de budur: bütün izlenimlerimizin ve ifadelerimizin uyacağı bir tutum, bir üslup, bir kalıp bulup benimsemek.</p>
<p>Tutarlı, kapsamlı ve canlı bir kalıba göre yaşanmış her hayat klasik bir hayattır. yükseltir, gerçekliği ve kendi gövdemizi bizden uzak ve tuhaf şeyler olarak görmemizi sağlar. Acının eğitici etkinliği budur.</p>
<p class="ara05"></p>
<p class="tarih">5 Haziran</p>
<p class="ara05"></p>
<p>Acı, insanın büyülü bir hayal dünyasında yaşamasını sağlar; bu dünyada sıradan, gündelik şeyler bile şaşırtıcı, heyecan verici, her zaman sıkıcı olmayan bir nitelik kazanır. Ruhla gerçeklik arasındaki boşluğun farkına varmamıza yardım eder; bizi yükseltir, gerçekliği ve kendi&nbsp;gövdemizi bizden uzak ve tuhaf şeyler olarak görmemizi&nbsp;sağlar. Acının eğitici etkinliği budur.</p>
<p class="ara05"></p>
<p>Savaş gerçeği şu basit düşünceyi öne sürer: Bunca arkadaşınız ölürken ölmek üzücü bir şey değildir. Savaş insana bir topluluğun parçası olduğu duygusunu verir. Hoş geldiniz! Buyurun!</p>
<p class="ara05"></p>
<p class="tarih">9 Haziran</p>
<p class="ara05"></p>
<p>Kendisini bir tutkuya kaptırmış kişi bunun sonucu olarak bütün insanlardan nefret eder, çünkü herkesi tutkusu konusunda onunla yarışan bir insan ya da bir engel olarak görür.</p>
<p class="ara05"></p>
<p class="tarih">12 Haziran</p>
<p class="ara05"></p>
<p>Savaş herkesin kişisel hayatını oldukça yalın bir kalıba -çatışan iki taraf- uydurduğu ve her an ölümle karşı karşıya gelinebileceği düşüncesiyle en sıradan davranışlara bile insanüstü bir önem kazandırdığı için hayatın gerilimini artırmış olur.</p>
<p class="ara05"></p>
<p class="tarih">13 Haziran</p>
<p class="ara05"></p>
<p>‘İlan-ı harp’, ‘ilan-ı aşk’ gibidir. İnsan düşmanıyla eşit duruma gelir; yükselmesi de, düşmesi de onunla aynı koşullara uyar. Bir kere âşık olduk mu, kendimizin de işlemeye hazır olduğumuz günahlar yüzünden suçlarız düşmanımızı.</p>
<p class="ara05"></p>
<p>12 Haziran’da savaş konusunda söylediklerini aşk konusunda da söyleyebilirsin.</p>
<p class="ara05"></p>
<p class="tarih">14 Haziran</p>
<p class="ara05"></p>
<p>Ölçünün iyilik-kötülük değil de, kurnazlık-budalalık olduğu siyasal hayatta en aşağılık oyunlara bile izin verilmesinin nedeni şu olmalı: Siyasal kurumlar ölmedikleri için, herhangi bir Tanrı karşısında da sorumlu değildirler. Bireysel ahlakın tek nedeni ise bir gün öleceğimizi ve ondan sonra ne olacağını bilmememizdir.</p>
<p class="ara05"></p>
<p class="tarih">16 Haziran</p>
<p class="ara05"></p>
<p>(Hava saldırılarına karşı uyarmalar)</p>
<p class="ara05"></p>
<p>Bu kulak tırmalayıcı gürültüler, herkesi titreten bu boğuk sesli patlamalar savaştan önce yalnız serinkanlılıkla karşılanmıyor, kimsenin dikkatini bile çekmiyordu. Her tutku -burada, korku- onu hazırlayan etkenlere karşı belli bir duyarlılık yaratır ve daha önce farkına varılmadan geçilen bütün bir nesnel yaşama alanını ortaya çıkarır. Tutkularımız oldukça dünya hakkında <i>yeni bir</i> <i>şey</i> <i>öğrenmemizin</i> de sonu gelmez.</p>
<p class="ara05"></p>
<p>Döblin’in <i>Devler</i>‘inin soyut betimleyiciliği, <i>Berlin Alexander Alanı’</i>nın insan yaşantısı ve derin düşünceyle yüklü göründüğü noktalarda bile yalnızca kaba ve sıradan, dramlaştırılmamış, <i>betimlenmiş</i> gündelik gerçeklik malzemesiyle doldurulduğunu açığa çıkarıyor; bu da günümüzün ve senin birçok anlatının ortak kusuru.</p>
<p>Döblin, Dos Passos, sen: Bir salgın gibi yaygın gerçekçilikten kaçmak istediğinizde, soyut dışavurumcu kurgu tuzağına düşüyorsunuz. Sizde özellikle dram duygusu eksik.</p>
<p>Yalnızca çok sayıda farklı kişi olmayı öğrenmek yetmez (Dos Passos bunu başarıyor), bu kişileri <i>seçerek</i> olmayı ve onların özelliklerini seçmeyi de öğrenmek gerekir (Dos Passos’un portreleri bir kişiden ötekine aktarılabilir).</p>
<p class="ara05"></p>
<p class="tarih">18 Haziran</p>
<p class="ara05"></p>
<p>Bir toplumun meclisle yönetilmesi kralla soylular arasındaki çatışmalara bir odak noktası sağlar.</p>
<p>Meclis yönetiminin gereği, hükümdarlıkların (ya da diktatörlüklerin) yıkılmasıyla değil, oligarşilerin çökmesiyle duyulur; çünkü hükümdarlıkların ya da diktatörlüklerin yıkılmasıyla oligarşiler ortaya çıkar.</p>
<p class="ara05"></p>
<p class="tarih">21 Haziran</p>
<p class="ara05"></p>
<p><i>Doğayı</i> insanca davranıyormuş gibi betimleyerek canlandırmak (‘tarla suların altında dinleniyordu’), aslında en içgüdüsel imgelerden yararlanmak olduğu için (‘yağmur <i>mırıldanıyordu) </i>bir lehçe özelliğidir ve nesnelerin betimlemesini birtakım garipliklerin belirtilmesine indirgemektir.</p>
<p>Öyleyse, izlenimciliğin karikatürcülükle yakınlığından söz edebiliriz.</p>
<p>Senin yaşama uğraşının püf noktası, uğraşla ilgili olarak <i>anlatım</i> <i>gereksinmesini,</i> yaşamla ilgili olarak da <i>insanlarla ilişki gereksinmesini</i> duymandır.</p>
<p>Yaşamda nefret edilecek, yabancı, bilinmeyen birisi oldukça, yapacak bir şeyler de olacaktır: ona yaklaşmak.</p>
<p class="ara05"></p>
<p>Senin poetikan zorunlu olarak dramatik, çünkü iletin iki kişinin buluşması -bu buluşmaların gizemi, çekiciliği ve serüveni-, iç dökme değil.</p>
<p>Şu âna kadar çevre karşıtlıklarını (güneye karşı kuzey; kırsal alana karşı şehir) yeğledin, çünkü bunlar gösterişli biçimde iki kişinin karşıtlıklarına bürünüyorlar.</p>
<p class="ara05"></p>
<p class="tarih">23 Haziran</p>
<p class="ara05"></p>
<p>Hayatı dile getirmek için yalnız birtakım şeylerden vazgeçmekle kalmamalı, bu fedakârlık konusunda susabilme yürekliliğini de göstermelidir.</p>
<p>İngiliz edebiyatının on dokuzuncu yüzyıldaki estetizmi -Keats’den Hardy’ye kadar uzanan dönemdeki güzel imgeler, Oxford’a özgü değişmeyen hava- hep Elizabeth Çağı’nın bir yansımasıdır.</p>
<p class="ara05"></p>
<p>Dostoyevski’nin çıplak ve sözel anlatımı ile bütünüyle zihinsel, akla vurucu yaratılan arasında bir ilişki var. Onun yaşamı hissetme gücü canlı imgelerle değil, gündelik yaşamın oluşturduğu dramatik ve görüsel varlıklarla ifade buluyor. Platon’la karşılaştır: diyalektik, mitler (diyaloglar, Dostoyevski’nin görüleri).</p>
<p class="ara05"></p>
<p>Bk. bugünkü II. paragraf. Elizabeth Çağı’nın en az etkilediği yazar olduğu için Defoe en büyük İngiliz romancısıdır. Bozulmamış bir sesi vardır, Defoe’nun. Öbür yazarlar, hatta Dickens bile, ya şiirlerinde ya da güldürü anlayışlarında, on yedinci yüzyılı yansıtırlar. Hayal güçleri zengin, bol <i>imge</i> kullanan yazarlardır bunlar, ama Elizabeth Çağı yazarlarının coşkunluğunu ve nükte zenginliğini artık yitirmişlerdir. Bol bol söz sanatlarından yararlanırlar; <i>bu söz sanatları kahramanlardan</i> kaynaklanmadığı için, dramatik değildirler.</p>
<p>Bir hikâye, içinde yalnız bir kişi olduğu zaman bile dramatik olabilir (Defoe). Ama bu durumda karşıtlık insanla çevresi arasındadır.</p>
<p class="ara05"></p>
<p class="tarih">24 Haziran</p>
<p class="ara05"></p>
<p><i>Tess</i> bir türlü canlılık kazanamaz, çünkü romandaki kişilerden tekinin, hatta karikatür olarak çizilmiş olanların bile, kendine özgü bir dili yoktur. Tess nasıl konuşur? Angel nasıl konuşur? Yazarın diliyle. Her şeyi içine alan bu dil gene de zengin, soyut ve zaman zaman çok güçlü bir sahneyi betimlemeye yarayan -sözgelimi, Angel ile Tess’in Sandbourne’de buluşmaları, Bölüm LV (burada etkili bir dil vardır, ama kişiler canlı değildir)- ağırbaşlı bir anlatım yöntemidir. (Melodram).</p>
<p><i>Melodram,</i> kişiler bir sahnedeki etkili duygular aracılığıyla konuştukları zaman, kişi olarak değil de duygusal drama bir gerçeğe benzerlik kazandıran eğreti öğeler olarak bulundukları zaman meydana çıkar.</p>
<p class="ara05"></p>
<p>Ama bir hikâyede bile <i>kişilere</i> saygılı davranmalı, böyle olmazsa hikâye melodramlaşma eğilimi gösterir. Hayatta hırs ve zevk düşkünlüğü neyse, sanatta da melodram odur.</p>
<p class="ara05"></p>
<p>Elbette, insanın kişileri <i>kullanma</i> hakkı vardır; ama bir etki yaratmak için değil, daha çok bir yapı kurmak için yapmalıdır bunu; tıpkı hayatta da bir duygu ya da bir deney için değil de, anlamlı bir şeyi gerçekleştirmek için olduğu gibi.</p>
<p class="ara05"></p>
<p class="tarih">27 Haziran</p>
<p class="ara05"></p>
<p>Eski bir halktan, insan, büyük bir dayanışma, yasalara saygı ve buna benzer şeyler bekler. Genç bir halkın ise birçok şey yapmasına göz yumulur. İnsanların gençliği ve yaşlılığı bir parçası oldukları ideolojilerin gençliği ve yaşlılığıdır. Bu durumda, genç bir ideoloji birçok iyi şeyi kötü bir şekilde yapar, çünkü bunların ne kadar yanlış olduklarını ya da tepeden inme bir müdahale olup olmadığını anlama olanağı henüz yoktur. Yaşlılardan ise sadece yasalara saygı beklenir.</p>
<p class="ara05"></p>
<p class="tarih">28 Haziran</p>
<p class="ara05"></p>
<p>Tarihte bile, öyle bir durum olabilir ki, hoşa gidecek bir şey nedense gerçekleşemez: İş işten geçtikten sonra gerçekleşir. Eski imparatorluklar barışçı, uygar ve iyiliksever oldukları zaman yıkılırlar; oysa bir devlet taşkın, yasalara saygısız ve saldırgan oldu mu, onu kimse durduramaz.</p>
<p class="ara05"></p>
<p class="tarih">3 Temmuz</p>
<p class="ara05"></p>
<p>Devrim konusundaki bunca heyecan, <i>tarihin</i> kendini yaratmasına bunca düşkünlük ve bütün bu anıtsal tutumlar tarihi kanıksamış olmamızın bir sonucudur. Yüzyılları sanki bir kitabın sayfaları gibi görmeye alışmışız ve ne zaman bir eşek anırsa, geleceğin borazanlarını duyduğumuzu iddia ederiz.</p>
<p>Yalnızca bireylerde değil halklarda da bir <i>ikiye bölünme </i>meydana geldi.</p>
<p>Üstelik, her şeyi tarihin gözüyle gördüğümüz için, sonunda az çok başarı kazanacak olan düşüncelerle, soyut kavramlarla yargılıyoruz her şeyi, bir insanın ne olduğunu da artık bilmiyoruz. Başka bir deyişle, öğretilerimizin genişliğiyle, düşmanın <i>adından</i> bile nefret edildiği -barbarlık törelerinin en dindarca bir örneği- zamanlara döndük. Yalnız o zamanlarla aramızda şu ayrım var: Hiç de dindar değiliz artık.</p>
<p class="ara05"></p>
<p class="tarih">6 Temmuz</p>
<p class="ara05"></p>
<p>Ancak kesinlikle var olan şeyleri öğretebiliriz (teknik gibi). Bunun dışında, bir şey öğretebilmemiz için, onun bizim dışımızda da var olan mutlak değerine, nesnel varlığına inanmamız gerekir.</p>

<p class="ara05"></p>
<p class="tarih">7 Temmuz</p>
<p class="ara05"></p>
<p>Estetik değerler, ahlakın özü, gerçeğin ışığı öğretilemez. Her insan kendi içinde yaratmak zorundadır bunları. Bu kavramlar <i>mutlak</i>, zaman ve toplum dışı değerler oldukları için (bkz. 27 Ağustos 1939 ve 24 Şubat 1940,&nbsp;II. paragraf) başkalarına iletilemez. Kelimeler bu kavramları ancak ana çizgileriyle dile getirebilirler.</p>

<p class="ara05"></p>
<p class="tarih">8 Temmuz</p>
<p class="ara05"></p>
<p>Dostoyevski’nin kitaplarındaki kadın kahramanlar talipleri arasından hangisini seçeceklerine hiçbir zaman karar veremezler. (Nastasia Filippovna, Prens ile Rogozin arasında kararsızdır; Katerina Nikolsievna ise Versilov ile delikanli arasında; Gruşenka da Dimitri ile Feodor Karamazov arasında). Bir gün olumsuz olan kutup (Rogozin), başka bir gün olumlu kutup olur (Dimitri).</p>
<p>Kadınlar hiçbir zaman başkişi değildirler, her zaman başkalarının gözüyle <i>görülen</i> kişilerdir.</p>
<p class="ara05"></p>
<p><i>Delikanlı</i>’nın yavan olmasının nedeni, genellikle olduğundan daha fazla ruhsal rahatsızlıklar üzerinde durması değil; Dostoyevski’nin büyük romanlarının en panoramik olanı olması. Yapıtta kendinde bütün anlatma ateşini bir araya getirip içine çeken o sahne ya da o sahneler topluluğu, çöldeki o beklenmedik türden çengel eksik; öykü uzadıkça uzuyor, yoğunluğunu yitirip bir <i>günlük sorunlar yazısı</i>’na dönüşüyor; bir başka deyişle, bunalımların, dopdolu ve şaşırtıcı sahnelerin oluşturduğu sürekli patlamalar var olmakla birlikte, sürekli yinelemeler bunlar, asla belirleyici değiller, ses çıkarıp da asla hareket etmeyen bir motoru andırıyorlar.</p>
<p class="ara05"></p>
<p class="tarih">9 Temmuz</p>
<p class="ara05"></p>
<p>Mutsuzluğumun nedeni düşünerek kendimi tanımam değil, Leopardi’nin <i>söylememiş</i> olduğu gibi, bunun eksikliğidir.</p>

<p class="ara05"></p>
<p class="tarih">10 Temmuz</p>
<p class="ara05"></p>
<p>Bu savaş belki de şimdiye kadar görülmemiş zenginlikte <i>hainlikleri</i> de birlikte getirdi. Bu da bir devrim ortamının, yani her şeyin yavaş yavaş <i>değiştiği</i>, ve yargı ölçülerinin şu ya da bu grubun görüşleri olmaktan çıkmaya başladığı bir ortamın belirtisi olsa gerek.</p>


<p class="ara05"></p>
<p class="tarih">13 Temmuz</p>
<p class="ara05"></p>
<p><i>Ortaçağın Günbatımı</i>’ndan. Paris Üniversitesi Rektörü Gerson şöyle diyor: Derin düşünceye dayalı yaşam tehlikelerle doludur. Birçok insan bu yüzden karasevdaya tutulmuş ya da delirmiştir.</p>
<p>Daha önce aykırı bir şey yapma zevkiyle küfreden ile söylediği şeyin ciddiyetini düşünmeksizin konuşanı birbirinden ayırıyordu.</p>
<p>Dini yaşamı dogmalara gösterilen saygıya göre değerlendiriyor, ama bunun yeterli olmadığını hissedip her durum için psikolojik ölçütler getiriyor - yoğunluğun patolojik olup olmadığını görmek için.</p>
<p>Erdemlik saplantısı yüzünden, yoz bir rahibin idare ettiği dinsel törenlerin geçersiz sayılacağını söyleyen Jean de Varennes’ı mahkûm ediyor.</p>
<p>(<i>Ortak Yaşam</i> <i>Kardeşleri)</i> Benelüks ülkelerinde Yeni İbadet <i>(devotio moderna)</i> hareketinin içinde yer alanların (kendi köşelerine çekilen ve yüce din duygusu esrimesini sakin bir arkadaşlık ve kutsallık ilişkisi içinde yaşayan kentsoyluların) hazzını çözümlüyor ve inançlı kişinin bununla yetinip Tanrı’yı unuttuğunu görüyor. Ruysbroeck’in Tanrı’da hiçleşmesini benimsemiyor, çünkü bu durumda insan artık günah işlemediği iddiasıyla ortaya çıkmış ve sorumluluğunu yitirmiş olur (Begard’lar, Özgür Ruhlu Kardeşler, Turlupin’ler = sefih azizler).</p>
<p><i>Tarihçe.</i> Bu mistikler açlık, susuzluk ve şehvet görüntüleri yaşarlar. Dinsel hazdan zevk verici ve tensel büyülere geçerler = cadılara özgü tutum. 15. yüzyılda cadılığın artmasının nedeni de budur; gerçek inanç çöküş içindedir, maddeci bir tutumla simgelere inanır insanlar.</p>
<p class="ara05"></p>
<p class="tarih">14 Temmuz</p>
<p class="ara05"></p>
<p>Ortaçağ’ın her nesne ve bireyde tümeli görme eğilimi: Rahip Dolcino değil <i>heretik,</i> VII. Henry değil <i>imparator,</i> vb. Bu, bizim bireyleri sınıf ya da ulus açısından görmemize benziyor (Bk. 3 Temmuz, II. paragraf). Fark şurada: O zamanlar bireyin ruhunun mutlak saygınlığı, canlılığını koruyan bir kavramdı (kurtuluş sorunu), artık değil.</p>
<p>Huizinga’nın çok güzel bir saptaması da (s. 300-1) şu: Ortaçağ gerçekçiliği (her şey, en ele avuca sığmaz görüngüler ve düşünceler bile, temel gerçeklikler halinde netlik kazanır) özü itibarıyla <i>maddecilik</i>’tir. (Bk. Azizlerin hayırlı işlerine ilişkin derleme). (Günah kanın yozlaşmasıdır. İsa kanla yıkar. Gerçeklik haline gelen mecazlar.)</p>
<p class="ara05"></p>
<p class="tarih">21 Temmuz</p>
<p class="ara05"></p>
<p>Dostoyevski’de hiçbir zaman doğal bir gerçekliğin (insan, aile, toplum) <i>öyküsü</i> yoktur; onda olan, fragmanlar halindeki sorunlu ve diyalektik bütünlerdir ve bunlar bir tartışma sırasında birer yaşam kesiti şeklinde bir araya getirilir (Platon’un mitleri). En doğal nitelikli tek öykü <i>Suç ve Ceza</i>’dır.</p>
<p class="ara05"></p>
<p class="tarih">22 Temmuz</p>
<p class="ara05"></p>
<p>Düşünde hapisten çıkıp salonları, merdivenleri olan saray gibi bir eve döndüğünü, orada tanıştırıldığın birtakım aile dostlarıyla karşılaştığını, bu arada annenle babanın belirmeleriyle senin için ne türden insanlar seçtiklerini görmek, nasıl biteceğini bilmediğin ve başkişisiyle okurunun özdeşleştiği bir romanı okumaya benzeyen bir düş örneğidir.</p>
<p class="ara05"></p>
<p>Düşler aklın ürünü olan şeylerdir; düşün sahibi kendisi içinde olduğu halde o düşün nasıl biteceğini bilmez.</p>
<p class="ara05"></p>
<p class="tarih">23 Temmuz</p>
<p class="ara05"></p>
<p>Düşlerin bir başka garip yanı da, gördüğü şeyi hemen yakalayıp üzerinde düşünemiyor ve onu yeniden yaşayamıyorsa, insanın onları hatırlayamamasıdır. Gördüğümüz bir düş başkalarının anlattığı bir hikâye kadar bile bizim olmayan bir şeydir; çünkü başkasını dinlerken hiçbir zaman düş görürken olduğumuz kadar edilgin değilizdir. Gene de, hiç kuşkusuz, gördüğümüz düşü kendimiz yaratırız. <i>Farkında olmadan yaratırız onu, </i>bir düşün olağanüstü yanı da budur işte.</p>
<p class="ara05"></p>
<p class="tarih">25 Temmuz</p>
<p class="ara05"></p>
<p>Zorbaca bir adaletsizliğin herhangi bir direnişle karşılaşmadan ve kolayca uygulanması bunun açıkça belirli ve sayıca sinirli bir gruba yöneltilmesiyle gerçekleşir.</p>
<p class="ara05"></p>
<p>Varlıklarıyla, hayat karşısındaki tutumlarıyla beğendiğimiz yazarlar -sözgelimi, Stendhal- çoğu zaman yazılarında bile üslupçudurlar.</p>
<p class="ara05"></p>
<p><i>Sanatçılar</i> burjuva çağının keşişleridir. Sıradan insan onlarda 13.-14. yüzyıl köylülerinin keşişlerde gördüğü sonsuzla ilişki halindeki yaşayışın, dünya zevklerinden el etek çekişin gerçekleşmiş olduğunu görür.</p>
<p class="ara05"></p>
<p class="tarih">26 Temmuz</p>
<p class="ara05"></p>
<p>Gôgnin.</p>
<p class="ara05"></p>
<p class="tarih">27 Temmuz</p>
<p class="ara05"></p>
<p>Bu dünya ile ilgili şeyler <i>(yaptığımız şeyler,</i> doğa elbette söz konusu değil burada) bizim ve başkalarının içsel gerçeklerinin <i>simgeleridir.</i> Dolayısıyla, insan akıllandıkça, boş ve belirsiz bir simge uğruna duyusal hayatından fedakârlık etme eğilimi de o ölçüde azalır.</p>
<p>Burada düşüncenin görünüşteki gerçekçiliğinin bozguncu olduğu ve üstünlüğün simgeye büyük bir önem yükleyen bir disiplin sorununa dönüştüğü bir durumla karşı karşıyayız. İnanan bir insan kötülük simgesi olan bir eylemde bulunmaktansa öldürülmeyi göze alır.</p>
<p>Ateşli bir ruh için her şey simgedir. Seven bir insanı düşünün.</p>
<p class="ara05"></p>
<p>Belki de davranışların ülkücülükte simgesel, aşkınlıkta ise doğal nesneler olduğu sonucunu çıkarmak gerekmiyor mu? Bir şey dünyaya ancak yaratıcı bir güç tarafından getirildiği zaman bir simge olabilir.</p>
<p class="ara05"></p>
<p>Dünyadan el etek çeken keşişler, öbür dünyada erişecekleri mutluluğu sıradan insanlar kıskanmasınlar diye kendi kendilerine kötü davranıyorlardı.</p>
<p class="ara05"></p>
<p class="tarih">28 Temmuz</p>
<p class="ara05"></p>
<p>Günleri değil anları hatırlarız.</p>
<p class="ara05"></p>
<p class="tarih">1 Ağustos</p>
<p class="ara05"></p>
<p>Bütün çapkınlar duygucudurlar. Önce, sözleriyle böyle olmaya özenmelerinden ileri gelir bu; sonra da kadınlarla kurdukları ve onları her türlü inceliğe, yumuşaklığa, biçimselliğe alıştıran ilişkilerden; ama bunun daha da önemli bir nedeni, kadın-erkek ilişkilerini ödev değil de, duygu alanında düşünmeleridir.</p>
<p>Duyguculuğun çaresi kuşkucu değil, ağırbaşlı olmaktır.</p>
<p class="ara05"></p>
<p class="tarih">2 Ağustos</p>
<p class="ara05"></p>
<p>Düş gören bir insan, düşünde her zaman çok korkakça ve hayatta hoş görmeyeceği şeylere katlanırcasına davranır; her türlü ahlaksal ve toplumsal duygudan yoksun bir içgüdü yığını olur.</p>
<p class="ara05"></p>
<p class="tarih">5 Ağustos</p>
<p class="ara05"></p>
<p>Şaka olarak bile hiçbir zaman yıldığımızı söylememeliyiz; çünkü bakarsınız, birisi inanır bu sözümüze.</p>
<p class="ara05"></p>
<p>Bir başka insanın çocukluğunu öğrenmek, onu <i>yeniden yaşamak</i> istemek, belli bir sevgi belirtisidir.</p>
<p class="ara05"></p>
<p>Birisi kendi durumunu <i>bizim durumumuzdan,</i> sadece bizim durumumuzdan daha aşağı görürse, duygulanır ve yumuşarız. Bunun yerine, bu insan bir başka insanın durumunu kıskanırsa, o insan bizi ilgilendirmez, hatta incitebilir.</p>
<p class="ara05"></p>
<p class="tarih">7 Ağustos</p>
<p class="ara05"></p>
<p>Gôgnin’in tonu. Cinsel ve toplumsal karar özgürlüğü; zevk düşkünleri çevresinde olduğu gibi. Erdenin kapalı ve utangaç içe kapalılığı. Geçiş dönemlerindeki olağan kopukluk: biçimler yeni, ruh yaşlı. Sanıldığı gibi tam tersi değil.</p>
<p>Önce biçimler değişir, sonra içsel şeyler. Sözün, biçimin, üslubun gücü.</p>
<p class="ara05"></p>
<p class="tarih">8 Ağustos</p>
<p class="ara05"></p>
<p>Hayat yaşantı aramak değil, kendimizi aramaktır. Kendi gerçek durumumuzu gördüğümüz zaman bunun yazgımıza uyduğunu anlar, huzura kavuşuruz.</p>
<p class="ara05"></p>
<p class="tarih">11 Ağustos</p>
<p class="ara05"></p>
<p>Hayattaki en tatsız şeylerden biri, basit bir cümlede bile bozuk bir ses çıkarmaktır. Bir sanat eserindeki kişiyi&nbsp;belli bir perdeden konuşturmak ve bunu daha sonra hiç&nbsp;değiştirememek kolay, çok kolay rastlanan bir şeydir. Bu&nbsp;yüzden, romanlarda pek çok ülküleştirilmiş tip vardır;&nbsp;okurlar da bayılırlar bunlara.</p>
<p class="ara05"></p>
<p>Tonda yanılan kişiden nefret ederiz.</p>
<p class="ara05"></p>
<p>Pek az mutlu evlilik varmış gibi görünmesi, romancıların mutlu evlilikler üstüne söyleyecek bir şey bulamamalarından ileri gelir.</p>
<p class="ara05"></p>
<p>Hiç kuşku yok ki, bir şeyi yapmak <i>zorunda oldukları</i> için yapanları, onu içgüdülerinin yönlendirmesiyle yapanlara yeğliyorsun. Yanlış anlaşılmasın, <i>zorunluk</i> yalnızca güncel zorunluktan ibaret değildir. Üslup ve ton kuramının onaylanması (25 Temmuz, II. paragraf ile 1 Haziran, I. paragraf).</p>
<p class="ara05"></p>
<p class="tarih">12 Ağustos</p>
<p class="ara05"></p>
<p>(Bk. 16 Aralık ’37). Aşkla şiir arasında gizli bir bağ vardır; çünkü her ikisi de, kiminle olursa olsun, konuşmak, anlaşmak, ona içini açmak isteğidir. Yerini başka bir şeyin alamayacağı dizginlenmez bir istektir bu. Şarap da buna benzeyen düzmece bir durum yaratır; gerçekten de, sarhoşların durmadan konuşmaları bunun bir kanıtı değil midir?</p>
<p class="ara05"></p>
<p class="tarih">14 Ağustos</p>
<p class="ara05"></p>
<p>Bir eseri ancak kendi değeri o eseri aşan bir insan tamamlayabilir.</p>
<p class="ara05"></p>
<p class="tarih">16 Ağustos</p>
<p class="ara05"></p>
<p><i>Yanlış</i> diye bir şey olmadığı, yanlışların ‘yeni buluşlara açılan kapılar’ olduğu düşüncesi, insanın talihli olmakla ödevli olduğu gibi başka bir düşünceyi öngörüyor. Bu da, akıllı bir insanın hiç yanlış yapmadığı, yani talihli olduğu anlamına geliyor. Ya da bu adam yanlış yapıyor, ama sonunda bu yanlışlar onun işine yarıyordur. Kadınlar için güzel olmak bir ödevdir, diyen Gôgnin’in aklıma getirdiği düşünceler.</p>
<p class="ara05"></p>
<p class="tarih">17 Ağustos</p>
<p class="ara05"></p>
<p>Gôgnin’in şundan bundan söz açması, bir konuyu dilediği gibi yanda bırakıp sonra yeniden ona dönmesi bir üslup oldu onda. Bu üslubu kabul edip benimseyenleri dost sayıyor. Böyle yapmaktan hoşlanıyor ve bunu bir alışkanlık haline getiriyor. Üslubun gücü!</p>
<p class="ara05"></p>
<p class="tarih">19 Ağustos</p>
<p class="ara05"></p>
<p>‘...bütün nefsine düşkün insanlar gibi, korkağın biri...’ ‘Nefsine düşkün insan’ sıcakkanlı insan anlamına gelmez, kendisini denetlemesini bilmeyen ve <i>bütün</i> hazları ten hazları sanan biri için kullanılabilir bu söz. Hiçbir yasak tanımaz böyleleri.</p>
<p>Nefis düşkünlüğü duygu gösterişçiliğinden başka bir şey değildir. Aslında, en bayağı duygulu şarkılar ve ezgiler pahalı gazinoların kokuşmuş havasında doğarlar. (Bk. 1 Ağustos).</p>
<p class="ara05"></p>
<p class="tarih">21 Ağustos</p>
<p class="ara05"></p>
<p>Bir kahve ya da pastaneden başka bir yerde bir bakirenin bir erkekle aynı sıraya oturması yasaktır.</p>
<p class="ara05"></p>
<p>Herkes ne derse desin, yüksek tabakaların titiz ve biçimsel davranışları küçük burjuvaların şapşal rahatlıklarından iyidir. Bunalım anlarında yüksek tabakadan bir insan ne yapacağını bilir, küçük burjuva ise düpedüz hayvanlaşır.</p>
<p class="ara05"></p>
<p class="tarih">31 Ağustos</p>
<p class="ara05"></p>
<p>Zeka gösterisiyle bir kadını elde edebileceğini sanmak kadar budalaca bir şey yoktur. Bu konularda zeki güzellikle yarışamaz; çünkü güzelliğin cinsel heyecan uyandırmasına karşılık, zeki böyle bir şey yapamaz.</p>
<p>İnsan bu tutumla, ancak zekası yetki, zenginlik ve ün elde etmenin bir aracı olarak göründüğü zaman bir kadını elde edebilir; çünkü bu durumda kadın sözü edilen olanaklardan yararlanacağını bilir. Ama zeka kendi başına, kişisel hiçbir yanı olmayan büyük bir makine gibi, her kadını kayıtsız bırakır.</p>
<p>Unutmaman gereken bir gerçek.</p>
<p class="ara05"></p>
<p class="tarih">6 Eylül</p>
<p class="ara05"></p>
<p>Aşk söz konusu olduğunda, insan ancak kendi aşklarına katlanabiliyor.</p>

<p class="ara05"></p>


<p class="tarih">7 Eylül</p>
<p class="ara05"></p>
<p>Proust’un, durumların ve insanların durmadan ve anlaşılmaz bir şekilde değişmesi ve istediğimiz şeyi elde&nbsp;ettiğimiz zaman bunun artık bizi tatmin etmemesi yolundaki temel düşüncesi, Croce’nin, durumların ve insanların gündelik etkenlerin sonuçları olduğu görüşüne&nbsp;benzer; bu etkenler tam bir hoşnutluk sağlamazlar, fakat&nbsp;kendilerini gerçekleştirdikten sonra başlangıçta olduklarının karşıtı bir nitelik kazanırlar.</p>
<p>Arada büyük bir ayrım vardır: Proust için hayattan kendini çekmek, Croce için ise kendini hayatın ortasına&nbsp;atmak bir güç kaynağıdır.</p>
<p class="ara05"></p>
<p class="tarih">9 Eylül</p>
<p class="ara05"></p>
<p>Sahneyi gözümde canlandırabiliyorum. Her zaman oradan oraya gidiyor, fikrini değiştiriyor, masadan kalkıyor, konuşmayı yarıda bırakıyor, telefona gidiyor vb. Birisi ona ödevlerini hatırlattığı zaman da, şu karşılığı veriyor: "Seninle ilgilenmemi, yanında oturmamı sağlayamıyorsan, bu senin eksikliğin.”</p>
<p>Böyle bir karşılık yeniyetmeliğe özgü bir sertleşmeyi gösterir; çünkü bunun altında, arkadaşı başka olsaydı, durumun da başka olacağı inancı yatmaktadır. İnsanın&nbsp;gençken inanabileceği bir yanlıştır bu, başına gelen her&nbsp;şeyin kendi yüzünden geldiği, gerçeğini kavradığı daha sonraki yıllarda değil.</p>


<p class="tarih">12 Eylül</p>
<p class="ara05"></p>
<p>Gündelik hayat şimdiki zamanda, düşünce ve hayal dünyasında, yaşanan hayat ise geçmişte yer alır. Eylem ile bellek.</p>
<p class="ara05"></p>
<p class="tarih">21 Eylül</p>
<p class="ara05"></p>
<p>Birtakım sıradan, önemsiz şeyler var ki, keyifsiz olduğum zaman beni oyalayabilir - sabahları evde kaldığım zaman yatağımı yapmak, benden bunu uman birisini bol para harcayarak eğlendirmek, bol sabunla yıkanmak, vb. gibi. Oysa içgüdüsel bir tiksinti duyuyorum bunlara karşı ve yapmam gerektiği zaman -bunları düşündüğüm zaman- büyük bir çaba harcamak zorunda kalıyorum. Oldukça duygulu ve çekingen yaradılışlı bir insanın sert bir şekilde yetiştirilmesinin sonucu bunlar. Oysa annem babam ne sert, ne de kuraldışı insanlardı. Kimbilir kendilerine gerçekten kötü davranılan çocuklar ne durumdadır?</p>
<p>Bazı şeyleri kendi kendime yapabileceğimi, kimsenin buna engel olmayacağını, yaptığım işten aldığım tadı kimsenin kıskanmayacağını, bunu o işi yapmaktan başka hiçbir şeyin engellemeyeceğini birden düşünmek her zaman garip, hatta şaşırtıcı bir şeydir benim için. Şiirsel yeteneğim bununla açıklanabilir: Sertleştikten sonra, erimenin, yumuşamanın heyecanına, bütün çocukluk sorunlarımın eriyip havaya karışacağı güne kadar sürecek bir heyecanın tadına varıyorum.</p>
<p>(Gôgnin’in ettiği tatlı bir sözün esinlediği düşünceler.)</p>
<p class="ara05"></p>
<p class="tarih">25 Eylül</p>
<p class="ara05"></p>
<p>mektup</p>
<p class="tarih">29 Eylül akşamı </p>
<p class="ara05"></p>
<p>pühhh!...</p>
<p class="ara05"></p>
<p class="tarih">30 Eylül</p>
<p class="ara05"></p>
<p>Bir aşk ilişkisine karşı en iyi savunma kendi kendine bıkıncaya kadar şu sözleri söylemektir “Bu tutku budalalıktan başka bir şey değil, astarı yüzünden pahalı.” Ama seven insan her zaman “bu keresinde gerçek aşkı bulduğunu sanma eğilimindedir; aşkın güzelliği, bize olağanüstü, inanılmaz bir şeyle karşılşacağımız inancını aşılamasındadır.</p>
<p class="ara05"></p>
<p>Ne de olsa, 25-29 Eylül arasında olanlar 4 Kasım ’38’de (V. paragraf) söylediğim kesin sözleri doğrulamış oluyor. Ne var ki, gerçekte sonuç pek de kesin sayılmaz.</p>
<p class="ara05"></p>
<p>Gôgnin’le kurduğum ilişki (sona erdiğini varsayarsak...) , ‘34-38’ yıllarının bir özetiydi.</p>
<p class="ara05"></p>
<p class="tarih">5 Ekim</p>
<p class="ara05"></p>
<p>Hayır, her şey bitmedi.</p>
<p class="ara05"></p>
<p class="tarih">7 Ekim</p>
<p class="ara05"></p>
<p>Yalnız ‘harcıâlem’ kadınlara (dansöz  ***, Gôgnin) tutulduğun, bunlarda hoşuna giden şeyin herkesin gözünün onlarda olması ve onlara sahip olan tek insan olmadığın için acı çektiğin doğru olabilir mi?</p>
<p>Bu türden ilişkilerde asıl ustalık herkesin göz koyduğu bir kadını elde etmek değil, bu nitelikteki bir kadını daha tanınmamışken bulup çıkarmaktır. (Külkedisi).</p>
<p class="ara05"></p>
<p class="tarih">10 Ekim</p>
<p class="ara05"></p>
<p>Acının kamçısını suratına yemesini bilmek de bir sanattır, öğrenmen gereken bir sanat. Bırak kendini tüketsin her saldırı; acı daha yoğun, daha güçlü bir şekilde incitebilmek için tek saldırıda bulunur hep. Sen de, acının iğnesi bir noktayı sokmuş gibi zehrini dökerken seni sokabileceği bir başka yerini uzat ki ilk yaranın sancısını duymayasın. Gerçek acı <i>çeşitli</i> düşüncelerden meydana gelir. İnsan bir anda ancak bir şey düşünebileceğine göre, bir düşünceden öbürüne geçmeyi, böylece sırayla her sızlayan yerin acısını dindirmeyi öğren.</p>
<p class="ara05"></p>
<p class="tarih">12 Ekim</p>
<p class="ara05"></p>
<p>Aşk iki sevgiliyi birbirlerine değil, kendi kendilerine çırılçıplak gösterme gücüne sahiptir.</p>
<p class="ara05"></p>
<p class="tarih">14 Ekim</p>
<p class="ara05"></p>
<p>Büyük bir çaresizlikle özlediğin, on beş gündür bir an bile düşünmeden edemediğin o kadını yeniden görmek neredeyse hayal kırıklığına uğrattı seni. O kadın gerçekte senin düşlediğin kadından başka, daha somut, daha güç ele geçen bir varlıktır. (Bk. Leopardi, ‘Tasso ile Koruyucu Ruhunun Konuşması’).</p>
<p class="ara05"></p>
<p>Kadınların köklü ve kesin bir kayıtsızlıkları vardır şiire karşı. Bu bakımdan ‘eylemci’ insanlara benzerler - bütün kadınlar ‘eylemci’dir aslında. Gençken, kurnazca bir nedenle, şiire ilgi duyarmış gibi görünürler: Şiir, kadınların gerçek saydıkları her şeyin kökünde yatan bir coşkunluktan, Bakkhos ayinlerine özgü bir coşkunluktan doğar. Kadınlar, toy ve özentili oldukları zamanlarda bile, hayatla karşı karşıya geldikleri zaman içlerinde uyanan o gerçek ve etkin duyguyla başka bir duyguyu hiçbir zaman birbirine karıştırmazlar.</p>
<p>Büyük âşıklar her zaman mutsuz olacaklardır, çünkü onlar için aşk büyük önem taşır, dolayısıyla da sevdikleri kadından ona gösterdikleri yoğunlukta bir ilgi beklerler; öyle olmazsa, kendilerini aldatılmış hissederler.</p>
<p class="ara05"></p>
<p>Bir kadın bir erkeğin kendisini gece-gündüz düşünmesinden hoşlanmaz, çünkü kendisi her an o erkeği <i>düşünmemektedir.</i></p>
<p class="ara05"></p>
<p>Yıllar geçtikçe aşkın daha az korkunç bir nitelik kazandığı doğru değildir. Bilinen acılara (kıskançlık, şiddetli istek, vb.) zamanın bir daha geri gelmemecesine geçip gidişi korkusu da eklenir.</p>
<p class="ara05"></p>
<p>Hiç kimse <i>bildiği</i> şeylerden vazgeçmez; yalnız bilmediğimiz şeylerden vazgeçeriz. Gençlerin olgun ve yeli insanlardan daha az bencil olmaları bu yüzdendir.</p>
<p class="ara05"></p>
<p class="tarih">15 Ekim</p>
<p class="ara05"></p>
<p>İnsan artık istemediği zaman elde eder bazı şeyleri.</p>
<p class="ara05"></p>
<p>Talihsizliğe uğramış bir genci şu sözlerle avutmaya çalışırız: “Sabırlı ol; kendini koyverme; ilerisi için daha dayanıklı yapar bu seni; herkesin başına bir kere gelir böyle şeyler, vb.” Kimse gerçeği söylemeyi düşünmez: “Aynı şey bir kere, dört kere, on kere daha başına gelecektir - böyle şeyler her zaman başına gelecektir; çünkü sen kendini koruyamayacak bir yaradılışta isen, bundan <i>kendini kurtaramazsın.”</i></p>
<p class="ara05"></p>
<p>Kadın tipleri: başkalarını sömürenler ve başkalarının kendilerini sömürmelerine izin verenler. Erkek tipleri: birinci tipten hoşlananlar, ikinci tipten hoşlananlar.</p>
<p>Birinci tip kadınlar tatlı dilli, kibar, hanım kadınlardır. İkinci tip kadınlar ise ters, kaba, davranışlarını denetleyemeyen kadınlardır. (Kabalıklarının ve tersliklerinin nedeni sevgiye susamış olmalardır.)</p>
<p>Her iki tip de insanlar arasında anlaşmanın <i>olanaksızlığını </i>doğrularlar. Eşit insanlar yoktur, efendilerle uşaklar vardır.</p>
<p class="ara05"></p>
<p>Tek korkusuz kural: Yalnız, yalnız, yalnız olmaktır.</p>
<p>Davranışlarında ve düşüncelerinde bir başka insanın varlığını hesaba katmadan <i>bir</i> gün geçirebildiğin zaman, kendini yiğit bir insan sayabilirsin.</p>
<p>Bir de İsa gibi olmak, kendini yok etmek var. Ama dün de söylediğim gibi, kimse vazgeçmiyor bildiği şeylerden; sen ise pek çok şey biliyorsun.</p>
<p class="ara05"></p>
<p class="tarih">17 Ekim</p>
<p class="ara05"></p>
<p>İnsan kendi kendini aldatamaz.</p>
<p>Sen büyük bir şey yapmak, çilekeşler gibi dünyadan el etek çekmek istedin; sonunda da ne bunu yapabildin, ne de her zaman seninle birlikte olan insanların arkadaşlığından hoşlanır oldun.</p>
<p class="ara05"></p>
<p>Kaderin sana attığı bu son tekmeden çıkaracağın acı ders de, iki yıl süren iç hesaplaşmanla hiçbir şeyi değiştirmiş ya da <i>düzeltmiş</i> olmamandır.</p>
<p>Düşünceye dalarak bu bataklıktan kurtulabileceğini sanma avuntunu bile yitirdin.</p>
<p class="ara05"></p>
<p class="tarih">20 Ekim</p>
<p class="ara05"></p>
<p>Bütün şairler gibi senin de karşı karşıya olduğun sorun, <i>birden çok okur çevresine</i> seslenebilmendir; böyle olduğu halde, sen gene de <i>ikiz ruhlar</i> arıyorsun.</p>
<p class="ara05"></p>
<p>Kadınlar sanatçılarla sanatçı oldukları için değil, toplumda başarı kazandıkları için ilgilenirler.</p>
<p>Doğaldır böyle olması. Evlenmek toplumda kendine bir yer edinmektir; hem sonra hangi adam -bu adam başkalarını en çok düşünen biri bile olsa- kendi isteğiyle çürük tahtaya basar? Kadınlar da böyledir, böyle olmakta da haklıdırlar.</p>
<p class="ara05"></p>
<p>Fedakarlık (ya da bir şeyden vazgeçme) bile bir kurnazlık sorunudur.</p>
<p class="ara05"></p>
<p>Bambaşka şeyler için doğmuş olan sen bile durmadan kurnazlıktan söz ediyorsun.</p>
<p class="ara05"></p>
<p>Bir erkeği çocuktan ayıran özellik bir kadın üzerinde üstünlük kurmayı bilmesidir.</p>
<p>Bir kadını bir çocuktan ayıran özellik ise, bir erkeği nasıl sömüreceğini bilmesi. (15 Ekim’de sözünü ettiğim ikinci tip kadınlar kendi hayatlarına yön veremeyen çocuk ruhlu kadınlardır.)</p>
<p>Demek ki insanlar ya çocuk ya da yetişkin olarak doğarlar, sonradan değişmezler.</p>
<p>Bununla avut kendini.</p>
<p class="ara05"></p>
<p class="tarih">21 Ekim</p>
<p class="ara05"></p>
<p>İnsan, zevklerinin sonsuz olmasını umduğuna ve kimse bu sonsuzluk umudundan vazgeçmediğine göre, <i>bütün</i> zevklerin neden sonunda tiksintiye dönüştüğünü anlıyorsun. Bizi zevklerden kopararak uzaklaştırmak için doğanın bulduğu bir yoldur bu.</p>
<p class="ara05"></p>
<p class="tarih">22 Ekim</p>
<p class="ara05"></p>
<p>(Bk. 9 Ekim ’39, IV. paragraf, Lavelle). İnsan <i>ne ise</i> onunla ölçülür, <i>yaptıklarıyla</i> değil. İnsanın eylemleri manevi hayatının bir parçası değildir; başkalarına karşı ya iyi davranırız ya da kötü. Manevi hayat benliğimizin değişmez, sonsuz varlığıdır. Eylemlerimiz ise, derinliği ancak fırtına çıktığı zaman belli olan, hatta o zamanlarda bile belli olması gerekmeyen o deniz üzerindeki dalgalanmalardan başka bir şey değildir.</p>
<p class="ara05"></p>
<p class="tarih">23 Ekim</p>
<p class="ara05"></p>
<p>Hırslı değilim, gururluyum.</p>
<p class="ara05"></p>
<p>Etkin hayat kadınsı bir erdemdir; düşünsel hayat ise erkeksi. (Bk. 14 Ekim, II. paragraf ve F.’nin Aşk <i>Tahlili).</i> Benim bu yüzyıl içinde yaşayışımın bir önemli yanı Leopardi ile Nietzsche’nin eylem hayatının düşünce hayatından üstün olduğu kuramını yıkmak, gerçekten büyük insanın saygınlığının kendini gündelik hayatın ıvır zıvır uğraşlarına kaptırmamasına bağlı olduğunu göstermek olabilirdi. Elbette nasıl yaşanacağı konusunda Dostoyevski’nin verdiği öğüde uymaktan vazgeçmeksizin. Bütün tutkulara kapım açık. Ama unutmamalı: İnsan <i>ne yaptığıyla</i> değil, <i>ne</i> <i>olduğuyla</i> ölçülür (22 Ekim).</p>
<p class="ara05"></p>
<p class="tarih">24 Ekim</p>
<p class="ara05"></p>
<p>Aşk stratejisi insan ancak âşık olmadığı zaman kullanılabilir.</p>
<p class="ara05"></p>
<p class="tarih">30 Ekim</p>
<p class="ara05"></p>
<p>Acı çekmek hiçbir anlamda bir ayrıcalık, bir soyluluk belirtisi, Tanrı‘yı hatırlatan bir özellik değildir. Acı çekmek hayvanca, insanı hırpalayan, sıradan, gereksiz ve hava gibi doğal bir şeydir. Elle tutulamayacak bir şeydir acı; insan ne kavrayabilir, ne de karşı çıkabilir; zaman içinde vardır - zamanla aynı şeydir; olmadık zamanlarda insanın karşısına çıkması sadece kendisini izleyen anlarda, insanın son işkence ânını yeniden yaşadığı ve bir sonraki nöbeti beklediği sürede acı çeken kimseyi savunmasız bırakmak içindir. Bu nöbetler gerçek anlamda acı değil, bize gerçek acının <i>süresini,</i> sıkıcı ve bıktırıcı sonsuzluğunu duyuran sinirsel canlılık anlarıdır. Acı çeken kimse her zaman daha sonraki ve ondan sonraki nöbetin bekleyişi içindedir. O an, acının onu beklemekten yeğ tutulabileceği sırada gelir. O an, insanın boş yere, zamanın akışını kesmek için, <i>bir şey olduğunu</i> hissetmek için, bu hayvanca acının sonsuz etkisini bir an için bozma amacıyla haykırmasıyla gelir - bu haykırış acıyı daha da korkunçlaştırsa bile.</p>
<p>Ara sıra, ölümün ve cehennemin de böyle zaman ve sonsuzluk içinde değişmeden, <i>anlara bölünmeden,</i> bir daha hiç ölmeyecek bir gövdede akan kan gibi durmadan akan bir acı olduğu kuşkusuna kapılır insan.</p>
<p class="ara05"></p>
<p>Ah! Şu kayıtsızlığın gücü! Budur taşlara milyonlarca yıl değişmeden dayanabilme olanağı veren.</p>
<p class="ara05"></p>
<p class="tarih">31 Ekim</p>
<p class="ara05"></p>
<p>İşte yalnız gururdan yaratılmış olduğunun kanıtı: artık kendisine telefon etmene, mektup yazmana izin vermesine rağmen, senin bunları yapmamakla kalmayıp onunla böyle bir bağ kurmak için büyük bir istek bile duymaman.</p>
<p>Bu aynı zamanda <i>bizi yalnız gelecekteki olanakların ilgilendirdiğinin</i> de bir kanıtıdır. Bir şeyi <i>yapabileceğimizi</i> bilmek bize yetiyor, bu yüzden belki onu yapmaktan bile vazgeçiyoruz.</p>
<p class="ara05"></p>
<p class="tarih">1 Kasım</p>
<p class="ara05"></p>
<p>Fern., yoksul bir insanda zenginlerin erdemlerini (kibarlık, ince duygululuk, toplumda nasıl davranılacağını bilmek, vb.), zengin bir insanda ise yoksulların erdemlerini (ağırbaşlılık, gündelik davranışlarda yalınlık, alın teri sonucu elde edilen iyilik, vb.) arıyor.</p>
<p class="ara05"></p>
<p class="tarih">2 Kasım</p>
<p class="ara05"></p>
<p>Bir insan kendini kurtaramıyorsa, onu hiç kimse kurtaramaz.<sup><a id="not66" href="../Text/Section0002.xhtml#n66">[66]</a></sup>  </p>
<p>Sonunda en değerli ve önemli saydığım şeylerin başlangıçta hiç de hoşuma gitmeyen ve beni tiksindiren şeyler olduğunu sık sık görmüşümdür.</p>
<p class="ara05"></p>
<p class="tarih">8 Kasım</p>
<p class="ara05"></p>
<p>Freud’un <i>Psikanaliz Üstüne Denemeler</i>‘ini benimseyecek olursak, her türlü düşüncenin ölüm içgüdümüzden çıktığını görürüz. Hayatın bütün geçici, coşkun, aşırı cinsel duygularına kendi kendimize duyduğumuz sevgiyi tatmin edebilen bir düzen verme çabasıdır bu. İnsan benliği hareketsizliği ve isteklerden yoksunluğu ile dinginliğe, kendi kendine yeterliğe dönme eğilimindedir.</p>
<p>İnsanın kendi bunalımını yaşarken, onu çözümleyip anlamaya, <i>belirginleştirmeye,</i> daha doğrusu yok etmeye çalışırken değerlendirebileceği bir gerçektir bu.</p>
<p class="ara05"></p>
<p class="tarih">9 Kasım</p>
<p class="ara05"></p>
<p>Duyularımızın çalışması dışında, gövdemizin yaptığı her şey dikkatimizden kaçar. Kan dolaşımı, sindirim gibi gövdemizin yaşamımızla ilgili en önemli işlevleri hakkında hiçbir şey bilmeyiz. Ruhumuz konusunda da bu böyledir; düşüncelerimizle ilgili kabataslak bir bilgiden öte, ruhumuzun çalışmaları, değişmeleri ve bunalımları konusunda hiçbir şey bilmeyiz.</p>
<p>Gövdemizin işleyişindeki incelikleri ancak bir hastalık sonucu anlayabiliriz. Aklımızın ve ruhumuzun işleyişini de dengemizi yitirdiğimiz zaman.</p>
<p class="ara05"></p>
<p class="tarih">12 Kasım</p>
<p class="ara05"></p>
<p>Ancak kendilerine acımayan insanlara acırız.</p>
<p class="ara05"></p>
<p class="tarih">24 Kasım</p>
<p class="ara05"></p>
<p>Demir parmaklıklarla, demir çubuklarla çevrili kapalı bir alan, çeşitli bölümlere ayrılmış (= havuz). F. üç adama (= bu gece burada barınmaya gelen üç Sicilyalı) kapıyı açıyor, sakin, tehditkâr-gülümser, suskun kişiler. Kapıyı açarken F.’nin yüzünde sert bir ifade beliriyor. Ben bu üçünün tutsağıyım - bunu her yönüyle duyumsuyor ve arada bir F.’ye bakıyorum; o, yüzünde sert bir ifade, hiçbir şey söylemiyor. Beni onların eline düşürecek kadar uzun süren aldatmacayı düşünüyorum (= gizemli yoldan birçok kadını tanımalar, ama belki bir de bir erkek kardeşi). Bu erkek kardeş, belli belirsiz, kız kardeşi F.’nin öğrenim sorunları konusunda benimle hesaplaşacağını belirtiyor. Yumrukları okkalı; aralarında şakalaşıyorlar. Ben gözucuyla gözetleniyorum. Onlardan gelecek tehlike duygusu çok güçlü ve kaygı verici.</p>
<p>Sonunda parmaklığı geçip koşar adımlarla uzaklaşıyor, F.’ye yeniden görüşeceğimizi ve ona açıklayacağımı haykırıyorum. Yani, beni aldattığına inanmadığımı.</p>
<p class="ara05"></p>
<p class="tarih">30 Aralık</p>
<p class="ara05"></p>
<p>Foscolo, <i>Edebi Düzyazılar,</i> Le Monnier.</p>
<p>Cilt II, s. 65: “Demek ki, daha güçlü duyumları olan kişinin daha güçlü fikirleri vardır.”</p>
<p class="ara05"></p>
<p><i>Belagat Dersleri:</i></p>
<p>s. 129: “edebiyat tarihinde, gerçek ve yararlı bir ünle övünebilecek olan, buna karşılık ilk ve soylu girişimlerden sonra her uğraşı yarda bırakıp tanınmamışlığı yeğleyen birçok insan vardır, büyük bir olasılıkla çalışmama da ve tanınmamışlıkta öylesine alçakgönüllülükle amaçladıkları memnunluğu ve huzuru bulamamış olsalar da.”</p>
<p>s. 19’da şu not düşülmüş: “R. Descartes, <i>Doğa insanları aynı akılyürütme yetisiyle donatmıştır</i> aksiyomundan hareket ediyor <i>(Yöntem Üzerine Konuşma,</i> No I). Jean-Jacques Rousseau <i>Toplum Sözleşmesine</i> şu cümleyle başlıyor: <i>İnsan özgür doğar</i></p>
<p>Bu ikisi de her zaman edebiyat ve yönetim felsefesine son derece olumsuz etkileri olmuş yanlışlarda.”</p>
<p>s. 152: “böylece, insanın usulünce savuşturması gereken tek engeli, hayal kırıklığını yaşayacaksınız.”</p>
<p class="ara05"></p>
<p><i>‘Dekameron’ Metni Üzerine:</i></p>
<p>Cilt III, s. 20: “Şurası da aynı derecede bir gerçek ki, değişik lehçeler İtalya’da bir edebiyat ve ulus dili oluşturmak için sürekli olarak elbirliği etmişlerdir. Kimsenin konuşmadığı, herkesin anladığı ve yazarın becerisine, sanatına, daha da çok yüreğine bağlı olarak daha iyi veya daha kötü yazılmış bir dil.”</p>
<p>s. 38 (edebiyat dilinde lehçeler): “Eski Toscana komedileriyle Goldoni’nin Venedik komedileri en iyileridir; ama bu oyunlar Napoli bölgesinde, Roma’da ve Lombardia’da halka son derece soğuk gelecektir.”</p>
<p>s. 41 (Boccaccio): “herkes onunkinden farklı bir tarzda yazıyordu, onun tam konuştuğu gibi yazdığını ve onun yazdığı dilin Floransa halkının lehçesi olduğunu -ne daha fazlası, ne daha azı- kim dile getirecek?”</p>
<p>s. 42: “Her dilde gerekli olan sanat İtalyanlara son derece güç geliyorsa bunun nedeni şudur: İtalyanların, dilin fikirlerin seyrinden ve değişiminden... yararlanarak zenginleşebileceği ne bir saraylar, ne bir başkentleri, ne de parlamentoları vardır.”</p>
<p>s. 43: “yazınsal özü açısından İtalyan dili yakın tarihli diller arasında benzersizdir: Beş yüzyıldan uzun bir süre boyunca hemen hemen bütün ahenkli, açık ve güzel sözcüklerini, bütün zarif üsluplarını korumuştur.”</p>
<p>s. 58: “Bir başka çalışmamda, genellikle sanıldığı gibi, Homeros’un dilinin farklı lehçelerin mozaiği şeklinde düzenlenmediğini gösterebildiğimi umuyorum; buna karşılık, şairler ve tarihçiler, kendi şehirlerinin lehçelerine yazınsal nitelikler kazandırabilmek için onun dilini incelemişler, böylece yazdıkları metinler bütün Yunanistan’da daha rahat anlaşılır hale gelmiştir <i>(Eolis Digammasının Tarihçesi).”</i></p>
<p>s. 76: <i>(Crusca):</i> “her zaman İtalyan diline değil lehçeye özgü bir sözcük olarak kalmıştır.”</p>
<p class="ara05"></p>
<p><i>Dante Şiiri Üzerine:</i></p>
<p>s. 117: “Yunanlı ve Romalı yazarlar... doğal özgürlük ve geri alınamaz haklara ilişkin kuramlar öğretmezler; onlara göre, daha çok, her hak ve ödevin yazgıyla utku tarafından belirlenmiş olması söz konusudur.”</p>
<p>s. 120: “görüşlerin ağırlık kazanması için mutlaka hükümetlerin gücünden destek almaları gerekir, ancak o zaman görüşler gelişip serpilebilir.”</p>
<p>s. 321: “Ulusun olduğu yerde, diller hatiplerin yönettiği bir kamu mülküdür; ulusun olmadığı yerde ise, edebiyatçıların mülküdür; kitap yazanlar da sadece kitap yazarları için yazarlar. “</p>
<p>s. 382: <i>“Cennet’</i>in birçok bölümünün, daha doğrusu öğretiye ilişkin ve alegorik bölümlerinin şair dile ve sanatına egemen olmadan çok önce düşünülüp yazıldığı kanısındayım, hatta bundan eminim. Çünkü şair, <i>Cehennemde</i> seyrek olarak, <i>Araf’</i>ta daha da seyrek olarak, <i>Cennet’</i>in yer yer ahengini bozan kaba Latince kullanımlara, ikircikli sözdizimine ve kaba biçimlere başvurmak zorunda kalmıştır.”</p>
<p>s. 453: “bu fikirler arasında, şiirsel görüntülerin en doğal şekilde dışa taşmasını sağlayanlar hangileriyse onlar.”</p>
<p>s. 458: “D. onları koruyordu; onlarla birlikte, sözcükte, zamana dayanıklılığa, eylemin değişmezliğine ve artan gücüne ilişkin görece sık rastlanır anlamlar da koruyordu. Bundan yola çıkarak, Yorumcusuna söylediklerini anlayabiliriz - yoksa bizim için bir giz olarak kalırdı bu sözler: ‘Şiirlerinde çoğu kez sözcüklere öteki şairlerin dile getirdiklerinden farklı bir anlam veriyordu.’ <i>(Anonim)</i> ‘Sözlerinden, bir araya getirilmiş fikirler arasındaki çatışmanın eşzamanlı olarak ve büyük bir güçle dökülmesi bundandır.”’</p>
<p>s. 479: “Ne var ki dilin kurucular için dil yazılı dildi, konuşma dili değildi hiçbir zaman; kitaplar daha sonraki sesletimlere uymadığı için, ses organlar göze bağlı kalmak zorundadır.”</p>
<p class="ara05"></p>
<p><i>İtalyan Dili Üzerine</i> (İngiltere’de İtalyanca olarak yazılmıştır):</p>
<p>Cilt IV, s. 180 (Homeros’un Dili): “sözcüklerinde hep yalın ve doğal olarak dilbilgisi kurallarına uygun bir yapı sergiler. Sözleri asla çok fazla eğretilemeyle yüklü değildir, metafizik fikirlere, deyim yerindeyse somut olmayan düşünce ya da duygulara yer vermez. Öyle ki vezin kaldırılsa ve <i>İlyada</i> ile <i>Odysseia </i>düzyazıya dönüştürülse, günümüzde bin kat daha kötü dillerle ve üsluplarla yazılan binlerce başka öyküden daha olağanüstü birer romans izlenimi uyandırırlardı.”</p>
<p>“Dante’nin şiir dili... düzyazı yazılara model olamamıştır, asla olamayacaktır da.”</p>
<p>s. 197: “Son olarak, Thukydides sözcükleri neredeyse edilgen bir malzeme gibi kullanır ve bu sözcükleri tutku, imge ve düşünceleri bazen sözcüklerin içeremeyeceği kadar yoğunlaştırarak aktarmaya zorlar; bu yüzden de neredeyse dilinin zorbası izlenimini verir. Gene de Boccaccio bir âşık gibi bağrına basar onu...”</p>
<p>s. 210 (Petrarca): “ama <i>onun</i> dili, ulusun olmaktan çok yazarındır.”</p>
<p>s. 211: “Villani, Floransalı yazarlar arasında en deyimsel olandır.”</p>
<p>Roman yazarına özgü eğilimleri ve çözümleme yetileri için bk. <i>Saggio d’un Gazzettino del Bel Mondo (Okura</i> bölümü; burada kırk yaşındaki insanın teslimiyeti dile getirilir) ve Fragmanlar, özellikle 10 nolu fragman: ” ...deneyimin katılaştırdığı yüreğiyle ben...”; olağanüstü Sterne çevirisine yazdığı önsöz <i>(Didimo Chierico’dan Okurlara Merhaba)</i> ve bu önsözde Sterne’ü anlattığı yerler: “... ve arzuyla parlayan gözleri, sanki utançla yere eğilir...”; <i>Didimo Chierico Hakkında Bilgi</i>’nin tamamı; <i>Savunma Mektubu; Pisagorcular Akademisi’nin Tutanakları</i>’ndaki nutuklar <i>(Bel Mondo</i> tipi mizahi ve buruk bir deneme); <i>Duygusal Yolculuk</i> çevirisi; De Crevecoeur’un <i>Voyage en Pensylvanie</i>‘sinden alınma <i>Ün ve Umutsuzluğun insan Üzerindeki Etkileri</i> balıklı çeviri ve son olarak gençlik girişimi <i>Jacopo Ortis.</i> Romancı olmamasının bir nedeni de Sterne’de kendini bulması ve çeviriyle yetinmesidir, ama mizah anlayışı tam bu türdendi - <i>Bel Mondo, Tutanaklar</i> ve çeşitli Fragmanlar’ın da gösterdiği gibi.</p>
</body>
</html>