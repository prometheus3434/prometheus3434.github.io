<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2 class="basliksol">1936</h2>

<p class="ara05"></p>
<p class="tarih">10 Nisan<sup><a id="not9" href="../Text/Section0002.xhtml#n9">[9]</a></sup></p>
<p class="ara05"></p>
<p>Bir insan benim durumumda olursa, onun için vicdanıyla hesaplaşmaktan başka yapacak bir şey yoktur.</p>
<p>Bir insanın başına gelenleri geçmişinin tümünün belirlediği saplantısından vazgeçmem için hiçbir neden göremiyorum. Kısacası, hak edilmiş bir sonuçtur bu. Böyle bir noktaya varmış olmam için benim tam bir budala olduğum açıkça ortada.</p>
<p>Her şeyden önce, <i>sorumsuzluk.</i> Vicdanıma danışarak ne yapmam gerektiğini hiç düşündüm mü? Her zaman duygulanma, zevkime göre davranmayı seçtim. Bunun böyle olduğundan hiç kuşkum yok. Kadın düşmanı olduğum dönem bile (1930-1934) aslında böyle bir bencilliğe dayanıyordu. İnsanlarla gerçek bağlar kurmaktan kaçınıyordum, böyle bir numara yapmak da hoşuma gidiyordu. Bu tutumun ne kadar kaypak olduğu çok geçmeden ortaya çıktı. Sanatımda bile, zevk düşkünü biri olmaktan hiç kurtulabildim mi acaba? Canım çekince kendimi bir tutkuya kaptırarak çalıştığım oldu, ama korkuyordum da; bir şeye bağlanmaktan korkuyordum. Hiçbir zaman doğru dürüst çalışmadım, aslında, hiçbir işe de yatkınlığım yok. Başka bir eksiğim daha göze çarpıyor. Ben hiçbir zaman dünyayı umursamadan hayatın tadını çıkarabilen rahat bir insan olamadım. O yürek yok bende. Her zaman ahlak duygusuna sahip bir insan sandım kendimi, çünkü geçirdiğim tatlı anlar -tam deyimi bu- yüzünden ortaya çıkan sorunların üstüne üstüne gidip onlara bir çözüm bulacağım yerde, birtakım kuruntulara kaptırdım kendimi. Bir zamanlar bana bir dâhi olduğum inancını veren estetik etkenlerin yarattığı manevi korkudan duyduğum rahatlığa kendimi yeniden sokmak istemiyorum. Böyle bir durumdan daha kurtulmuş değilim.</p>
<p>Manevi bakımdan böyle bir çöküntüye düşünce, maddi çöküntünün de gerektiğini düşünüyorum ister istemez. Sözgelimi, ayakkabılarımın altlarının delik olması ne kadar uygun olurdu şimdi!</p>
<p>Ancak böyle açıklayabilirim içimde duyduğum intihar dürtüsünü. Ne zaman bir güçlükle ya da acıyla karşılaşsam, hep intiharı düşünmeye yargılı olduğumu biliyorum. Beni korkutan da bu: temel ilkem intihar, gerçekleştiremediğim, hiçbir zaman gerçekleştiremeyeceğim, ama düşüncesi duyarlığımı okşayan intihar.</p>
<p>İşin korkunç yanı, şu anda yapabileceğim hiçbir şeyin bu durumumu düzeltemeyeceği; çünkü, eskiden kendimi gene böyle bir durumda bulmuş, fakat beni kurtaracak bir çıkar yola rastlayamamıştım. Şimdi de bu adımı atacak gücü kendimde bulamayacağım. Bu kadarını kesinlikle biliyorum.</p>
<p>Bununla birlikte, birisine tutkun olmak duygusu beni yanıltmıyorsa, ki yanılttığını sanmıyorum, bir kurtuluş yolu bulmuş sayılırım. Bütün kararsızlığıma rağmen, o kişi sadece bana kendini vermekle beni bir disipline sokmayı ve kendimi esirgememeyi öğretmeyi başarıyordu. Bunun da Pierino’ya özgü bir erdem olduğu kanısında değilim;<sup><a id="not10" href="../Text/Section0002.xhtml#n10">[10]</a></sup> çünkü onun kendini verişi bana yeni ödevlerin duyarlığını kazandırıyor, bu ödevlerin gözümde <i>somutlaşmasını</i> sağlıyordu. Çünkü, kendi başıma kaldığım zaman, deneylerimden biliyorum ki, başarısızlığa uğrayacağım <i>kesin</i> bir şey. Onunla ten ve kader birliği etmekle başarıya ulaşmış olacaktım. Bunu da aynı kesinlikle biliyordum. Kendi korkaklığım bile böğrüme çarpan bir mahmuz olacaktı.</p>
<p>Bunun yerine, ne yaptı o! Belki kendisi bilmiyor ya da bilse bile aldırmıyor. Bu da doğal bir şey - geleceğini belirleyen geçmişiyle o, o olduğuna göre.</p>
<p>Ama bunu yaptı bir kere. Ben bir aşk ilişkisi kurdum ve bu ilişki sonunda yargılandım, bu ilişkiyi sürdürmeye layık olmadığım sonucuna varıldı. Bu başarısızlık karşısında, bir âşığın dayanılmaz acıları ya da gene son derece ağır itibar kaybı tam anlamıyla bir hiç kalır.</p>
<p>Bu başarısızlık duygusu, kafama inen ve 1934’te son bulmuş olan balyoz darbeleriyle karışıyor; estetiği, yapmacık tutumları, dehayı, bütün palavraları bir yana bırakırsak, hayatımda hiçbir zaman ancak bir enayinin yapabileceği şeylerden başka bir şey yapabildim mi?</p>
<p>En beylik, en umutsuz anlamıyla bir enayiyim ben. Nasıl yaşayacağını <i>bilemeyen,</i> ahlaki olgunluğa ulaşmamış, kendini bir şey sanan, intihar düşüncesinden bir şeyler uman, ama bunu gerçekleştiremeyen bir adam.</p>
<p class="ara05"></p>
<p class="tarih">20 Nisan</p>
<p class="ara05"></p>
<p>Bakalım bundan bile teknikle ilgili bir ders çıkarabilir miyiz?</p>
<p>Önce bilinen, ama henüz tümüyle kavranmamış olan ders. İnsanın kendini içtenliğe vermesi, mutlak bir şey içinde benliğini yitirmesi, başka her şeyi görmezlikten gelmesi son derece zevkli bir şey; ama -işin asıl önemli yanı da bu- zevkli ve bu yüzden de sakınılması gereken bir şey. Bundan böyle, her şeyden önce açıkça bilmem gereken şey şu olmalı: Daha önce katlandığım bütün acıların kaynağı, kendimi mutlak, bilinmeyen, bilinçdışı şeylere zevk alarak bırakışımdı. Henüz varoluşun trajedisinin ne olduğunu anlamış, bu konuda kesin bir yargıya varmış değilim. Ama bir noktanın kesin olduğunu biliyorum: Bu zevk düşkünlüğünü yenmek ve ruh hallerini birer amaç olarak görmekten vazgeçmek zorundayım.</p>
<p>Bir şair için güç bir şey bu. Ya da çok kolay bir şey. Bir şair kendini bir ruh haline sokup bunun tadını çıkarmaya bayılır -bu onun trajediden kaçış yoludur. Ama bir ruh halinin onun için hiçten de az bir şey olduğunu hiçbir zaman unutmamalıdır bir şair. Onun için önemli olan tek şey yazacağı şiirdir. Bu yararcı uzak durma çabası onun trajikliğini oluşturur.</p>
<p>Zevk düşkünlüğü için değil de, trajik bir duyarlılıkla yaşamak gerektiğini, çektiğim, hem de boşuna çektiğim bunca acı kanıtlıyor. 1927’de yazdığım şiirleri yeniden okumam gözümü açtı. O sulandırılmış çocuksulukla daha geçen ay yazdığım düşünceleri, hem de aynı kelimelerle yazılmış görmek içimi kararttı. Dokuz yıl geçmiş: peki benim hayat karşısındaki tutumum bu kadar çocuksu mu? Ve yılların emeğiyle elde ettiğim ve bana özgü saydığım bu erkeklik, bu da o kadar anlamsız bir şey mi?</p>
<p>Şiirin böyle bir eksiklikteki sorumluluk payı başka her şeyden daha azdır. Gerçekten de, şiir bana kendime çekidüzen vermeyi, kendimi toparlamayı ve dünyayı daha açık seçik görmeyi öğretmiştir; şiir, kelimenin en kılgın anlamıyla, benim bir şey <i>olmamı</i> sağlamıştır. Suç bambaşka bir şeyde, her türlü iyi sanatın düşmanı olan düş kurma hastalığındadır. Benim için gerekli olan şey sorumluluklardan kaçınmak, çevremdeki nesneleri karşılığında bir şey ödemeden <i>duymaktır.</i></p>
<p>Zevk düşkünlüğüne kaptırılmış bir hayatla, arada bir aralarında bağ olmayan birtakım küçük kopuk şiirler yazmak arasında sadece bir benzerlik değil, gerçek bir koşutluk vardır. Gelişmesiz, ilkesiz, rasgele bir yaşama alışkanlığına dönüşür böyle bir tutum.</p>
<p>Çıkarılacak ders şu: sanatta da, hayatta da yapı kurmak, hayattan olduğu gibi, sanattan da zevk düşkünlüğünü kovmak; trajik düzeyde var olmak. (Bu senin arada sırada birtakım çılgınlıklar yapmanı, budalaca bir sone ya da bir hikâye yazmanı engellemez elbet. Hatta yapmalısın böyle şeyler. Yalnız, bir roman yazacağım ya da yemek vereceğim diye dünyanın altını üstüne getirmek zorunda olmadığını da unutma.)</p>
<p>Bu açıklamalardan sonra ekleyeyim ki, böyle içimi dökmem ve hiç kimsenin bana o kadar kötü davranmadığını düşünmem insanca bir şey. Aşk bakımından değil -çuval dolusu aşk var herkeste- başka bir nedenle, bu kez ‘ödemeye’, karşılık vermeye, kendimi dizginlemeye, kısacası zevki trajediye dönüştürmeye niyetliydim. İyi ki umduğumun tam tersiyle karşılaştım: bakalım şimdi erkekliğimi yeniden kazanabilecek miyim? İyi ama, gene de aşağılık bir numaraydı bu. Şimdi yeniden düşününce ve her türlü düşçülüğü ve tutkuyu bile bile bir yana bırakınca, çektiğim işkencenin her şeyden önce bunun haksızlığına ve bu hareketin gerisinde yatan kötülüğe dayanıp dayanmadığını kim söyleyebilir? Burada da bir teknik ders, bir poetika söz konusu değil mi?</p>
<p class="ara05"></p>
<p class="tarih">22 Nisan</p>
<p class="ara05"></p>
<p>İşin doğrusu bugüne değin dünyayla ilgili hiçbir şey ruhuma işlemiş, bünyesel, beden ötesi gerçekliğimin yapısını bir röntgen filmindeki gibi gözlerimin önüne sermiş değil. Alttaki boz renkli ve sonsuz iskelete de henüz ulaşmış değilim.</p>
<p>Renklerden, kokulardan, insanı okşayan hareketlerden tat aldım, bunların mutluluğumu, hayal gücümü ve sağlığımı beslediğini gördüm. İnsanların dostlarıyla şakalaştıkları gibi şakalaştım, kendi başıma eğlenebildim.</p>
<p>Kelimelerim gerçekten düşünceleri değil, sadece duyumları dile getirdi. Dramatik olaylar değil, tablolar çizdim. Bir konu -sözgelimi bir yüz- seçip bunu kendi beğenime göre değiştirinceye kadar üzerinde durdum. Dünyayı şiddet ya da zevk eylemlerinden meydana gelen bayağı bir sergi durumuna indirgedim. O sayfalarda hayatın kendisi değil, sahnelenişi var. Her şeye yeniden başlamam gerek.</p>
<p class="ara05"></p>
<p class="tarih">24 Nisan</p>
<p class="ara05"></p>
<p>Kendini yok etme çılgınlığının duyulması gerek. İntihardan söz etmiyorum. Bizim gibi insanlar -hayatı seven, beklenmedik şeylerin, insan ilişkilerinin tadını çıkaranlar- bir dikkatsizliğin dışında, işi intihara kadar vardırmazlar pek. Hem sonra intihar, ilginç yontular yaratan, ama bizimle ilgisi olmayan o masalsı yiğitlik davranışlarından, destanlardaki gibi alınyazısı karşısında insanın yüceliğini gösteren eylemlerden biri gibidir.</p>
<p>Kendini yok eden kişi ise ayrı bir tiptir; daha umutsuz, ama daha becerikli. Yaradılışındaki her eksiği, her alçaklığı bulup çıkarma isteğini duyar içinde; sonra o kadar büyük bir hoşgörüyle değerlendirir ki bu eğilimleri, onları hiçe indirger. Yenilerini arar, onlardan tat alır, baş döndürücü bulur onları. Geçmişteki herhangi bir komutandan daha çok güven duyar kendine. Bilir ki, kendisini yarına, hayatın ona verebileceği şeylere, olağanüstü geleceğe bağlayan iplik -son kertede- herhangi bir inançtan ve tutarlılıktan daha güçlü bir bağdır.</p>
<p>Kendini yıkan kişi, her şeyden önce, bir güldürücü, kendi kendisinin efendisi olan biridir. Kendisini dinleme ve doğrulama konusunda hiçbir fırsatı kaçırmaz. Hayattan her şeyi bekleyen bir iyimserdir ve gelecekteki olaylardan en keskin ya da en anlamlı sesleri çıkarmak için sürekli olarak kendini ayarlar.</p>
<p>Kendini yıkan kişi yalnızlığa dayanamaz.</p>
<p>Ama sürekli olarak, bir gün, hiç farkında olmadan, bir şey yaratmak ya da her şeyi düzene koymak tutkusuna kapılacağı korkusuyla yaşar. İşte o zaman durmadan acı çeker, belki de kendini bile öldürür.</p>
<p class="ara05"></p>
<p>Şu noktayı iyi düşün: intihar, şimdilerde sadece bir gözden kaybolma yoludur. Ürkekçe, sessizce yapılır ve tam bir başarısızlığa uğrar. Artık bir eylem değil, sadece bir boyun eğmedir.</p>
<p class="ara05"></p>
<p>Dünyaya iyimser bir intiharın dönüp dönmeyeceğini kim bilebilir?</p>
<p class="ara05"></p>
<p>Bir iç trajediyi sanat biçiminde dile getirmek ve böylece ondan arınmak, ancak bu trajedinin içindeyken bile duyargalarını geren ve incecik ipliklerle örgüsünü örebilen, kısacası, bir yandan yaratıcı düşüncelerin kuluçkasına yatabilen bir sanatçının başarabileceği bir iştir. Bir çıkar yol olarak intihar yerine, bir sanat eserinin aracılığıyla fırtınayı çılgınca yaşamak ve baskı altındaki duygulardan böylece kurtulmak diye bir şey olamaz. Bunun ne kadar doğru olduğunu, kendini gerçekten başına gelen bir felaket yüzünden öldüren sanatçıların genellikle sıradan şairler, duygu taşkınlıklarında içlerini kemiren kanserin en ufak bir belirtisini bile duyuramayan gösteriş düşkünleri oluşu da gösterir. Bundan şunu öğrenir insan: uçurumdan kurtulmanın tek yolu ona bakmak, derinliğini ölçmek ve kendini o boşluğa bırakmaktır.</p>
<p>Bir haksızlığa uğramanın acısı güçlendiren bir irkiltidir insan için - bir kış sabahı gibi. Canlılığımızı ve yaşama sevincimizi doruğuna ulaştırır, nesnelerle aramızdaki bağ açısından önemimizi bize yeniden kazandırır, bizi yüceltir; herhangi bir talihsizlik sonucu acı çekmekse sadece utanç verir insana. Bu haksızlığı tattım ben, uğradığım haksızlığın, iyilik bilmezliğin daha büyük olmasını isterdim. Yaşamak budur, bunu yirmi sekiz yaşında öğrenmek hiç de erken sayılmasa gerek.</p>
<p class="ara05"></p>
<p>Utanç duygusuna gelince. Gerçek bir haksızlık yüzünden insanın acı çektiği pek azdır. Öyle dolambaçlıdır ki kendi davranışlarımız. Genellikle suçun biraz da bizde olduğu çıkar ortaya; işte o zaman “Hoşça kal!” demek düşer o kış sabahı duygusuna.</p>
<p class="ara05"></p>
<p>Suçun biraz da bizde oluşu mu? Bütün suç bizdedir oysa, bundan da kurtuluş yoktur. Hep böyledir bu.</p>
<p class="ara05"></p>
<p>Bıçak darbesinin, şaka olsun diye, aylaklıktan, budalanın teki tarafından atılması acıları hafifletmez, daha dayanılmaz kılar; çünkü insanı hem olaydaki neden-sonuç ilişkisi, hem de düşüşü önceden görmemenin getirdiği kişisel sorumluluk üzerinde düşünmeye götürür bu.</p>
<p>Yaralayan kişinin pişmanlıktan kendini yiyip bitirdiğini, <i>olanlara önem atfettiğini</i> bilmenin bir teselli olacağını mı düşünüyorum? Bu teselli olsa olsa yalnız olmama, kendi beni ile başkası arasında bağlantılar kurma gereksinmesinden doğabilir. Ayrıca, bu insan özellikle beni değil de, yalnızca bir canlı olarak bir insanı yaralamış olmaktan ötürü pişmanlık duysa, onun pişmanlığını arzu eder miydim? Demek ki, içimdeki insanın değil, özellikle benim tanınmam, bana üzüntü duyulması, benim sevilmem gerekiyor.</p>
<p>Bir başka kalıcı işkenceye yol açılmıyor mu, yaralayan insanın budala, aylak ve hoppa <i>olmadığını</i> anımsadığımızda? Genel olarak ciddi, anlayışlı, sinirli olduğunu ve yalnızca benim durumumda şaka yaptığını anımsadığımızda?</p>
<p>Bu insan özel olarak beni yaralamış olmanın pişmanlığını duymamakla kalmıyor, özellikle benim durumumda eğlenmiş hissediyor kendisini. Durumu insani görmenin bir yolu olacaktır, ben ise kendimi tam tersi durumda hissediyorum. Hep daha iyi.</p>
<p class="ara05"></p>
<p class="tarih">25 Nisan</p>
<p class="ara05"></p>
<p>Bugün, hiçbir şey.</p>
<p class="ara05"></p>
<p class="tarih">26 Nisan</p>
<p class="ara05"></p>
<p>On iki yıl boyunca bir ülküye, hem de gizli bir ülküye bağlanarak yaşayan bir insan, ister istemez kişiliğinin o ülkünün etkisi altında kaldığını görür. Dünyadaki korkunç şeylerin en çirkini bir ülküye bağlanma alışkanlığıdır. İnsan başka şeylerden kurtulabilir, ama bundan kurtulamaz. Olsa olsa yönünü değiştirmeye çalışır bu ülkünün, daha fazlasını yapamaz.</p>
<p>Tutku, gerçekleri çarpıtma, kendinden hoşnut olma, huzur gibi ruhsal alışkanlıklar içinde sonuncusunun kalıcı oluşu ne iyi. Yeniden kavuşacağım huzura.</p>
<p class="ara05"></p>
<p>Önemli sapıklıklarla ilgili psikolojik bulguları sapık olduğunu bilmeyen kişiye aktarırken adım adım ilerlemeli; çünkü onun ilk kurbanı bulguyu yapan içten kişi olacaktır. Şu eski Perillos’un boğası hikâyesi.</p>
<p>Bir kadına ondaki potansiyelden söz eden kişi boynuzlanan ilk kişi olacaktır.</p>
<p>Matematiksel bir şeydir bu. Evet, <i>matematiksel.</i></p>
<p class="ara05"></p>
<p>[.....].<sup><a id="not11" href="../Text/Section0002.xhtml#n11">[11]</a></sup></p>
<p class="ara05"></p>
<p>Bir erkeği aldatmak isteyen bir kadın için, o adamı kendi çevresinin dışına çıkarmak, onu gülünç bir kılığa sokmak, bilmediği durumlarla karşı karşıya getirmek, bu arada da kendisine adamın beceremediği işler bulmaktan daha iyi bir yol var mıdır? Kadın dünyanın gözünde yalnız o adamı aldatmakla kalmaz, aynı zamanda adamın aldatılmaya karşı çıkmadığına kendini inandırır ve böylece vicdanını rahatlatır - dünyadaki hayvanların en akıllısı olan kadın için çok önemli bir noktadır bu. Ustalık ve alışkanlıkla, kendi ahlak ilkelerinden vazgeçmek zorunda kalmadan, gerçekleri ve olayları kendi isteğine göre önceden düzenlemek gibi inanılmaz bir duruma geçer.</p>
<p>[.......].<sup><a id="not12" href="../Text/Section0002.xhtml#n12">[12]</a></sup></p>
<p class="ara05"></p>
<p class="tarih">27 Nisan</p>
<p class="ara05"></p>
<p>Anlatıyor:</p>
<p>“Bir gün kız bana nasıl davranacağını söyledi. Hiçbir şeyin olmadığı, ama mutlaka olacağı o kaygılı dönemde oluyordu bu. Ona geçmişinden söz ettiriyordum, onu olabildiğince çok tanımak ve rüyalarımı beslemek saplantısı içindeydim.</p>
<p>Trende ona takılan sıradan bir delikanlıdan söz ediyordu. Anlattığına göre, kararlı ama özelliksiz birisiydi. Pek çaba harcamadan delikanlıyı kendine âşık etmişti. Sözler ve hareketlerle. (Benimle de bir yolculuk yaptı.) Sonra delikanlıya sahte bir ad verip meseleyi kapatmıştı.</p>
<p>Ve delikanlı mektup yazıp ona evlenme teklif etmişti.”</p>
<p class="ara05"></p>
<p class="tarih">28 Nisan</p>
<p class="ara05"></p>
<p>“Beyefendinin açık şeylerden hoşlandığını seçkin beğenisinden anlıyorum. Ama beyefendi unutmasınlar ki, açık şeyler hemen hazmedilir ve iştah geri döner. Zor olanın üzerine atılmak, küçük lokmayı bulmaya çabalamak, kısacası umudu daha uzun süre sürdürmek daha iyi olur.”</p>
<p class="ara05"></p>
<p>Neden tasalanmalı? Gene ’29’daki gibi başıboş şiirler yazıyorum; çalışmadığım için, hayatın ortasında tek başıma ve mutsuz aylaklık ettiğim için sıkılıyorum; çevremde olup bitenleri görerek öfkeleniyorum. Eksik olan ne? Geçip giden yedi yıl mı?</p>
<p>Pöh! Gençliğin hiç önemli bir yeri oldu mu benim uğraşımda? Hem bu yedi yıl <i>yitip gitmeseydi</i> de, benim için iyi sonuçlansaydı, diyeceğim, kalıcı şiirler yazsaydım, severek çalışsaydım, evlenip kendime göre bir düzen kursaydım, dünyanın cümbüşünü seyretmekten tat alsaydım; her şey bu dediğim gibi olsaydı, şimdi daha iyi bir durumda mı olacaktım? Değecek miydi? Şimdi şu masada daha mutlu bir insan olarak mı oturacaktım?</p>
<p>Bir şeye bağlanmış olmanın, sorumluluklar yüklenmenin beni mutlu kılacağı karşılığını vermek, anlamsız bir şey söylemek değil mi, insan isterse, her zaman sorumluluk yüklenebileceğine göre?</p>
<p>Öyleyse - öyleyse o kadın için mi böyle sızlanıp duruyorum? Beni aldatan, beni rezil eden o kadın için mi? Ama değişen başka bir şey yoksa, sıradan ve duygusal bir aldanış olmaktan öte bir anlamı var mı o kadının?</p>
<p>Delikanlı, sanki büyük bir yıkımmış gibi tasalanıp durma onu yitirdim diye. Böyle bir şey değil bu. Eskiden nasılsak, gene öyleyiz, yedi yılı yaktık, güzel şeyler yaşadık; yeniden başlayalım, ama bağırıp çağırmayalım ve yedi yıl sonra aynı konuşmayı yapmamamız için hiçbir neden <i>olmadığını</i> göz önünde bulunduralım. Hem kim söyledi sana hayatın tatlı bir şey olduğunu? Çocuksu düşlerimizi tüketmiş değiliz daha, delikanlı.</p>
<p>Peki ama, böyle şeyler herkesin başına geliyorsa; nasıl oluyor da, yaşlılar ezilmiş, acı çekmiş, çıldırmış değil de, huzurlu kimseler olarak görünüyorlar?</p>
<p>Anlaşılır bir şey varsa, o da ölülerin niçin çürüdükleridir. İçlerindeki bütün o zehirle.</p>
<p class="ara05"></p>
<p class="tarih">1 Mayıs</p>
<p class="ara05"></p>
<p>Kahramanlara ilişkin Yunan şiirinin, gelenekçiler kahraman mezarlarının bulunduğu yurtlardan kovulduğunda gerçekleşmesi de, şiirin yoksunluktan doğduğu gerçeğini destekliyor (krş. <i>Psyché,</i> I, s. 43).</p>
<p class="ara05"></p>
<p class="tarih">5 Mayıs</p>
<p class="ara05"></p>
<p>Günah şu ya da bu davranış değil, tümüyle yanlış düzenlenmiş bir yaşama tarzıdır. Kimi günah işler, kimi işlemez. Bir kimse için günah olan şeyler (nefret etmek, aldatmak, başkalarına kötü davranmak, kendini küçük düşürmek ya da büyük görmek), bir başkası için değildir.</p>
<p>Günaha girmek demek, yapmış olduğun bir şey yüzünden, <i>anlaşılmaz bir şekilde,</i> başına bir bela geleceğine, <i>anlaşılmaz</i> bir düzenin bozulduğuna, bunun geçmiş ve gelecekteki birtakım aksaklıklar zincirinin bir halkası olduğuna inanmak demektir. Yaşamak uzun bir toplama işlemi gibidir, arada bir toplama yanlışı yaparsan, doğru sonucu hiçbir zaman bulamazsın. Bir başka deyişle, zincirleme bir çarkın içinde kalırsın, vb.</p>
<p class="ara05"></p>
<p class="tarih">9 Mayıs</p>
<p class="ara05"></p>
<p>Kendini küçültmekten gelen rahatlık geçerli bir ilke midir, yoksa bencil bir alışkanlık mı?</p>
<p>Bir başka deyişle, (herhangi bir ahlaki yüküm altına girmeden) bunu bir gösteriş bahanesi yapıp bu yaşantıdan bir tepki elde etmek için mi kendimizi küçültürüz, yoksa bundan yeni bir ahlaki davranış biçimi, vicdanımızla tutarlı yeni bir sorumluluk çizgisi yaratmak için mi?</p>
<p>Kendini küçültmede bir çeşit tat bulunabileceği bir gerçek. Öyleyse duyusal bir eylem mi bu, yoksa çile çekmek mi? Ayırt etmek olanaksız gibi görünüyor.</p>
<p>Sonuçta, zevk düşkünlüğünde, onu hisseden kişiyi mahvetme (ona ‘gereksiz yere acı çektirme’) dışında eleştirilecek başka bir yön bulamadığıma göre, kendini küçültmenin gereksiz yere acı çektirip çektirmediğini açıklığa kavuşturmak yeterli olacaktır. Benim durumumda, <i>halimin meşruluğunu, onun yaratıcı üretkenliğine ya da kısırlığına göre belirleme</i> şeklindeki alışılmış yönelimin dışına nasıl çıkmalı? Çünkü hiç kuşkusuz yanlış bir yönelim bu ya da en azından yetersiz - herkes yaratıcılık uğraşı içinde olmadığına göre. Gerekli ya da gereksiz acı çekme bütün bir varoluşla ilişki içinde belirlenecektir. İlgili kişinin bir de yaratıcı olması hiçbir biçimde vicdanı ilgilendirmez. Burada, uğraşın, sınıfın ve ulusun ötesindeki temellere ilişkin gereklilikler söz konusu. Ama bunu çıkar, şunu çıkar, yükümlülüklere hizmet edecek ne kalıyor geriye? Demek ki, temel taşını aramak üzere bodruma inmek için yaratıcılık durumumu dışta bırakmamam, yalnızca şunu göz önünde bulundurmam gerekiyor: Yaratıcı olmanın ötesinde, aynı zamanda bir insan, bir işsiz, siyasete ilgisiz birisi, bir çocuk ve bilemediğim başka şeylerim. Bütün bu durumlar üzerinde kendimi küçültüşümün etkisini gözden geçirip bunlar arasında ortak bir yan bulmaya çalışmak hoş bir çaba. Yalnız şimdide değil, bütün geçmiş hayatımda. Günah, hatırlayacağın gibi, şu ya da bu davranış değil, tümüyle yanlış düzenlenmiş bir yaşam tarzı olduğuna göre.</p>
<p>O halde bir günah mı kendimi küçültüşüm?</p>
<p>Bir fikir. Nasıl estetik üzerinde ancak önümde bu sorunu irdelediğim (ve her şeye yeniden başlamak gerektiğini gördüğüm) bir grup şiirim olduğunda akıl yürütebildiysem, şimdi de kendi birtakım etik eylemlerimi önüme koymalı, bunlar üzerinde düşünmeli ve hangilerini yineleyebileceğimi, hangilerini yineleyemeyeceğimi, eğer varsa (hiç kuşkusuz var) kalıcı izleklerin hangileri olduğunu ve diğer noktaları belirlemeliyim. Güçlük, bu eylemler üzerinde düşünebilmek için -tek tek her şiiri düşündüğüm gibi- onları ötekilerden ayırmakta. Kaldı ki yeni bir şey değil bu. Bu çalışmayı sık sık yaptım daha önce.</p>
<p class="ara05"></p>
<p class="tarih">16 Mayıs</p>
<p class="ara05"></p>
<p>Herhangi bir sanat eserinin yaratılması için o sanat dalıyla ilgili bir çevre gerekir. Ama, büyük sanatın doğmasını sağlayan bu kaygılı, çalkantılı ve düzensiz çevre olmadan doğmuş birçok eser var.</p>
<p>Hem çevre yok değildi. Sanatçı o çevreyi düşünmüş, <i>yaratmıştı</i> (bir başka deyişle, belirlemiş, seçmiş ve sevmişti). Genel olarak Antikçağ yazarlarının, Romantizme kadar, maddi anlamda çevreleri olmuştur; modernleri onlardan ayıran, bu çevrenin yokluğudur. Modernler büyüklüklerini öncelikle okurlarını seçmek ve yaratmakla ortaya koyarlar (tıpkı Antikçağ yazarlarının büyüklüklerini, bilge kimseler dışında, gerçek okur kitlesinin içgüdüsel anlayışında ortaya koydukları gibi).</p>
<p>Ne var ki, yazarın adım adım kendi okur <i>kitlesini</i> yarattığını düşünmek yanlış olur. Bu yolla maddi kitle, belki de yayımcının okur kitlesi yaratılır. Onun <i>gerçek</i> okur çevresi daha ilk eseri tasarlandığı zaman düşünülmüş olmalıdır.</p>
<p class="ara05"></p>
<p class="tarih">6 Eylül</p>
<p class="ara05"></p>
<p>Ahlaki sorumlulukları tam bir ağırbaşlılıkla ele alan bir insan tipi buldum. Bir ahlak ilkesinin hapis, ölüm, işkence, vb. karşısında bile savunulması görüşünü benimser bu insan, sonra böyle bir zorunluluktan korkarak kendi ahlak ilkesini tanımlamak ve ona uymak yürekliliğini gösteremez. Gerçekte, zevk düşkünü olarak yaşayan (bk. 20 Nisan) ve ilkelerden yoksun biridir böyle birisi. Sonuçta, yalnızca his açısından soyludur.</p>
<p class="ara05"></p>
<p class="tarih">13 Eylül</p>
<p class="ara05"></p>
<p>Gençliğimin sona erdiğini haber veren belirtiler arasında en önemlisi artık edebiyata karşı büyük bir ilgi duymayışım geliyor. Bir zamanlar her şeye rağmen duyduğum, manevi doğrular bulma umuduyla açmıyorum kitapları artık. Okuyorum, daha da çok okuyabilmek istiyorum, ama bir zamanlar yaptığım gibi, kitaplarda bulduğum çeşitli yaşantıları ne heyecanla karalıyorum, ne de bunlar parlak, şiir öncesi ussal bir gürültüye dönüştürüyorum. Torino sokaklarında dolaşırken de aynı şey oluyor. Bu yerleri artık yaratma çabasını hızlandıran romantik, simgesel bir güç kaynağı olarak görmüyorum. Her keresinde, ‘önceden yapılmış bu’ demek geliyor içimden.</p>
<p>Ezilmelerimi, saplantılarımı, yorgunluklarımı ve dinlenmelerimi iyice gözden geçirince, açıkçası hayata yeni buluşlar getirecek bir alan olarak bakmıyorum artık, şiir daha da az ilgilendiriyor beni bu açıdan; sadece düşünülecek ve çözümlenecek olan sıkıcı bir malzeme gözüyle bakıyorum her ikisine de. Şunların çevresinde dönüyor artık hayatım: siyaset, gündelik yaşam, kitaplardan edinilen her şey; ama kitaplar, yaratma umudu gibi besleyici değil.</p>
<p>Şu var ki, gençliğimde de kendime etik bir çerçeve belirliyordum; soğukkanlı arttırıcı konumunu bulunca, onu yaşıyor ve yaratıda ondan yararlanıyordum. Şimdi yaratıda ondan yararlanmayı ciddi olarak bir yana bıraktıktan sonra, yaşamanın bile bana yetmediğini fark ediyorum.</p>
<p>Ciddi bir ikilem: Şimdiye kadar şiir üzerinde durmakla zamanı mı boşuna mı harcadım, yoksa bu durumum daha derin, daha köklü bir yaratma döneminin başlangıcı mı?</p>
<p class="ara05"></p>
<p class="tarih">14 Eylül</p>
<p class="ara05"></p>
<p>Bergson’a katılıyorum: Irkçılık da, insanın doğal iyiliği de, gerçekleştikten sonra yargılanması gereken siyasal mitler, ama ırkçılığın artık herkesçe kabul edilen felsefi zayıflığını, doğal iyiliğin de <i>şimdi</i> felsefi açıdan zayıf kabul edilişiyle mazur görmek dürüst bir tutum değil; çünkü bir mitin tarihsel açıdan meşru olması için ona zamanında inanılması ve bu mitin döneminin eleştirisinin son sözü olması gerekir. 18. yüzyılın doğal iyiliği öyleydi, 20. yüzyılın ırkçılığı ise öyle değil.</p>
<p>Aynı şey, değişik zamanların şiir yapılarında da olur. Geçmişin masallarının bizim için birer mit olması doğaldır, ama büyük şiir yazabilmek için şair kendi masallarına <i>inanmak</i> zorunda kalmış; bir başka deyişle, onların döneminin eleştirisinin son sözü olduğuna inanmıştır.</p>
<p class="ara05"></p>
<p class="tarih">15 Eylül</p>
<p class="ara05"></p>
<p>Şiir yapıtımın bir muhasebesini yapmaya kalkıştığımda, orada bütün bu avantajları bulamıyorum. Ünü ya da utanılacak şeyleri bir yana bırakıyorum -kendimi sanki bir şey yayımlamamışım gibi irdeliyorum- ve artık dünyanın benim için bütün büyülü görüntüsünü yitirdiğini görüyorum, çünkü hoşuma giden ve beni memnun eden birçok şey, onları bir kül yığınına dönüştüren yazılı sayfada sönüp gitmiş artık. Gerçekleştirme yoluyla, bir yerden bir yere gidişlerimin, çileden çıkmalarımın, aşklarımın ve bağlanmalarımın tümüyle hayalî doğasını kendi kendime açığa vurduğum için artık onları, bu eksiksiz gerçekleştirme olgusu yüzünden, boş ve yararsız hale getirdim. Açmam gerekirse: Yenilik aşkı, hırs yüzünden beni üzüyor değil; açıkça görüyorum ki, bu keşiflerin şiir öncesi bir anlamı yoktu, bu yüzden de -bir kez şiirleştirildikten sonra- görevlerini tamamladılar.</p>
<p>Şiir dehasının son derece verimli olması ve bütün bir ömür sürmesi gerektiğini savunmamın nedeni buydu. Şairin ruhu, şiirde kullanılacak keşiflerde bulunmaya asla son vermemelidir, çünkü durursa, bununla şunu açığa vurmuş olur: O az sayıdaki keşfi, keşfetme mizacından kaynaklanmıyormuş, şiir öncesi keşifler sanılan duygusal eyleme geçme hevesleriymiş.</p>
<p>Şair miyim, yoksa duygularına tutsak biri mi? Daha çözemedim bunu, ama bir nokta kesin: bu sıkıntılı ayların durumu açığa çıkaracağı. Eğer, umduğum gibi, doğruları arayan en büyük insanlar bile böyle aylar geçirdilerse, o zaman yaratma sevinci epeyce pahalıya çıkmış olmalı onlar için. Kendi görevlerini elinden zorla alanlardan onların gözlerinin yaşına bakmadan bunun acısını çıkarıyor hayat. Bir şey meydana getirmenin çilesi, bu iyi bilinen işkence, bir şey meydana getirip bitirdikten sonra ne yapacağını bilmemenin acısı yanında hiçtir.</p>
<p>Lévy-Bruhl’ün <i>İlkel Mitoloji’</i>si, şu varsayımda bulunmamızı sağlıyor: İlkel zihniyet, gerçekliği niteliklerin ve özlerin sürekli birbirinin yerine geçmesi olarak, insanın muz ya da yay ya da kurt haline gelebildiği -ya da tersi (ama sözgelimi yay kurt haline gelemez)- sürekli bir akış olarak düşündüğünden, şiir (imgeler) bu gerçekliğin yalın betimlemesi olarak (tanrı köpekbalığına <i>benzemez,</i> köpekbalığının <i>ta</i> <i>kendisidir)</i> ve insanmerkezli ilgi olarak doğar.</p>
<p>Kısacası, imgeler (bu ilgilendiriyor beni!) anlatım oyunu değil, kesin betimlemelerdir. Başlangıçta, tabii. İnsanmerkezliliğe gelince, bundan en küçük bir kuşkum yoktu.</p>
<p class="ara05"></p>
<p class="tarih">2 Ekim</p>
<p class="ara05"></p>
<p>Sonunda olumlu bir şey. Gürültülü kalabalıklardan nefret etmem, başkalarının küçük hesaplara göre davranmalarından tiksinmem, geçmişteki ürkeklik ve çekingenliklerimden pişmanlık duymam, onur ve ölçü duygusundan yoksun olmadığımı gösteriyor ki, bunlar da belli bir değeri olan nitelikler. Nesnel şiir arayışım bile aynı anlama geliyordu.</p>
<p>Ne var ki, bugün, şimdiye kadar biçimsel görgü kurallarına aldırmadığıma, toplum yaşayışı içinde kendime özgü bir davranış tarzı edineceğim yerde hep aklıma estiği gibi gelişigüzel hareket ederek sayısız çamlar devirdiğime çok pişmanım.</p>
<p>Genellikle niçin kadınlar erkeklerden daha kibardırlar? Çünkü her şeyi, yarattıkları biçimsel etkiden beklemek zorundadırlar da ondan, oysa erkekler <i>hareket eder</i> ya da <i>düşünürler. </i>Daha çok kadınlaşmak gerekiyor.</p>
<p class="ara05"></p>
<p class="tarih">13 Ekim</p>
<p class="ara05"></p>
<p>Koca Paris şehrini tükenmez bir gizler kaynağı olarak gösterir Balzac, bizim için en çekici yanı da merakımızı her zaman uyanık tutmasıdır. Onun esin perisidir merak. Hiçbir zaman ne komiktir, ne de trajik, sadece meraklıdır. Gizli bir şeyin kokusunu almış ve onu bulmuş bir insan havasıyla en ince ayrıntıların arasına dalar, sonra büyük istek ve coşkuyla bütün mekanizmayı parça parça gözler önüne serer. Yeni kişilere nasıl yaklaştığını, garip yanlarını nasıl sıraladığını, tutarsızlıklarını nasıl tanımlayıp yorumladığını, daha ne şaşırtıcı durumlarla karşılaşacağınız konusunda kuşku duymamanızı nasıl sağladığını düşünün. Değerlendirmeleri, gözlemleri, çektiği söylevler, kullandığı kelimeler psikolojik doğrular değil, birtakım kuşkular, sorgu yargıcına özgü birtakım hileler, ne pahasına olursa olsun aydınlatmaya kararlı olduğu gize yönelmiş yumruklardır. Bu yüzden, kitabın başında ya da ortasında (hiçbir zaman sonunda olmaz bu, çünkü oraya gelindi mi bütün giz açıklanmıştır) bir esrar avında bir duraklama oldu mu, Balzac eserinin bütünündeki şaşırtıcı karmaşıklığı lirik, toplumbilimsel ve ruhbilimsel bir coşkunlukla ele alır. Bunu yaparken ona hayran olmamak elde değildir.<i> Ferragus</i>’un ilk sayfalarına ya da <i>Kibar Fahişeler’</i>in ikinci bölümünün başlangıcına bakın. Balzac’ın eşsiz gücünü anlarsınız. Baudelaire’in haberciliğini etmektedir bu sayfalarda.</p>
<p class="ara05"></p>
<p class="tarih">28 Aralık</p>
<p class="ara05"></p>
<p>Düşünmekten başka yapacak hiçbir şeyi olmadığı bir hapishane hücresinden bile gerçek olanı görebilir insan. Buradaki arkadaşları sadece toplumun posalarıdır, üzerindeki formayla ve alışılmış duyularla -bir duvara bakmak, bir ses duymak, havayı solumak- karşılaştırabilirsiniz onları. Herhangi bir insan (her insan kendisini böyle bir yerde bulabileceğine ve başka biri de olsa burada her zaman bir insan olacağına göre), hayatın temeline inip onu gerçek bir içtenlikle inceleyebilir. Yaşamak bu sonsuz gerçekliğe sadece çeşitli süsler eklemekten başka bir şey değildir. Kalıcı izler olmaksızın hemen uyum sağlamaya alışma çabasını göstermek gerekir.</p>
<p>Böylece yaptığı her şeyin vakit geçirmeye yarayan bir eğlence olduğunu anlar insan. Bu yüzden, içerideki adam, eğer çıkarsa, dünyadan elini eteğini çekerek yaşamaya, en hoşuna giden oyalayıcı bir uğraşla bundan en çok tat alabileceği bir biçimde vakit geçirmeye karar verir - <i>bütün mahpusların verdikleri bir karardır bu.</i> Geçmiş yaşam, o yaşamı yoldan çıkarmış yersiz iddialar yüzünden düşüncesiz ve fevri görünecektir. Burada lüzumsuzluğa indirgenmiş <i>düşünce,</i> hayatta düşünce aracılığıyla mücadele ederek ve tasarılar yaparak yaşamanın ne kadar saçma olduğunu açığa vurur. Asla unutma, eninde sonunda, çıplaktır insan. Giysilerimizi çıkarıp kendimizi çıplak sergilediğimiz bir durum var: hayattaki en <i>makul olmayan</i> ve en utanç verici şeyi yapmak için.</p>
<p class="ara05"></p>
<p>Bundan şu anlaşılıyor: Gerçeklik insanın şu ya da bu şekilde içinde bir bitki gibi yaşadığı ve yaşayacağı bir zindandır. Bunun dışındaki her şey -düşünce, eylem- sadece düşünsel ya da fiziksel bir oyalanmadır. Öyleyse önemli olan, bu gerçeklikle yüz yüze gelebilmektir. Bundan ötesi önemsizdir. Bir zamanlar olduğun gibi yalnızsan, yüksek sesle düşünerek oyalanmanın keyfini bile süremezsin, sadece bir ağaç gibi yaşamanın dışında bir şey yapamazsın. (Bir daha söylüyorum) dram burada işte: yüksek sesle düşünmekten kaçın; hayata bir oyalanma gözüyle bakmaktan vazgeç; bunun ötesindeki her şeyin acısını çek sessizce; ve gerçekliğe karşı öfkelenerek yücel. Herkesten kopup ayrılmak her insanın elinde olan bir şeydir.</p>
</body>
</html>