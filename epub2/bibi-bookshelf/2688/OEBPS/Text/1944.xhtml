<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1944</h2>
<p class="ara05"></p>
<p class="tarih">14 Ocak</p>
<p class="ara05"></p>
<p><i>Karşılıklı konuşma,</i> diyalog, bize en doğal gelen şeylerden biridir. Olayların uzun uzun, bütün ayrıntılarıyla bize anlatılmasından <i>(anlatıdan)</i> kaçınmaya bakarız ya da bunları bile birinci şahıs ağzından anlattırarak ona konuşan insanın kişiliğinin rengini kazandırmak isteriz. Kısacası, anlatıda aradığımız şey bir <i>sahne etkisi</i> yaratması değil, <i>dram duygusu</i> vermesidir. Bize tiyatronun temel öğesi olan konuşma ile görsel anlatım arasındaki ayrımı öğreten sinemanın bir etkisi olabilir mi bu?</p>
<p>Günümüzde <i>sinema</i> bir hikâyeyi görsel bir dille, roman kelimelerle anlatıyor; tiyatro ise artık bizi ilgilendirmiyor. Geçmişin büyük oyunlarını bile sahnede görmektense okumayı yeğ tutuyoruz.</p>
<p class="ara05"></p>
<p class="tarih">29 Ocak</p>
<p class="ara05"></p>
<p>Tanrı’dan bir iyilik isterken kendimizi küçültür, böylece Tanrı’ya yakın dünyanın engin tadını tadarız. Neredeyse ne isteyeceğimizi bile unutur, üzerimize durmadan Tanrı’nın kereminin yağmasından başka bir şey düşünmez oluruz. Kuşkusuz, <i>benim</i> dine inanmam, her şeyi bir yana iterek bu inanca bağlanmam, kendimi bir sevgi denizine atıp böyle bir olanağın ilk belirtisiyle sevinç içinde kendimden geçmem böyle olurdu. Belki de her şey şu ürpertici düşünceye bağlıdır: “Ya doğruysa!” Ya gerçekten doğruysa...</p>
<p class="ara05"></p>
<p class="tarih">1 Şubat</p>
<p class="ara05"></p>
<p>Acı çekmekten belimiz büküldüğü zaman da gene bu Tanrısal havanın bizi sardığını görürüz. O kadar ki, duyduğumuz ilk sızı bir sevinç, bir gönül borcu, bir umut yaratır bizde... Acıyı bekler bir durumda buluruz kendimizi.</p>
<p>Daha inandırıcı ve daha yüce bir gerçekliğin habercisi olan bu zengin ve simgesel gerçeklik Hıristiyanlıktan başka bir şey olabilir mi? Bunu benimsemek demek, tam anlamıyla, doğaüstü bir dünyaya girmek demektir.</p>
<p>Ne var ki, bunu, her birimizin hayatta kendimiz için yarattığımız o küçük simge dağarcığıyla karıştırmamamız gerekir. Bu simgelerde yaşantı anlarını mutlak anlara dönüştürmek için ruhsal bir dürtü, içten gelen bir çaba olsa bile, doğaüstü hiçbir özellik yoktur. Tanrısız Protestanlıktır bu.</p>
<p class="ara05"></p>
<p class="tarih">2 Şubat</p>
<p class="ara05"></p>
<p>Belli bir düzene uyan gündelik yaşayışımız (belirli saatler, sınırlı yerler, hep aynı insanlarla karşılaşma, dua saatleri ve kutsal yerler) doğaüstü düşüncelerini de birlikte getirir. Bu düzenden kurtul, o düşünceler de uçup gidecektir. Her bakımdan alışkanlıklarımızın kölesi olan yaratıklarız.</p>
<p class="ara05"></p>
<p class="tarih">3 Şubat</p>
<p class="ara05"></p>
<p>Gerçekten kendin olduğun bir yer varsa, o da Torino’daki o caddedir; her zaman ya bahar ya da yaz olan, şiirlerini yazdığın o soylu ama gösterişsiz, geniş, sessiz, gürültüsüz cadde. Kullandığın malzemenin birçok kaynakları vardı, ama biçim aldığı yer orasıydı.</p>
<p>Bu cadde ve bu caddedeki küçük kahve senin çalışma yerin, dünyaya açılan pencerendi. İçinde şiir yazma isteği uyandığı zaman, böyle bir yer arıyorsun; ama hikâye yazarken aramıyorsun burayı. Hikâye yazmak düşüncelere dalmayı daha az gerektirdiği için mi? Oysa ‘İki Mevsimin Anıları’nı ve <i>Senin Köylerin</i> ’in çoğunu bu kahvede yazmıştın. Öyleyse...</p>
<p>İşin doğrusu, görme, duyma, yeni yaşantılar bulma hevesini yitirdin, kendi kendini kemirmekten başka bir şey yapmıyorsun artık.</p>
<p class="ara05"></p>
<p class="tarih">6 Şubat</p>
<p class="ara05"></p>
<p>Tepenin yamacında, kızıl göğe bir karaltı gibi yansıyan servi ağacı ile ev - doğduğun toprağa karşı içinde heyecan uyandıran yer. Etnoloji bu bildik yerlere mantığa uymadan, bir mit gereği akıtılmış kanı serper. Bu yüzden heyecanlanıyorsun.</p>
<p class="ara05"></p>
<p class="tarih">7 Şubat</p>
<p class="ara05"></p>
<p>Her zaman mantığa aykırı bir nedenle kan dökülür. Her şey bir mucizedir; ama kan söz konusu oldu mu, insan daha çok farkına varır bunun, çünkü bir giz vardır kanın gerisinde.</p>
<p>Ağlamak mantığa aykırıdır; acı çekmek mantığa aykırıdır (bk. ‘hiçbir işe yaramaz acı çekmek’, ’38).</p>
<p>Öyleyse, senin için sorun, mantığa aykırı olanı değerlendirmektir. Şiirsel sorunun ise, bu değerlendirmeyi ondaki mit niteliğini yitirmeden yapabilmendir.</p>
<p>Bir yerimiz kanadığı ya da ağladığımız zaman, şaşırtıcı olan şey, <i>bizi</i> evrenle, <i>herkesle, mitle</i> birleştiren hareketi kendimizin yapmış olmamızdır.</p>
<p class="ara05"></p>
<p class="tarih">8 Şubat</p>
<p class="ara05"></p>
<p>Neden mantığa aykırı bir şey bizi böyle bir yüksekliğe ulaştırır? Romantik bir düşünce, ama bu yüzden bir yana atılması gerekir mi? Hiç kuşkusuz, mitler uluslar için nasıl büyük bir hazine ise, akıldışılık da ruh için öyle büyük bir hazinedir Sen yarattığın şeyler için dağınık, mantık dışı öğelerden yararlanıyorsun; senin sorunun bunları mantık düzeyine nasıl aktaracağını bulmaktır. İnsana beylik bir gerçekmiş gibi görünecek kadar doğru bir şey bu.</p>
<p class="ara05"></p>
<p>Her buluşun baş nedeni şaşabilme duygusudur. Nitekim, mantık dışı bir durumla karşılaştığımız zaman da duyduğumuz şaşkınlıktan başka bir şey değildir.</p>
<p class="ara05"></p>
<p>Senin <i>modernliğinin</i> başlıca nedeni de bu mantık dışı duygusudur.</p>
<p class="ara05"></p>
<p class="tarih">12 Şubat</p>
<p class="ara05"></p>
<p>Mυστεριοv <i>ve sacramentum</i> sözlerinin bir anlamı da ‘simge’dir. Dinsel ve büyüsel açıdan belli bir gücü olan ‘simge’ anlayışının kaynağı budur.</p>
<p>Simgenin aynı zamanda bir imge olduğunu düşünürsek, şiirle dinin ortak kökünün de bu olduğunu görürüz.</p>
<p class="ara05"></p>
<p>Din töreni de başlangıçta aynı şeydi, yani bir sonucun nedeniydi; bu daha sonra simgeye dönüştü (paganların vaftizi, Yahya’nın vaftizi). (Bk. L. Allevi, <i>Helenizm ve Hıristiyanlık, </i>‘Yaşam ve Düşünce,’ 1934, s. 117).</p>
<p class="ara05"></p>
<p class="tarih">13 Şubat</p>
<p class="ara05"></p>
<p>Hayatın zenginliği unuttuğumuz anılardadır.</p>
<p class="ara05"></p>
<p class="tarih">15 Şubat</p>
<p class="ara05"></p>
<p>Hayranlık önce dinsel, sonra estetik bir duygudur. Şintoizm (ve Yunanlıların çoktanrıcılığı) Japonlarda ve Yunanlılarda gördüğümüz doğa sevgisinin kaynağıdır.</p>
<p class="ara05"></p>
<p class="tarih">24 Şubat</p>
<p class="ara05"></p>
<p>Bazı insanlara göre politika evrensel bir şey değil, sadece yasaya uygun bir savunma yoludur.</p>
<p class="ara05"></p>
<p class="tarih">28 Şubat</p>
<p class="ara05"></p>
<p>Hakkında yazı yazmadığımız şeyler, yazdıklarımızdan çok daha fazladır. Nasıl yığınlarca insan kendi işleri güçleriyle uğraşıp sorunlarına bir çözüm yolu buluyor ve <i>sağlıklı</i> bir hayat yaşıyorsa, sen de edebiyattan <i>hasta</i> düştüğün halde, edebiyat dışında hiçbir konuyu ele almıyorsun. Bunun dışında, sen de kendi işine gücüne bakıyor, bunlarla <i>sağlıklı,</i> sorumlu bir insan gibi uğraşıyorsun. Bunun için yazarlara karşı yöneltilmiş o budalaca suçlamayı bir yana itebilir ve yazarların da insan olduklarını ileri sürebiliriz. Hiç değilse, okuması-yazması olmayanlar ya da yazı yazmayanlar kadar insan olduklarını.</p>
<p class="ara05"></p>
<p class="tarih">3 Mart</p>
<p class="ara05"></p>
<p>Haberi 1 Mart günü aldım.<sup><a id="not74" href="../Text/Section0002.xhtml#n74">[74]</a></sup> Bizim için başkaları var mı? Doğru olmasın isterdim; o zaman daha az korkunç olurdu. Sanki sisler arasındayım; durmadan onu düşünüyorum, ama gözümde iyice belirmiyor. Sonunda bu bende bir alışkanlık haline gelecek ve <i>gerçek acı</i> hep yarına ertelenecek; insan böylece unutacak ve acı <i>çekmemiş</i> olacak.</p>
<p class="ara05"></p>
<p class="tarih">8 Mart</p>
<p class="ara05"></p>
<p>Tepeler karşısında mahkûm bekleyiş. </p>
<p>İkinci kez dönüyor.</p>
<p class="ara05"></p>
<p class="tarih">17 Mart</p>
<p class="ara05"></p>
<p><i>The Maid’s Tragedy’</i>de eksik olan imgedir, hem de en talihsiz bir şekilde kendini gösterir bu eksiklik. Bu oyunun (1609) yeni bir üslubun doğmasına yol açtığını düşünmek çok güçtür. Her türlü nükte anlayışı yok olup gitmiştir. Shakespeare’in (hatta Webster’in) imgelerindeki sıcaklık ve hayal zenginliği, heyecanı kof bir duygu ya da bir sahne hüneri gibi yansıtan renksiz, kuru bir dile dönüşmüştür. Ruhsal derinlik diye bir şeye de rastlanmaz. Kala kala günümüzdeki, çağdaş oyunlardakine benzeyen yoğun bir cinsellik duygusu kalmıştır (komik ve trajik). Evadne, cinsel tutkuyu yansıttığı sürece, canlı bir oyun kahramanıdır; daha sonra bu tutkuyla birlikte önemini de yitirir. Dili ise kuru ve siliktir. Ben Jonson, hiç değilse lehçeyi nasıl kullanacağını biliyordu.</p>
<p class="ara05"></p>
<p class="tarih">22 Mart</p>
<p class="ara05"></p>
<p><i>Philaster</i> (1608) çok daha başka bir oyun. Hem komik, hem de trajik bölümlerde dil zengin, canlı, anlam dolu, Shakespeare’i hatırlatan bir dil. Oldukça iyi çizilmiş, renkli oyun kişilerine ve sağlam bir tiyatro duygusuna sahip. Bana kalırsa, bu niteliklerini Beaumont’a borçlu. Shakespeare’in ironik, anlamlı kurgusundan yoksun; olaylar dizisi <i>(Cymbeline</i> ve<i> Kış</i> <i>Masalı</i> ile bazı benzerlikleri olsa bile) fazla duygulu ve melodramatik; bu niteliklerinden de Fletcher sorumlu.</p>
<p class="ara05"></p>
<p class="tarih">24 Mart</p>
<p class="ara05"></p>
<p><i>Bonduca</i> bu soruna tam bir açıklık getiriyor. Bu oyun yalnız Fletcher’in kaleminden çıkmış.</p>
<p>Hiç de zengin, tutarlı bir imge düzeni yok. Güldürücü sahnelerde soytarılık var, ama nükte ve imge karışımı yok; trajik sahnelerde oyun kişileri tumturaklı bir dille konuşuyorlar, ama düşüncelerinde hiçbir derinlik yok. Caratach, Petillius, Penius kendi yaşama özellikleri olmayan silik karakterler. Shakespeare’de bütün imgeli bölümlerin aynı ustalıkla parlaması kişilerine zengin ve ortak bir insanlık kazandırıyor, bu da onların kişisel özelliklerinin daha açıkça ortaya çıkmasını kolaylaştırıyor. Tıpkı hayatta da herkesin birbirine benzediği halde, ayrı ayrı insanlar olması gibi. Fletcher’de ise, tersine, kişilerin çizilişi oldukça soyut.</p>
<p class="ara05"></p>
<p class="tarih">30 Mart</p>
<p class="ara05"></p>
<p>R. Guardini, <i>Ayinlerin Anlamı.</i></p>
<p>s. 185. “Ama sorun daha yakından ve daha etraflıca irdelenirse, ‘Logos’un Ethos üzerindeki önceliği’ formülünün kesin ve en üstün formül olmayabileceği fark edilir. Belki de daha çok şöyle demek gerekir: Yaşamın bütünü göz önünde bulundurulduğunda, mutlak öncelik <i>eylemde değil, varoluşta olmalıdır.</i> Sonuçta, söz konusu olan eylemek değil, olmaktır; en üstün değeri oluşturan, ne yaptığımız değil, ne olduğumuzdur. Kökler de zamanda değil, ebedilikte, ebedi şimdidedir, her şey orada gerçekleşir. Kesin değer, ahlaki kavrayışta değil, metafizik kavrayıştadır; değer yargısında değil, öze ilişkin yargıdadır; çabada değil, tapınmadadır.” s. 187 “ ... hakikatin önceliği, ama sevgide...” Ayinlerde bu dingin, sakin, derin düşünmeyi odak alan, kayıtsız, abartısız, eğitici olmayan konum, oyun utku kazanacaktır.</p>
<p class="ara05"></p>
<p class="tarih">31 Mart</p>
<p class="ara05"></p>
<p>Peter Wust, <i>Belirsizlik ve Risk.</i></p>
<p>s. 196. “Aslında, insan doğasındaki mutluluğa yönelik ilksel, bilinçdışı, nesnel içgüdü öncelikle varlığın gerçekleştirilmesini hedef alır; insan bu yolla kişisel mükemmelliğine, doğasının gerçekleştirilmesi anlamında sonsuz kurtuluşuna kavuşur. Demek ki, insanın derinliklerinde hareket eden bu kendini gerçekleştirme eğilimi, öncelikle insanın biçiminde tözsel mükemmelliği gerçekleştirme amacını taşır; yalnızca ikinci planda bu nesnel kendini gerçekleştirme ânıyla bağlantılı öznel mutluluk, dinginlik ve ruhun kesin uyumu anlamına gelir.”</p>
<p class="ara05"></p>
<p class="tarih">4 Nisan</p>
<p class="ara05"></p>
<p>“Henüz sökmeyen nice tan var; bize onları görmeyi nasip et, ey Varuna!” (Rigveda, II, 28, M. Müller’in çevirisinden çev. Darmesteter - <i>Hint Dinleri Işığında Dinin Kökeni ve Gelişmesi Üzerine İncelemeler</i> adlı kitaptan).</p>
<p class="ara05"></p>
<p class="tarih">12 Nisan</p>
<p class="ara05"></p>
<p>Nasıl olur da Tanrı dua eden insanın sürekli olarak kendini aşağılamasını, ayinlerin ve törenlerin durmadan yinelenmesini ister? Sen, kendin, içgüdüsel olarak, sana karşı gönül borcunu belirten bir düşünceyi, iyilik yaptığın insanın buna kısa bir bakışla karşılık vermesini yeğ tutmaz, bütün o ağlamaklı şükran dualarından tiksinmez miydin? Gerçi sen Tanrı değilsin, ama gene de...</p>
<p class="ara05"></p>
<p>İtalyanca’daki gerçek köy hayatıyla ilgili şiir duygusu ve bize uyan tek doğalcılık anlayışı Pier dei Crescenzi, Davanzati ve Soderini gibi adamların tarım konusundaki düzyazı eserlerinde kendini gösterir. Bu eserlerde betimlemeler içtenlikle ve bir işe yarama amacıyla yapılmıştır (hâlâ unutulmamalarının nedeni de budur). Umulmadık yerlerde bir söz çoğu zaman bütün bir şiirdir; aynı şeyi o dönemde yazılmış koşuk eserler için söyleyemeyiz.</p>
<p class="ara05"></p>
<p class="tarih">16 Nisan</p>
<p class="ara05"></p>
<p>Klasik şairler doğayı betimlemek zorunda değildirler, çünkü onların eserlerindeki tanrılar ve kutsal yerler doğanın sayısız görünümlerini gözümüzde kolayca canlandırırlar. <i>(Hippolytos’</i>u<i> </i>okurken).</p>
<p class="ara05"></p>
<p>Bir gürültüden, bir kokudan, hoş olmayan bir duygudan rahatsız olduğumuz zaman, bu durum bizim için beklenmedik, sert ve can yakıcı bir şey olabilir. Ama bir yandan da, bunu yapanın öfkeyle üzerine yürüyebilmek için aynı suçu yeniden işlemesini isteriz.</p>
<p class="ara05"></p>
<p class="tarih">18 Nisan</p>
<p class="ara05"></p>
<p>Kesin kanıtlar:</p>
<p><i>a) </i>Farisiler İsa’nın dirilişinden kuşku duymazlar. (Baravalle).</p>
<p><i>b) </i>Tanrı’nın Havva’ya ve Hz. İbrahim’e vaadinde seçilmiş halktan değil bütün insan soyundan söz edilir.</p>
<p>Yakubun Yahuda’ya vaadinde de öyle. (Bossuet).</p>
<p>Zekarya, Haggay ve Malaki’de de.</p>
<p class="ara05"></p>
<p class="tarih">20 Nisan</p>
<p class="ara05"></p>
<p>Euripides’in <i>Helene</i>’sinde koro ya olayları özetliyor ya da bilinen şeyleri hatırlatıyor. Yunan tragedyasının olaylara değil, koro-halk karşısında yargıya dayanan niteliği vurgulanmış oluyor.</p>
<p class="ara05"></p>
<p>Trajik motif hemen her zaman zorlukla ortaya çıkan gizli bir şeydir (<i>Hippolytos-İon</i>); bu gizli şey gerçek bir ihtilafın kaynağıdır. Gizli şey genellikle Tanrısal bir kötülük olup açıklığa kavuşması ölüm-arınma ya da mutlu sonu getirir. Bu kötülük, senin de ’42’de keşfettiğin gibi, <i>olması gereken şey</i>’dir.</p>
<p class="ara05"></p>
<p class="tarih">24 Nisan</p>
<p class="ara05"></p>

<p>Zengin bir mitolojiye sahip olan uluslar daha sonra felsefeye en çok düşkün olan uluslardır: Hintliler, Yunanlılar, Almanlar.</p>
<p class="ara05"></p>
<p class="tarih">29 Nisan</p>
<p class="ara05"></p>
<p>Kesin kanıtlar:</p>
<p>Samiriyeliler ile Yahudilerin Tevrat’ı aynı. Buradan da Tevrat’ın ayrılıktan öncesine, yani Yeroboam ile Rehoboam ve haydi haydi Ezra’dan öncesine ait olduğu sonucu çıkar. (Bossuet).</p>
<p class="ara05"></p>
<p class="tarih">15 Mayıs</p>
<p class="ara05"></p>
<p>İtalyan romanının öncülerinin herkesten önce -çaresizlik içinde anlatıya elverişli akıcı bir düzyazı dili bulmaya çalışan- lirik yazarlar olduğunu hiç düşündün mü? (Alfieri, Leopardi, Foscolo). <i>Yaşam, Günlükten Parçalar, Duygusal Yolculuk</i> çevirisi kendini lirik anlatımın parıltılarına vermiş bir hayal gücünün tortusudur. İlk başarılı roman olan <i>Nişanlılar</i> da büyük bir lirik yazarın olgunluğudur. Bunun anlatı ölçülerimiz üzerinde bir iz bırakmış olması gerekir.</p>
<p>Öbür yandan, on sekizinci yüzyılın İngiliz ve Fransız romanlarını ve on yedinci yüzyıldaki İspanyolca eserleri düşün; bu örneklerde, romanda kullanılan düzyazı, hayal gücünün hiçbir kıvılcımı olmadan doğmuştu. Tıpkı on dokuzuncu yüzyıl Rusyası’nda olduğu gibi.</p>
<p class="ara05"></p>
<p class="tarih">22 Mayıs</p>
<p class="ara05"></p>
<p>İnsanın çocukken ne ise yetişkinliğinde de o olacağı ve ‘ana çatı’sının asla değişmeyeceği şeklindeki kanın bütün kasvetini yitirip ânın-sonsuzluğun hayalî köklerinin aranmasına kaydı.</p>
<p class="ara05"></p>
<p class="tarih">27 Mayıs</p>
<p class="ara05"></p>
<p>Tuhaflık olarak değerlendirdiğin <i>kendi geçmişini değiştirme </i>fikri (bahar ’39?), bütün güncel düşüncelerin çerçevesinde açıklık kazanıyor: çocukluğun yeniden keşfedilmesi, elbette onun anlamını değiştirerek - bir başka deyişle keşfederek.</p>
<p>Kimbilir başıma ne çok şey geldi; kendi <i>summa</i>’na biçim vermen için harika bir sorgulama. Demek istediğin şu: Kimbilir kendi geçmişimi hâlâ kaç değişik şekilde görecek, yani orada beklenmedik olaylar keşfedeceğim.</p>
<p class="ara05"></p>
<p>Kendini Dante’ye özgü, simgesel bir ben’e dönüştürme, sorunlarının kökleri şehir-kır gibi son derece bireysel bir deneyimde iken ve bütün betiler yalnızca psikolojik açıdan bireysel birer simge niteliği gösterirken, çok zor. (Üzüm bağı, geri plandaki gök, enginlerdeki ufuk, meyve ağaçları, sazlar, samanlıklar, vb. olsa olsa emek ürünü mutlak bir yarar sağlıyor. Yönünü yitirmenin kanıtı, çıkışı bu betilerin büyülü gücünde ya da onların üst üste binmiş katmanlarının -tıpkı bir enginar gibi- zenginliğinde araman. Başka kimse bu betileri kullanmamışsa, sorun yok demektir.)</p>
<p class="ara05"></p>
<p class="tarih">8 Haziran</p>
<p class="ara05"></p>
<p>“ &nbsp; &nbsp; &nbsp;...üstelik bunu yapan bir Hıristiyan.” Hıristiyan olmasaydı, daha da kötüsünü yapardı.</p>
<p class="ara05"></p>
<p class="tarih">13 Haziran</p>
<p class="ara05"></p>
<p>Bellek, hayal gücünün yokluğudur (Rousseau, <i>Emile,</i> II. Kitap): ‘Her gün gördüğümüz şeylerde etkin olan artık hayal gücü değil, bellektir’ - ‘alışkanlık hayal gücünü öldürür’ Ama bizden çok uzaklaşmış şeylerin anıları bize yenilenmiş, <i>alışkanlık olmaktan çıkıp</i> zamanın ve unutkanlığın yeni görünümlerine dönüşmüş şeyleri getirir ve böylece hayal gücümüzü canlandırır; hatırlanan şeyler hem yeni, hem de gizli bir şekilde bizim yaşantılarımız olduğu için daha da başarılı bir şekilde gerçekleştirir bunu.</p>
<p class="ara05"></p>
<p class="tarih">14 Haziran</p>
<p class="ara05"></p>
<p>1824’te Leopardi’nin mektuplarının içeriği yoksullaşır, her şey, bu arada düşünce patlamaları, hatta yakınmalar bile yoktur. <i>Operette morali</i> ’yı yazmaktadır. ’25-26’da biraz yaşamdan yakınır, sağlığı hemen hemen düzelmiştir ve bunun tadını çıkarır. Milano ile Bologna’da yaşamakta ve senatörlük yapmaktadır.</p>
<p class="ara05"></p>
<p class="tarih">17 Haziran</p>
<p class="ara05"></p>
<p>Üstün bir güce sahip olan uluslar bir imparatorluk yaratma sürecinde olduklarının farkında değildirler. Kendilerini birtakım küçük ödevlere adayıp ardı ardına yeni ülkeler ele geçirerek büyük tarihsel bir planı gerçekleştirmiş olurlar. ‘Büyük devlet’ olmak için borazan sesleri arasında öne atılanlar, bu dünyada çoğu zaman olduğu gibi, ilk engelde bacaklarını kırarlar. Bunun üzerine onların programından ürkmüş olan bütün öbür uluslar koşup düşenleri sakatlarlar.</p>
<p>Kısacası, bunda bile, elde ettikleriyle aradıkları şey aynı değildir. Bu her zaman böyledir.</p>
<p class="ara05"></p>
<p class="tarih">26 Haziran</p>
<p class="ara05"></p>
<p>Pierre Corneille, <i>Tragedya ve Tragedyayı Gerçekliğe ya da Gerekliliğe Göre İşleme Araçları Üzerine.</i> Aristoteles hakkında şunlar söylüyor: <i>“...onun döneminin tiyatro yapıtlarında iyilerin -kendileri    suç işlemedikleri sürece- kötülerin yıkımı yoluyla kurtulmaları söz konusu değildir.</i>.. ” ‘Yakınlar arasında geçen’ dört trajik eylem hakkında: <i>a)</i> kurbanın kim olduğu bilinir ve kurban öldürülür; <i>b)</i> kurbanın kim olduğu bilinmez, yitirildikten sonra kim olduğu öğrenilir; <i>c)</i> kurbanın kim olduğu bilinmez ve kurban öldürülmeden önce tam vaktinde kim olduğu öğrenilir; <i>d)</i> kim olduğu bilinir, ama öldürmek mümkün olmaz. Aristoteles’e göre, son durum en kötüsü. Corneille burada bir ayrım getirir: Gelgeç gönüllülük yüzünden fikir değiştiriliyorsa öyledir, ama yüce bir olgu yüzünden değiştiriliyorsa, bütün tragedyaların en iyisidir; çünkü ‘doğaya karşı tutkuların ya da sevgiye karşı görevin savaşımı’nı gerektirir. Jimena, Sid’i mahvetmek için her şeyi yapar. Ya bu çelişki, ya da kötülerin cezalandırılması: işte modern tragedya. Hıristiyan psikolojisi.</p>
<p>Antik dönem yazarları hakkında bir keresinde şunları yazmıştın: Başkalarından ayrı olarak kahraman önemlidir; bu kahraman koronun <i>karşısında</i> konuşmasını-monoloğunu dile getirir. Çatışma yoktur. Kötüler, çatışma halinde görülmediğinden, kötü değildirler, yalnızca <i>vardırlar,</i> tıpkı iyiler gibi.</p>
<p><i>Not.</i> Dikkat edilmesi gereken nokta, Aristoteles’in <i>a)</i> ile <i>d)’</i>yi mahkûm edip <i>b</i>) ile ç)’yi onaylaması. Bir başka deyişle, olası içsel savaşım hallerini mahkûm ediyor, ahlaksal yaşamın söz konusu olmadığı beklenmedik sonuçları onaylıyor.</p>
<p class="ara05"></p>
<p class="tarih">2 Temmuz</p>
<p class="ara05"></p>
<p>Corneille, <i>Yalancının Sonu’</i>ndaki <i>Mektup.</i></p>
<p>“...ben ki, Aristoteles ve Horatius’la birlikte, sanatımızın tek amacının eğlendirme olduğu görüşündeyim... ” “...onlar beğenilmenin yolunu bulduklarına göre, sanatlarına karşı görevlerini yerine getirmişler demektir; aykırı bir tutumları varsa, sanatlarına karşı değil, ahlaka ve seyircilerine karşıdır...”</p>
<p>“İyi eylemlerin ödüllendirilip kötülerin cezalandırılması... bu hayalî kural Antikçağ yazarlarının uygulamasına tamamıyla karşıdır; Yunanlılardan örnek aramaya gerek kalmadan, Seneca... Plautus ve Terentius...”</p>
<p class="ara05"></p>
<p class="tarih">7 Temmuz</p>
<p class="ara05"></p>
<p>Vico için Homeros neyse, Jünger için de Herodotos odur.</p>
<p class="ara05"></p>
<p class="tarih">9 Temmuz</p>
<p class="ara05"></p>
<p>Rousseau’nun olağanüstü başarısı, yüzyıllardır bilinen ve benimsenen bir kültür dünyasını, Arkadya’yı derinleştirmesi ve yorumlamasıyla açıklanıyor. Getirdiği yeniliklerin böyle büyük bir heyecan yaratmasının nedenleri bunların okurları öven şaşırtan yeni düşünceleri içermekle birlikte onlara hâlâ bildikleri ve sevdikleri şeyleri vermeleridir.</p>
<p class="ara05"></p>
<p class="tarih">11 Temmuz</p>
<p class="ara05"></p>
<p><i>Hath not our mother Nature, for her store </i></p>
<p><i>and great increase, said it is good and just, </i></p>
<p><i>and willed that every living creature must </i></p>
<p><i>beget his like?</i></p>
<p class="ara05"></p>
<p>[Bolluğa, berekete kavuşsun diye Tabiat Ana, </p>
<p>Söylememiş miydi bunun iyi ve doğru olduğunu, </p>
<p>İstememiş miydi yaşayan her varlığın </p>
<p>Kendi neslini çoğaltmasını?]</p>
<p class="sag"><i>(The Faithful Shepherdess,</i> V, iv)</p>
<p class="ara05"></p>
<p>Bütün orman masallarında bu düşünce, bu doğa sevgisi vardır. Rousseauculuğun tohumu.</p>
<p>Ama var olan yalnız bu değildir. Bütün bu masallarda, genellikle ot toplayan (Rousseau!) ve bitkileri büyü ve ilaç yapmada kullanmak amacıyla inceleyen bir <i>orman dervişi</i> vardır. Rousseau’nun büyü konusunda hiçbir şey bilmemesi çok garip. Ama doğayla ilgilenen Alman düşünürleri bu eksikliği fazlasıyla gidermiştir.</p>
<p>Çok eskiden bütün pastoral masalların Diana’nın erdenliğine dayandığını, bunun çeşitli nazlarla bir süre korunduktan sonra bir aşk ilişkisinde sevgiliye armağan edildiğini belirtmiştim. Erdenlikten böylece vazgeçilmezse, dervişler sadece derviş olarak kalırlar.</p>
<p class="ara05"></p>
<p class="tarih">13 Temmuz</p>
<p class="ara05"></p>
<p><i>Savaş ve Barış’</i>ta on dokuzuncu yüzyılın yaratmış olduğu bütün dayanılmaz şeyler vardır. İyi şeylerden biri yoktur: şeytanlara inancı inceleyen bilim (demonizm).</p>
<p class="ara05"></p>
<p>Yasaklanmış bir iş yapılırsa -kan dökülür, cinsel bir yasağa uyulmazsa- doğa vahşileşir. Bu, ilkel kültürün -kan dökmeyle ilgili törenlerin, cinsel ayinlerin- sende bıraktığı izlenime dayanan bir yanılsama olabilir.</p>
<p>Bunlar da gösterir ki vahşi insan, doğal değil, boş inançlarla dolu, şiddete dayanan bir hayat yaşar. Aldırışsızdır doğa. Adamın biri bir bağda incir ağacından düşüp akan kanı içinde yatsa, bu sana bıçaklanmış ya da kurban edilmiş bir insanın görüneceği gibi vahşi bir şey olarak görünmez.</p>
<p>Aşırı tutkuya kapılan her insan boş inançlara sahiptir.</p>
<p class="ara05"></p>
<p class="tarih">14 Temmuz</p>
<p class="ara05"></p>
<p>Aslında, âşık olan ya da nefrete kapılan bir insan, boş inançları olan bir insan gibi, kendisi için simgeler yaratır. Nesnelere ve insanlara <i>eşsizlik</i> niteliği verme tutkusundan doğar bu. Simgenin ne olduğunu bilmeyen bir insan Dante’nin miskinlerinden biridir.</p>
<p>Sanatın ilkel din törenlerinde ya da yoğun tutkularda yansımasının, vahşiliğe ve mantık dışı olan şeylere (kan, cinsel yaşantı) ilkel bir yakınlık duymasının nedeni budur.</p>
<p class="ara05"></p>
<p class="tarih">17 Temmuz</p>
<p class="ara05"></p>
<p>Sanatta, doğayı betimleme hastalığı, nesnelere ve dünyaya hayranlıkla seslenme eğilimi şöyle bir yanılsamadan doğar: Bütün öbür nesneler gibi doğal bir nesne olma amacını güden eser, bir ayna gibi, bu nesneleri ne kadar çok yansıtırsa o kadar başarılı olacağını sanır. Ama bir aynanın <i>özü</i> onun yüzeyinde beliren yansımalara bağlı değildir; bu yansımalar sadece aynanın <i>kullanılışının</i> ürünleridir.</p>
<p>Şiir ritimle dile gelen özgün düşüncedir dediğimiz zaman, sadece şiirin doğasını tanımlamak isteriz. Şiirimizin durmadan nesneleri yok etmeye çalışması, kendi nesnesi ve kullandığı kelimelerin özü olmak istemesi bu yüzdendir. D’Annunzio’nun eserlerinde genellikle bir yozlaşma belirtisi olan sözlerle esrikleşme eğilimi bu özü nesnelerin eti ve kemiği olarak görür. Bu evrensel bir ses taklididir. Bizim eserimizde anlatım katıksız ve yalındır; ritmini nesnelerin sesinden daha derin bir yerde bulur: Kendisinin farkında olmayan, söyleyebileceği her şeyi söylemekten çekinen bir anlatımdır bu. Tedirginliğimizin nedeni de tek gerçeğimiz olan kelimelere güvenmeyişimiz, henüz ne olduğunu açıkça bilmediğimiz bir öz arayışımız, kararsızlığımız, acı çekmemizdir.</p>
<p><i>Çalışmak Yorar</i> adlı kitabım bile, biraz yüzeyin altına inince bu eğilimi gösteriyor: nesnesini kelimelerin seslerinin ve biçimlerinin altında aramak; ne şarkı, ne de söz esrikliği olan bir ritim bulmaya çalışmak. Bu yüzden müzikten kaçıp belirsiz renkte kelimeleri kullanıyor. Doğaya ayna tutmanın bir başka biçimi olan konuşma diliyle renk kazanmaya fazla yer vermesi tek yanlışı. Ama yavaş yavaş bundan kurtuluyor, ritmin disiplinine giriyor. Sonra düzyazı bölümlerde yeniden konuşma diline dönüyor. Neden? Bu bölümlerde ritmin desteğinden yoksun kalıyor da ondan. Şimdi sorun, bu desteği varsayarak bir şeyin özüne nasıl varılacağını bulmaktır.</p>
<p class="ara05"></p>
<p>Bilinçdışı hayat. Tamamladığımız eser her zaman tasarladığımızdan <i>başka bir şeydir.</i> İnsan böylece bir işten öbürüne geçip durur, derinlerdeki iç benliğimiz ise olduğu gibi kalır. Tükenmiş gibi görünse bile bu, suyun bulanması gibi yorgunluktan ileri gelen bir sarsılmanın ve bulanıklaşmanın sonucudur; sonra gene durulur, her zamanki halini alır. Bu durumda iç benliğimizin nasıl bir amaç güttüğünü yüzeye çıkarmanın yolu yoktur; yüzeyde ancak <i>başka şeylerin</i> yansımaları görülür.</p>
<p class="ara05"></p>
<p class="tarih">18 Temmuz</p>
<p class="ara05"></p>
<p>Aşk geride tiksinti bırakan geçici bir bunalımdır. Oysa gündelik hayatımızda çevremizi saran genç ve neşeli bedenlerin varlığını duyarız: yaşamlarımızın kaynağının bu bedenlerde olması doğal bir şeydir.</p>
<p class="ara05"></p>
<p class="tarih">20 Temmuz</p>
<p class="ara05"></p>
<p>Düzyazıda ritmin desteğini (17 Temmuz) başkaları ölçülü yinelemede, ses/söz/tümce yinelemesinde (Stein, Vittorini, vb.) bulmuştur.</p>
<p class="ara05"></p>
<p class="tarih">25 Temmuz</p>
<p class="ara05"></p>
<p>Çürüyüşün köpüklü kokusu: köyün tuz kokusu.</p>
<p class="ara05"></p>
<p class="tarih">30 Temmuz</p>
<p class="ara05"></p>
<p>“Arı ve nefis sesleri dinlerken, insan Yaradan’ın gizini kavramaya, yaşamın gizemine nüfuz etmeye hazırmış gibi hissediyor kendisini.” (<i>Corinne,</i> Dokuzuncu Kitap, Bölüm II). Herhangi bir doğal olguyu <i>duyarken</i> olan şey: bir çiçeğin kokusunu, bir suyun çağıltısını, bir üzümün nefis tadını. Müzik sanatların en matematiksel olanıdır (krş. Lamartine, <i>Jirondenlerin Tarihi,</i> Kırk Dokuzuncu Kitap, Bölüm XIII, “müzik, bütün sanatların en az zihinsel, en çok duyumsal olan”), çünkü maddesellikten uzak olan düşüncedir ve müzikte bilinçli düşünce yoktur. Müzik, duyumlarının <i>biçimini</i> bir simge gibi sarma eğilimi gösterir, ama bu karşılaştırma çok geniş kapsamlı ve tam oturmuyor. Aslında, müzik 17 Temmuz’da sözünü ettiğin doğanın yerine bir başka şeyin geçirilmesini kusursuz olarak gerçekleştirir; o derecede ki doğadaki hiçbir şey ona karşılık gelmez.</p>
<p class="ara05"></p>
<p class="tarih">8 Ağustos</p>
<p class="ara05"></p>
<p>Evli bir adamın bile cinsel hayatına bir çözüm bulamamış olması sevindirici, avutucu bir düşünce. Evlenen adam bu zevki artık namusuyla ve huzur içinde tadacağını umar, oysa çok geçmeden karısından bıkar; onu gördüğü zaman bir orospuyu görüyormuşçasına boğuntuya kapılır. Krş. Tolstoy ve ***. Sonra da nasıl olsa onunla geçinemeyeceğini anlar. Tabii daha önce her keresinde çocuk sahibi olmak ya da kendini tutmak ve doğum kontrolü uygulamak sorunuyla karşı karşıya gelmemişse. Her iki durumda da o güzelim özgürlüğü uçup gitmiş gibidir.</p>
<p class="ara05"></p>
<p class="tarih">10 Ağustos</p>
<p class="ara05"></p>
<p>Yunan trajedisinde her şey kutsaldır - yani Tanrı’nın isteğine göre önceden belirlenmiştir.</p>
<p class="ara05"></p>
<p class="tarih">19 Ağustos</p>
<p class="ara05"></p>
<p>Vico’da seni büyüleyen şey, <i>yabanıllık</i> ile <i>köylülük</i> arasındaki sonsuz gidiş geliş, bunların karşılıklı olarak birbirlerinin sınırlarını aşmaları ve bütün tarihin bu kökene indirgenmesidir.</p>
<p class="ara05"></p>
<p class="tarih">20 Ağustos</p>
<p class="ara05"></p>
<p><i>Simgesel anlam</i>’a her yerde simgeler görme yetisi adını verebiliriz.</p>
<p class="ara05"></p>
<p>Bütün yorumlarının yanlış ve saçma olmasına karşın Vico, tarihe yorum duygusunu, belgeleri farklı bir açıdan inceleme beğenisini getirmiş ve bu amaçla simge gereksinmesini insan zihninin gereksindiği yetileri kapsayacak şekilde genişleten bir psikoloji yaratmıştır. İlginç olan olaylar değil, onların gizli ve açığa çıkarılabilir olmasıdır. 20. yüzyıl sanatçılarına koşut - öykü değil anlatma. Kendini dile getirdiği ölçüde insan ruhu. Bir simge üzerinde düşünmek, bir anlatımı düşünmek demek. Teknik saplantısı.</p>
<p class="ara05"></p>
<p class="tarih">23 Ağustos</p>
<p class="ara05"></p>
<p>Bir incir ağacından düşüp yerde kanlar içinde yatmak (bk. 13 Temmuz, II. paragraf), vahşi bir olay değildir, ama bunu hayatın bir yasası sayarsak öyle olur. Şu ya da bu şekilde yerde oluk oluk insan kanı akar, yerde yatan insan yardım isteyemez ve hayvanlar da <i>doğal olarak</i> o kanı içerlerse, duygularımız böyle bir şeye izin vermeyeceği için bu vahşi bir olaydır; ama sadece bir olaydır, bir yasa değil. İnsanın buradaki doğal eğilimi, duygudan yoksunluğu gereği, bir ayin yapıyormuş gibi görünen doğayı suçlamaktır.</p>
<p>Tanrısal adaletin yorumundaki her yetersizlik boş inançlara yol açar. Tanrı’nın adaletini tanıtlamak için girişilen çaba amacını aştı mı, boş bir inana dönüşür. Adaletin adalet olabilmesi doğal olmasına bağlıdır.</p>
<p class="ara05"></p>
<p class="tarih">26 Ağustos</p>
<p class="ara05"></p>
<p>Kayıtsız doğa bir ayin yapar; insan ise, ister kayıtsız olsun, ister heyecanlı, kendi en korkunç ayinlerine bile katılır; bütün bunlar, bize haksız görünüyorlarsa, vicdanımızca yasaklanmışlarsa, ‘ilkel’ bir nitelik taşıyorlarsa, boş inançlardır. Boş inançlara <i>inandığımız</i> sürece boş inançlı değilizdir. Boş inançlı olmak aslında geriye dönüşle, bellekle ilgili bir durum, şiir için elverişli bir konudur. Geçmiş pişmanlıkların bir parçası olan kötülük gibi. Oysa şimdiki zamana bağlı olan etkinlik iyi bir şeydir.</p>
<p>Öyleyse hatırlamanın bir zevk olması, iyi bir şey olması nereden ileri geliyor?</p>
<p>Gene. Bir ayine katılmak kendini haklı çıkarmaktır. Öyleyse doğa bir ayin yaptığı için değil, bu ayinin onu haklı çıkaracak hiçbir yanı olmadığı için boş inançlı değildir. (Bunu düzenleyen bir yasa olsa bile) bu bize sadece bir rastlantıymış gibi gelir. Artık katılanların kendilerini haklı çıkarma kaygıları bize yeterli gelmeyen ilkel insanların ayinleri gibi.</p>
<p>Belki de belleği işletme, var olduğu için, bir zevk, bir hayır. (Krş. 10 Eylül).</p>
<p>Alexandrine des <i>Echerolles</i> (Lyon kuşatmasının tarihi). </p>
<p>Jeanne <i>de</i> <i>la</i> <i>Force</i> (1622 din savaşının tarihi).</p>
<p>Madame de la <i>Rochejaquelein</i> (Vandea).</p>
<p>Madame <i>Roland</i> - Anılar.</p>
<p class="ara05"></p>
<p class="tarih">27 Ağustos</p>
<p class="ara05"></p>
<p>Yaşamın büyük görevi, kendini haklı çıkarmaktır.</p>
<p>Kendini haklı çıkarmak bir ritüeli kutlamaktır. Her zaman.</p>
<p class="ara05"></p>
<p class="tarih">29 Ağustos</p>
<p class="ara05"></p>
<p>Yalnızca <i>benzersizlik</i> haklı çıkarmayı sağlar: bizi bütün olumsallıkların <i>(mitin, simgenin, vb.)</i> üstüne çıkaran mutlak değer.</p>
<p class="ara05"></p>
<p class="tarih">1 Eylül</p>
<p class="ara05"></p>
<p><i>Kayıtsız doğa</i> belki de sadece geride bıraktığımız bir ayinler bütünü, evrenin kendini haklı göstermeye çalıştığı boş inançların en eskisidir. Bunun böyle olması kendi yasalarına dayanan ve bu yasalardan bir yaşama nedeni çıkaran bir içgüdünün gereğiydi. Sonradan, ruhun önem kazanmasıyla doğa, Tanrı’nın <i>iradesi</i> oldu, ayinler de buna göre biçim aldı. Doğa şimdi gene bir yasaya, bir mekanizmaya dönüştü; bu yüzden içgüdü yeniden ortaya çıkıyor ve akıl çağının gerçek ayini sanat oluyor (içgüdüsel bilinçdışının ayini).</p>
<p class="ara05"></p>
<p>23 Ağustos’ta yazdıklarıma göre, vicdanımızın dışında boş inançlardan başka kesin bir ölçü olmadığı sonucu çıkıyor. Evrenin adaleti örnek olarak bizim ahlak duygumuzu benimsemiştir. Din gerçekle adaletin buluşmasıdır. Her bunalım bu önemli gereklilikler arasındaki dengesizliğe indirgenebilir.</p>
<p class="ara05"></p>
<p class="tarih">2 Eylül</p>
<p class="ara05"></p>
<p>Gerçekle adaleti bağdaştırmayı düşünen, ama bunu başaramayan her evreni açıklama çabası boş inançtır. Dinin dışında yargının ertelenmesinden başka bir şey yoktur; böyle bir şey olabildiği ölçüde.</p>
<p class="ara05"></p>
<p>İlkel olan, yabanıl olan çekici değil, trajiktir.</p>
<p>Şu âna kadar iki tür yabanılı ele aldın. ‘Çıplaklık’taki yetişkin yabanılı, el değmemiş kırları, şimdiye kadar insan elinin değmediği şeyleri (burada, bir eserin, herhangi bir ritüelin doğayı haklı çıkarmaya yettiği ima ediliyor). ‘Gizli Öykü‘de çocuk yabanıl, uzak, her durumda ele geçirilemez olandır - başkaları ona ulaşıyorsa ya da ulaşmışsa bu özelliği daha da artar. (Her iki durumda da yabanıl, bizde eksik olandır, ‘bilmediğimiz şey’dir.)</p>
<p class="ara05"></p>
<p>Şiir, <i>bugün,</i> boş inancı -yabanıl ve korkunç olanı- kavrama, ona bir ad verme, onu anlama, onu zararsız hale getirme çabasıdır. İşte bu yüzden gerçek sanat trajiktir - bir çabadır.</p>
<p>Şiir vicdanın yasakladığı her şeyi tatmak ister -esrikliği, tutkuyu, günahı- ancak bunlar düşünme, yani tanıma ihtiyacıyla kendisini temize çıkarır.</p>
<p class="ara05"></p>
<p class="tarih">3 Eylül</p>
<p class="ara05"></p>
<p>Sigara içmek kökleri doğaya, köy hayatına uzanan bir şeydir. Kuru bir otun böyle kokulu, canlı, bereketli bir duman bulutuna dönüşmesi anlamsız değildir. Başka zamanlarda bu kolayca bir simge haline gelirdi (Longfellow’da Gitche Manitou’nun piposu gibi).</p>
<p class="ara05"></p>
<p class="tarih">4 Eylül</p>
<p class="ara05"></p>
<p>Önemli yazarlar kendi kuşaklarının eskimesiyle bir yana itilirler. Bunun nedeni bir eleştiri, yeni bir değerlendirme değil, sadece tutarlılıklarının <i>toptan</i> yadsınmasıdır. İnsanlar kendi eserlerinden önce gelmiş olan her şeyi mahkûm ederler.</p>
<p class="ara05"></p>
<p class="tarih">5 Eylül</p>
<p class="ara05"></p>
<p>Herodotos’un Mısır’ı betimlerken gizemlere dokunulmaktan çekinildiğini belirttiği yedi yerden üçünde tanrı-hayvanlar, ikisinde phallos töreni, ötekilerde ise kendine zarar verme ve aydınlanma söz konusu. Neden Pan keçi başı ve bacaklarıyla temsil ediliyor (İkinci Kitap, Bölüm 46), neden -yılın kalan bölümünde mundar olan- domuz Dionysos şenliğinde kurban edilip yeniyor (Bölüm 47), neden genel olarak hayvanlar kutsal (Bölüm 45)? Burada Herodotos bir totem korkusu hissedip konuşmaya cesaret edemiyor. Neden Dionysos şenliğindeki phallos heykelciklerinde phallos heykelden koparılıp iplerle oynatılıyor (Bölüm 48), neden Atinalilar phalloslu Hermes heykelcikleri yapıyorlar (Bölüm 51)? Burada Herodotos phallos ile tanrının örtüştüğünü biliyor ve bunu söylemeye cesaret edemiyor. İsis şenliğinde erkeklerle kadınlar kimin adına dövünürler (Bölüm 61), niçin Sais’te çırağ şenliği yapılır (62)? Burada büyük bir olasılıkla Herodotos’un saygılı, soylu merakının yüzleşmek istemediği bir başka uğursuzluk var. İşte Yunanlıların yabanıllığı ele almalarına ilişkin bir örnek: Yabanıl, kutsal bir şey olarak hoşgörülü bir saygıyla karşılanıyor, o kadar. Bu saygıda şöyle akılcı bir bilinç var: <i>Bütün</i> kutsallık ve tanrısallık dünyası derin gizleri içerir ve bunun üzerine bir tül çekmek gerekir.</p>
<p>[Bir zamanlar tanrılara kurban adanıyor, ama tanrı adları anılmıyordu (Bölüm 52). Homeros ile Hesiodos’un tanrıları betimlemesi ve anlatması yakın tarihte olmuştur (Bölüm 53) - Herodotos’un tonu neredeyse azarlar gibi.]</p>
<p class="ara05"></p>
<p class="tarih">7 Eylül</p>
<p class="ara05"></p>
<p>Herodotos’un İkinci Kitabındaki gizemli pasajlar arasında, Bölüm 61, 81, 132, 170 ve 171 de var. Bütün bunlarda Osiris’e anıştırmada bulunuluyor, ama Osiris adı telaffuz edilmek istenmiyor. Neden? Başka yerlerde adı belirtilip Dionysos olduğu söyleniyor (Bölüm 144).</p>
<p class="ara05"></p>
<p class="tarih">8 Eylül</p>
<p class="ara05"></p>
<p>Tanrıların bilicilerin aracılığıyla gelecekten haber vermeleri kaderin imgelerle dile gelmesinden başka bir şey değildir. Birtakım olaylar olmuş. eski insanlar da bunlara, önceden tanrılar tarafından haber verildiklerini ileri sürerek eşsizlik kazandırmışlardır.</p>
<p class="ara05"></p>
<p><i>Güzel</i> bir köylü kızı, <i>güzel</i> bir yosma, <i>güzel</i> bir anne, güzelliğin kendileri için yapay bir uğraş olmadığı bütün bu kadınlar, alay konusu olmaktan kesinlikle uzaktırlar.</p>
<p class="ara05"></p>
<p class="tarih">10 Eylül</p>
<p class="ara05"></p>
<p>Belleğin kullanılması zevkli ve yararlı bir şeydir (bk. 26 Ağustos); çünkü bilmeyi, tanımayı içerir. Bir boş inancı <i>zihinde canlandırmak</i> ona uymak, onu uygulamak değil, onu tanımaktır.</p>
<p class="ara05"></p>
<p class="tarih">30 Eylül</p>
<p class="ara05"></p>
<p>Balkonların kemerleri ve sütunları, bir çerçeve işlevi görerek çerçeveledikleri manzaraların belli bir göreneğe uymasını sağlamışlardır. Birçok on dördüncü yüzyıl ustasının tıpkı böyle sütunlara ve kemerlere bölünen resimlerini hatırlayınca, bu izlenim daha da belirginleşiyor. Revakları ilk bulan insan bu yeni mimarlık üslubunun resme girmesiyle ortaya çıkan bu özelliğin hiç farkında değildi herhalde.</p>
<p class="ara05"></p>
<p class="tarih">1 Ekim</p>
<p class="ara05"></p>
<p>Bir dönem gelir, yaptığımız her şeyin sonunda bir anı olacağı gerçeğini düşünmek zorunda kalırız. Bu, olgunluktur. Olgunluğa erişmek için, insanın birtakım anıları olmuş olması gerekir.</p>
<p class="ara05"></p>
<p class="tarih">3 Ekim</p>
<p class="ara05"></p>
<p>Boiardo, içten bir <i>anlatı şairi.</i> Kullandığı sıfatlar <i>değişmez nitelikler,</i> bir başka deyişle anlatının seyri içinde birer duyum olarak değil, birer nesne olarak ortaya çıkan küçük lirik bütünler. Yazısındaki konuşma biçimleri, şaşkınlık sözleri birer melodik pencere, sınırları belirli, deyim yerindeyse daha önceden var olan makam çeşitlemeleri, onlar da anlatının akışı içinde nesneler gibi bir bütün oluşturuyor. Bir bölüm okunduğunda, duyumlar değil, hareketler ve eylemler kalıyor akılda.</p>
<p class="ara05"></p>
<p class="tarih">7 Ekim</p>
<p class="ara05"></p>
<p>“önce insan dürüst ise ve sonra dürüst şeyler yapıyor ise ya da dürüst şeyler yapmakla dürüst hale geliyorsa” <i>(Trento Konsili,</i> yay. haz. Barbera, Cilt II, s. 77), böyle soyut biçimde dürüst olunabileceği şeklindeki Skolastik görüşün ortaçağ alegori pratiği üzerinde izdüşümleri vardır: Soyut kavramlar insanda nesnel ve psikolojik etkinlikten bağımsız olarak ete kemiğe bürünürler.</p>
<p class="ara05"></p>
<p class="tarih">20 Ekim</p>
<p class="ara05"></p>
<p>Hem <i>korkusuz olmak,</i> hem de <i>haklı olmak</i>: tarihin (ve hayatın) iki ayrı kutbu. Genellikle birbiriyle çelişen iki niteliktir bunlar.</p>
<p class="ara05"></p>
<p class="tarih">3 Kasım</p>
<p class="ara05"></p>
<p>Bir düş her zaman bir görkemlilik ve mutlaklık izlenimi bırakır. Bunun nedeni, düşlerde de sanatta olduğu gibi sıradan ayrıntıların olmayışıdır; her şey yaratacağı etki düşünülerek bir araya getirilir.</p>
<p class="ara05"></p>
<p>7 Kasım</p>
<p class="ara05"></p>
<p>Horatius, <i>Augustus’a Mektup:</i></p>
<p class="p4"><i>...vestigia ruris...</i> (dize 160)</p>
<p class="p4">[...kırsallığın kalıntıları...]</p>
<p class="ara05"></p>
<p>Burada <i>rus [Lat.</i> kırsallık; kabalık], <i>ars [Lat.</i> sanat] sözcüğüne karşıt olarak kullanılmış ve tarımın olmadığı ilkel zamanları gösteriyor. Senin <i>yabanıl’</i>ın bu. İnsan yadsısa bile kırdan çıkamıyor. Vico’ya bak. Tam anlamıyla hümanist bir kişi; barbarlığın <i>köylülük’</i>ten önce geldiğini düşünen günün bilimsel alışkanlığına karşı çıkıyor. Bu da yadsınması olanaksız, ama soyut bir şey (toplayıcı halklar, avcı halklar, vb.). Vico da bu barbarlığı biliyor, ama onu tanrı öncesi kaosa ait görüyordu.</p>
<p class="ara05"></p>

<p>Şehirlinin karşıtı olarak görülenler: hödük, kaba, ‘beceriksiz’. Ama hümanizm, köylülükle mitselliği karıştırıyordu. Ve böylece yabanıla ulaşıyordu (krş. Vico). Artık öyle görünüyor ki yabanıllık, mitten arındırılmış köylülüğün ötesine uzanır.</p>
<p class="ara05"></p>
<p class="tarih">26 Kasım</p>
<p class="ara05"></p>
<p>Düşler <i>gerçekliğin simgeleridir.</i> Düşünde birinin senin kitaplarını haksız yere sattığını gördün, büyük bir sıkıntı ve tedirginlik duydun. Sıkıntının asıl nedeni kitaplarının bodrumda küflenmekte olmasıydı. Düşlerde yalan olmayan bir şey varsa, o da <i>heyecandır.</i> Düşlerde duyulan yoğun heyecan kendini açığa vuracak bir gerçek (bir simge) yaratır.</p>
<p class="ara05"></p>
<p class="tarih">2 Aralık</p>
<p class="ara05"></p>
<p>İyiliğin, umudun, sevginin bir kıvılcımı bile, bu kıvılcım tam bir haksızlık ve kayıtsızlık kabuğu ile örtülmüş olsa bile, sonsuz acının içinde yok olup gidemez gibi geliyor bana.</p>
<p class="ara05"></p>
<p>Tanrı’ya yaklaşmak için insanın acıyı özlediğini bir kez daha anlıyorum.</p>
<p class="ara05"></p>
<p class="tarih">28 Aralık</p>
<p class="ara05"></p>
<p>(Gratry, <i>Matta’ya Göre İncilin Yorumu)</i></p>
<p>Bir an için bilinçdışının Tanrı olabileceği, Tanrı’nın bilinçdışımızda yaşadığı ve oradan konuştuğu düşüncesi seni heyecanlandırdı.</p>
<p class="ara05"></p>
<p>Böyle bir Tanrı kavramıyla bu sayfalardaki bilinçdışı anlayışına değgin düşüncelerini gözden geçirecek olursan, bütün geçmişini değiştiriyor ve yepyeni şeyler buluyorsun demektir. Özellikle, usanmaksızın simge arayışı, sınırsız bir içerikle aydınlanmış oluyor.</p>
</body>
</html>