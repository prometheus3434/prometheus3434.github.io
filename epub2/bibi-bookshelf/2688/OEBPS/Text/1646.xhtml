<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1946</h2>
<p class="ara05"></p>
<p class="tarih">1 Ocak</p>
<p class="ara05"></p>
<p>Bu yıl da sona erdi. Tepeler, Torino, Roma. Dört kadın harcadın, bir kitap yayımladın, bazı güzel şiirler yazdın, değişik ipliklerden bir örgü meydana getiren bir biçim buldun (Kirke ile konuşma). Mutlu musun? Evet mutlusun. Güçlüsün, deha sahibisin, yapacak bir işin var. Yalnızsın.</p>
<p>Bu yıl iki kere intiharı aklından geçirdin. Herkes sana hayranlık duyuyor, seni övüyor, seni kutluyor. Öyleyse?</p>
<p>Hiçbir zaman mücadele etmek zorunda kalmadın. Bunu unutma. Hiçbir zaman mücadele etmeyeceksin de. Herhangi bir kimsenin gözünde bir değerin var mı?</p>
<p class="ara05"></p>
<p class="tarih">6 Ocak</p>
<p class="ara05"></p>
<p>Senin için tanrılar, kendi kendilerine yeterli, güçlü, dıştan görülen <i>başka</i> insanlardır.</p>
<p class="ara05"></p>
<p class="tarih">12 Ocak</p>
<p class="ara05"></p>
<p>Yunan trajedisinde <i>kötü kişiler</i> yoktur. Yunan trajedisinde sorun, sorumluluğun kime düştüğünü belirtmek değil, bir gerçeği -bir yazgıyı- açıklamaktır.</p>
<p class="ara05"></p>
<p class="tarih">26 Ocak</p>
<p class="ara05"></p>
<p>Sertleşmek - üzerinde çalıştığın işin her zamankinden daha açık seçik bir biçimde gözünün önünde olması, onun tamamlandığını görmen, en ufak bir çabanın bile bu çalışmayı sürdürmeye yettiğini bilmen ve başkalarının, yani kadınların, her türlü çekicilikleriyle ve kurnazlıklarıyla seni baştan çıkarma çabalarına aldırmaman demektir. Nasıl olduğunu biliyorsun -bütün o tedirginliği, o heyecan, sonundaki o beklenmedik irkiltiyi- onun için kendini bunlara kaptırmadan, onların etkisi altında kalmadan dilediklerini yapmalarına aldırmıyorsun. Senin yapacak başka bir işin var. Budur sertleşmek.</p>
<p>Bu küçük mitolojik söyleşilerde ‘bir tanrı olmak’, ‘sertleşmek’le aynı şeydir. Bu söyleşilerde kullanılan kelimelerin -kader, tanrı, ölümlü, bir ad, bir gülümseyiş- zengin bir içeriği vardır, ama bu ancak o dünyanın sınırları içinde geçerlidir. Hava, ton, çevre yalnız o efsane içinde tutarlıdır, ama günümüzde geçen bir olayın inandırıcılığına indirgendikleri zaman aynı anlamları koruyamazlar.</p>
<p class="ara05"></p>
<p class="tarih">8 Şubat</p>
<p class="ara05"></p>
<p>Geçen yıl, bu günlerde, hayatın bir yıl boyunca karşına neler çıkaracağını bilmiyordun. Ama bunları karşına çıkaran gerçekten hayat mıydı? Belki de Crea’ya yaptığın o hüzün dolu ve içedönük yürüyüş, o aylarda hayatının bir parçası olan bütün o kadınlardan, o tutkulardan ve olaylardan daha çok şey öğretmiştir sana.</p>
<p>Mit düşüncesini Crea’ya, orada geçirdiğin yaza ve iki kışa borçlu olduğun şüphesiz. Dağın her yanında bu havayı soluyor insan.</p>
<p class="ara05"></p>
<p>Bugün      ile yaşayan kadın her zamanki gibi çalışma odama girdi, günaydın dedi, sonra sessizce oturup beni seyretti.</p>
<p>Böyle bir dostu, dokunabileceği bir insan gövdesi, huzuru olmayan kimse yok. Ya sen, senin böyle bir kimsen var mı?</p>
<p>Ya      ile yaşayan kadının kocası? Kim o adam? Onun hâlâ bir karısı var mı?</p>
<p class="ara05"></p>
<p>Her zaman bir kadına sahip olmayan bir insan, hiçbir zaman da olamayacak demektir.</p>
<p class="ara05"></p>
<p>Evinde seni bekleyen, seninle yatacak bir kadın olması, elbette, insanın bir şeyler söylemesini gerektiren bir şey gibi coşkunluk veren, insanın için ısıtan, insan yalnızlıktan kurtaran, yaşamasına yardım eden bir duygu.</p>
<p class="ara05"></p>
<p>Sen ise yalnızsın. Seninle konuşan bir kadın olması önemli değil, önemli olan vücutların birbirine sarılması. Neden, neden yoksunsun bundan?</p>
<p>“Bunu hiç tadamayacaksın.” Her şeyin bir bedeli var.</p>
<p class="ara05"></p>
<p>Böyle bir kadına sahip olan erkek de, bir başka kadın arar.</p>
<p>Bu böyle sürüp gider.</p>
<p>Sen yalnız kalmak istedikçe, peşini bırakmazlar, ama elini uzattığın zaman da, yüzüne bile bakmazlar; bu da böyle sürüp gider.</p>
<p class="ara05"></p>
<p class="tarih">13 Şubat</p>
<p class="ara05"></p>
<p>İnsanların seslerini yüzlerinden daha iyi hatırlıyorsun. Çünkü bir şey belirten, içten gelen bir yanı vardır sesin. Yüzü gördüğün zaman, sesi düşünmezsin; sesi duyduğun zaman, gözünde bir insan canlandırmaya çalışırsın, bir yüz görmeyi beklersin.</p>
<p class="ara05"></p>
<p class="tarih">16 Şubat</p>
<p class="ara05"></p>
<p>Nesneler ve insanlar bize verdikleri şeyler ölçüsünde değil. bize neye mal oluyorlarsa, o ölçüde <i>bizimdirler;</i> yani <i>o</i> ölçüde bizim için <i>önem taşırlar.</i> Bir kadını kendimize bağlı tutmak için hayatımızı ona adamamız değil, onu sömürmemiz gerekir.</p>
<p class="tarih">20 Şubat</p>
<p class="ara05"></p>
<p>(Küçük söyleşilere önsöz)<sup><a id="not79" href="../Text/Section0002.xhtml#n79">[79]</a></sup></p>
<p class="ara05"></p>
<p>Elimizden gelseydi, bütün bu mitolojiden seve seve vazgeçerdik. Ama bana öyle geliyor ki, mitler başlı başına bir dil, bir anlatım aracıdır. Rasgele hiçbir yanı <i>olmayan</i> mitler, bütün diller gibi, başka türlü açıklanamayacak özel anlamları olan simgelerin bir dölyatağıdır. Eski bir miti -özel bir adı, bir olayı, bir kahramanlığı- yeniden anlattığımız zaman, en özlü bir şekilde, genel ve kapsamı geniş bir gerçeği, yaşayan bir duygu örgüsünü ve insan varlığının karmaşık bütünlüğünü besleyen ve canlandıran bir gerçekliği dile getirmiş oluruz. Bu ad, bu olay çocukluğumuzdan, ilk öğrencilik günlerimizden beri bildiğimiz bir şeyse, daha da iyi. İlgimiz önceden bildiğimiz bir şey üzerinde toplanırsa daha bir gerçeklik ve kesinlik kazanır. Bu konuşmalarda yalnız Yunan mitlerini ele almakla yetindik. Bilinen nedenler yüzünden, bu mitlere karşı her zaman yaygın bir ilgi gösterilmiş, hem günümüzdeki hem de geleneksel değerlerce benimsenebilirlikleri kolayca görülmüştür. Belirsiz, biçimden yoksun, karışık olan her şeyden tiksinir, maddi olan şeylerde bile kendimizi belli bir sınır, belli bir çerçeve içine sokmaya çalışır, dikkatimizi bir nokta üzerinde toplamakta direniriz. Bana öyle geliyor ki, önemli bir gerçeği ancak güç bir sorunun üzerine bütün dikkatimizle eğilerek ortaya çıkarabiliriz. Bizim daldan dala konan, deneylere girişen, serüven peşinde koşan kimselerle hiçbir ilgimiz yok. Şaşırtıcı bir gerçeği bulmanın en kesin, en kestirme yolunun aklımızı sürekli olarak yalnız bir şeye vermek olduğunu biliyoruz. Bir an gelecek üzerinde durduğumuz şey, sanki bir mucize olmuş gibi, daha önce görmediğimiz bir biçimde karşımıza çıkacaktır.</p>
<p class="ara05"></p>
<p>Hiçbir serüvene girmeden erişilen bu mutluluk, herhalde, sizi her zaman serüvenlere açık bıraktığı gerçeğinden doğar. Çevrenizdeki serüvenlerin farkındasınızdır, ama onlara bir yön vermek ya da onların etkisi altında kalmak için de hiçbir şey yapmazsınız. Ne yaparsınız? Sadece onları gözlemler, hayal gücünüzü kullanır ve onların ne olduğunu öğrenirsiniz. Kendinizi bu serüvenlerin içinde bulmak acaba bir şeyi değiştirir miydi?</p>
<p class="ara05"></p>
<p>Şiirler de tıpkı bu mutluluk gibi ortaya çıkarlar. Her an açıklanmayı bekleyen, sonsuz olanaklarla dolu, şaşırtıcı bir doğrular dengesidir bu. Bir şeyin tadını çıkarmaya çalışmama sanatı; işte budur gerçek sanat.</p>
<p class="ara05"></p>
<p>Şiir bir anlam değil, bir durumdur; anlamak değil, olmak.</p>
<p class="ara05"></p>
<p class="tarih">22 Şubat</p>
<p class="ara05"></p>
<p>Hep kendi kaprislerine uydu, rahatını düşündü -isteklerde bulundu, seni geri çevirdi, seni üzdü- ama sokulgandı, şimdi de çekip gitti. Ondan hiçbir şey esirgemiyor, onda bir serüven, geçici bir güzellik, bir an arıyorsun. Ve büyük, çok büyük bir zevk duyuyorsun bundan. Yetmişine varırsan, o zaman da böyle olacak.</p>
<p class="ara05"></p>
<p class="tarih">23 Şubat</p>
<p class="ara05"></p>
<p>Bir şey sona ermek üzere. Oturmuş sigaranı tüttürürken, içini kemiren, seni tedirgin eden bir şey olduğunu seziyorsun. Gündelik hayatın dertleri mi seni korkutan? Hayır. Seni korkutan içindeki boşluk.</p>
<p>Anılar yok bu şehirde.</p>
<p class="ara05"></p>
<p class="tarih">24 Şubat</p>
<p class="ara05"></p>
<p>Gene yalnız. Senin için ev, çalışma yerin, sinema ve kendi kenetlenmiş çenenden başka bir şey değil.</p>
<p>Bir aşk hikâyesinin bittiğinin belirtisi yeniden eve gitmek, yalnız kalmak olmalı.</p>
<p class="ara05"></p>
<p class="tarih">26 Şubat</p>
<p class="ara05"></p>
<p>Başkalarıyla -hatta karşına çıkan tek insanla- sanki her şey o an başlayacak ve biraz sonra bitecekmiş gibi yaşamalısın.</p>
<p class="ara05"></p>
<p class="tarih">1 Mart</p>
<p class="ara05"></p>
<p>Hep kendi kaprislerine uydu, rahatını düşündü -isteklerde bulundu, seni geri çevirdi, seni üzdü- ama sokulgandı, şimdi de çekip gitti. Ondan hiçbir şey esirgemedin, uykusuz kaldın, vaktini harcadın, ölümü düşündün -hep duyduğun o büyük eksiklik yüzünden-; kendini suçlamaktan başka ne yapabilirsin şimdi?</p>
<p class="ara05"></p>
<p>İnsanların birbirlerine alışmaları, birbirleriyle anlaşmayı, hoşgörülü olmayı öğrenmeleri, ırkçılıktan, aşırı milliyetçilikten, önyargılardan kurtulmaları için, çeşitli ırklardan yığınlarla insanı bir araya getirmenin (geçmişteki ve şimdiki kültürlerini göz önünde bulundurmadan) yeteceğini sanan etnologlar hiçbir şeyden haberi olmayan alıklardır. Ortak tutkuları ırkların ve ulusların efsanelerine bürünen çıkar duygusu kışkırtır. Çıkar duygusunun kökü ise hiçbir zaman kazınamaz.</p>
<p class="ara05"></p>
<p class="tarih">3 Mart</p>
<p class="ara05"></p>
<p>Birinden öç mü alacaksın? Onu bağışlamış gibi davran; bırak, hayat öç alsın ondan. Zamanın kendi kendine geçişi, kurbanın bir şey yapmasını gerektirmeden, nasıl olsa korkunç acılar çektirir herkese.</p>
<p>Yalnız zaman değil. Başkaları da aynı şeyi yapar; düşmanını sana kötülük etsin, seni incitsin diye senin üzerine salan insanlar da. Bırak, ne halleri varsa görsünler. Onlar alacaktır senin öcünü. Hele düşmanın onları seviyorsa. Bırak, yaşasınlar. Bu yeter. Bütün bu insanlar çevremizde olmasaydı, öç; alma diye bir şey olur muydu?</p>
<p class="ara05"></p>
<p class="tarih">4 Mart</p>
<p class="ara05"></p>
<p>Seni yüzüstü bırakan kadınlara karşı sen ne duyuyorsan, sevdiğin kadınlar da sana aynı şeyi duyuyorlar.</p>
<p class="ara05"></p>
<p>Senin düşmanından <i>başkalarının</i> öç alması kadar tatlı bir öç alma duygusu yoktur. Üstelik bunun, sana iyi yürekli insan rolünü vermesi gibi bir yararı da vardır.</p>
<p class="ara05"></p>
<p class="tarih">9 Mart</p>
<p class="ara05"></p>
<p>Tanrıların duyguları yoktur. Onlar neyin olması gerektiğini bilirler ve onun olmasını sağlarlar. Yararcıdır tanrılar.</p>
<p class="ara05"></p>
<p class="tarih">14 Mart</p>
<p class="ara05"></p>
<p>İnsanlar acı çekmekten değil, onları egemenliği altına alan, onlara bu acıyı çektiren güçten yakınırlar.</p>
<p class="ara05"></p>
<p class="tarih">28 Mart</p>
<p class="ara05"></p>
<p>Bir musluğun önünde ellerini yıkarken işeme isteği duyarsın. Sempati yoluyla büyünün iyi bir örneğidir bu. İlkellerin yağmur yağdırma törenlerinde su dökmeye ya da döl akıtmaya neden yer verdiklerini böylece daha iyi anlayabiliriz.</p>
<p class="ara05"></p>
<p class="tarih">29 Mart</p>
<p class="ara05"></p>
<p>Kendimi hiçbir zaman, şu son öğle sonları ve akşamları olduğu kadar bir köşeye kıstırılmış ve sıfırı tüketmiş hissetmemiştim. İçimdeki boşluğu aydınlatacak bir hayat kıvılcımı hali yok. Bu noktadan öteye gidemeyeceğimi, söyleyecek neyim varsa söyleyip bitirmiş olduğumu çok iyi biliyorum. En kötüsü, bir şeyler başarmış olmam, bu yüzden de her şeyden büsbütün vazgeçmeyi göze alamamam. Bu durumdan kurtulacağımı ve başka eserler vereceğimi de biliyorum. Ama çatlak ortada, açıkça görülüyor. <i>Hell.</i></p>
<p class="ara05"></p>
<p class="tarih">31 Mart</p>
<p class="ara05"></p>
<p>Kaderin bilgeliği, temelde, bizim bilgeliğimizdir, çünkü bize bir şeyin köküne indiğimiz zaman neyi yapıp yapmamamız gerektiği konusunda sınırsız bir duyarlılık verir. Bizi baştan çıkaracak hangi durumla karşılaşırsak karşılaşalım, bu konuda hiçbir zaman yanılmayız. Her zaman bir kader duygusuyla hareket ederiz. İkisi de aynı şeydir.</p>
<p class="ara05"></p>
<p>Yanılan insan henüz alınyazısının ne olduğunu bilmeyen insandır. Yani, bu insan geleceğini belirleyen geçmişini anlamıyor demektir. Ama ister anlasın, ister anlamasın, geçmiş gene de geleceği gösterir. Her hayat, olması gerektiği gibidir.</p>
<p class="ara05"></p>
<p class="tarih">3 Nisan</p>
<p class="ara05"></p>
<p>Biri esmer ve ateşli, öbürü sarışın ve soğuk. Şaşırtıcı bir çift meydana getiriyorlar. Kim olsa talihli sayar beni. Birinin vücudu güzel, öbürünün de kafası çalışıyor, ama ikisinin de bir işe yaraması için bunun tersi olmalıydı. Esmer akıllı, sarışın da güzel olmalıydı. Oysa ikisinde de iş yok, böyle olması daha iyi.</p>
<p class="ara05"></p>
<p class="tarih">4 Nisan</p>
<p class="ara05"></p>
<p>Her sabah, kendimizin nemli, sıcak bir kalıbı gibi, bir gök cismi gibi, yorgunluğumuzu bırakırız yatağımızda.</p>
<p class="ara05"></p>
<p class="tarih">8 Nisan</p>
<p class="ara05"></p>
<p>Sen sen isen, ben de benim - bu da, bununla ne yapacağımı bilmediğim anlamına gelir.</p>
<p class="ara05"></p>
<p class="tarih">10 Nisan</p>
<p class="ara05"></p>
<p>Özgürlük sorunu yüzünden Komünist Parti’den uzaklaşan o aydınlar, bu kadar önem verdikleri o özgürlüğü ne yapacaklarını kendi kendilerine sorsalar iyi olur. O zaman -herkeste görülen tembellik, gizli çıkarcılık (rahat yaşama, kararsızlık, ince sadizm merakı) bir yana- kendi verecekleri yanıtla Komünist Parti’nin ortak karşılığı arasında en ufak bir ayrım bile olmadığını göreceklerdir.</p>
<p class="ara05"></p>
<p class="tarih">16 Nisan</p>
<p class="ara05"></p>
<p>Bendeki bu güçlülük, bu her şeyin üstesinden gelebilirim duygusu kazandığım paradan mı, yoksa olgunluktan mı geliyor? Kendi uğraşında bunca korku ve çekingenliğine rağmen bugünkü sonucu aldıysan, kimbilir şimdi neler yapabilirsin! Utan, utan!</p>
<p class="ara05"></p>
<p class="tarih">17 Nisan</p>
<p class="ara05"></p>
<p>[.........]<sup><a id="not80" href="../Text/Section0002.xhtml#n80">[80]</a></sup></p>
<p>Psikanalizin hoşuna gitmeyen yanı, hataları hastalığa dönüştürme eğilimidir. Bunları enerji fazlalığı sayarak olumlu bir niteliğe dönüştürse, bunu anlayacaksın, ama böyle yapmıyor. Psikanaliz duyduğun sıkıntıya, sözgelimi, kurbağalardan korkmuş olmanın yol açtığını buluyor, sonra da bunu iyileştireceğini umuyor. Amma palavra!</p>
<p>Açık konuşalım: Psikanalizin formüllerine karşı bir diyeceğim yok; iç hayatımızı epeyce zenginleştirmiştir bunlar. Benim kavgam bu formülleri kendi sersem sepet ilgisizliklerini gizlemek, küçük çocukların ırzına geçen cinsel sapıkların bunu geçmişlerinde mantar burgusuyla ilgili bir olay yüzünden yaptıklarını söyleyerek açıklamak ve bağışlanabilir göstermek isteyen ahlaksızlara karşı. Hayır, beyler! Küçük çocukların ırzına geçmenin bağışlanacak <i>hiçbir yanı yoktur.</i></p>
<p class="ara05"></p>
<p class="tarih">25 Nisan</p>
<p class="ara05"></p>
<p>Her akşam işinden çıkıp kahveye uğradıktan ve bütün arkadaşların evlerine gittikten sonra yeniden yalnız olmanın o yoğun sevincini duyarsın. Her gün yeniden tattığın tek mutluluktur bu.</p>
<p>Doğanın her köşesinin kendine göre bir düzeni olduğunu, ayrı öğeleri arasında kendine göre bağlantılar kurduğunu görüyorsun. Sözgelimi, belli bir bölgedeki çiçeklerin renkleri hep aynı tonda. Ter., bunu o bölgeye özgü bir ışık ve nem niteliğiyle açıklıyor. Olabilir. Yaradan’ın işine kimse karışamaz. Doğa yasalarının geçerli olması yeter.</p>
<p class="ara05"></p>
<p>Ter., heyecan fırtınalarının dinmesinden <i>sonraki durumu </i>hatırlatıyor. Senin heyecanların engin, o ise küçücük bir kadın; senin heyecanların kaba, haşin, o ise yumuşak ve sevimli; senin heyecanların karmaşık, güç, sana karşı gelen duygular, o ise içten, sokulgan, iyi bir dost. Bir tutku onu bitirip tükettiği zaman, doğal ve istekli bir şekilde kurtuluyor bu durumdan. Kendisinden öncekiler gibi. Sonu da onlarınki gibi mi olacak?</p>
<p class="ara05"></p>
<p class="tarih">4 Mayıs</p>
<p class="ara05"></p>
<p>Yazmak güzel bir şey; çünkü kendi kendine konuşmak ve bir kalabalığa konuşmak gibi iki zevki birleştiriyor.</p>
<p>Yazdıklarını hiç değiştirmeden, onları yeniden gözden geçirmeden, onlara son biçimini vermeden yazabilseydin, yazmaktan aldığın tat artar mıydı? En güzeli insanın kendisini parlatması, sessizce ve hiçbir şeye aldırmadan kendisini bir kristale dönüştürmesidir.</p>
<p class="ara05"></p>
<p class="tarih">5 Mayıs</p>
<p> Böyle kadınların hayatı nasıl bir şeydir acaba? Biraz gezip tozma, biraz gülüp eğlenme, saçma sapan giyim kuşam ve dedikodu. Sanki senin hayatın daha mı güzel?</p>
<p class="ara05"></p>
<p class="tarih">8 Mayıs</p>
<p class="ara05"></p>
<p>Roma’yı daha önce görmüş ve ’43 yılının Haziran ve Temmuz aylarında hayatımdaki önemini kavramıştım. Bir yıldan fazla bir süre izlediğim etnoloji dersleriyle Roma arasındaki yakın ilişkiyi düşün. Neden geldim buraya? Bu bir rastlantı mıydı?</p>
<p>Şimdi de, kafamdaki mitolojik-etnolojik dünyayı iyice geliştirdikten sonra Roma’ya dönüyorum, <i>Leuko ile Söyleşiler</i> için yeni bir üslup yaratıyorum ve bu konuşmaları yazıyorum.</p>
<p class="ara05"></p>
<p class="tarih">23 Mayıs</p>
<p class="ara05"></p>
<p>Gerçekten olağanüstü bir kadınla tanıştım. - S.A.<sup><a id="not81" href="../Text/Section0002.xhtml#n81">[81]</a></sup> Bu karşılaşmadan en ufak bir utangaçlık bile duymadım. Onu çok iyi anlıyorum. Yalnız daha genç olduğum için değil, her bakımdan kendimi ondan daha zengin hissediyordum. Biçimin ne olduğunu ben biliyorum, o bilmiyor.</p>
<p>Oysa 1900-10 yılları arasında Torino’nun çiçeğiydi. Bir anı gibi duygulandırıyor beni. Ona bakınca, Thovez’i, Cena’yı, Gozzano’yu, Gobetti’yi görür gibi oluyorum; benim için Nietzsche, İbsen, lirik şiir o. Gençliğimin bütün kararsızlıkları, şaşkınlıkları geliyor aklıma. (Kaç yıl geçti aradan!) Onda toyluktan ileri gelen bir şaşkınlığı, sanatla hayatı birbirine karıştırma şaşkınlığını, D’Annunzioculuk diyebileceğimiz bu yanlışı buluyorum. Bunların hepsi aşıldı, hepsi tarihe karıştı şimdi.</p>
<p class="ara05"></p>
<p class="tarih">24 Mayıs</p>
<p class="ara05"></p>
<p>Gündelik hayatında birdenbire yapılması gereken bir değişikliğe, yemeğe yeni bir konuğun katılmasına, önceden tasarlanmamış bir yolculuğa çıkma zorunluğuna dayanamıyorsun. Bu da ‘Güney Denizleri’, ‘Cadılar’. vb.’de olduğu gibi, bir tür bulunca bunu bir şemaya dönüştürme saplantını göstermiyor mu?</p>
<p class="ara05"></p>
<p class="tarih">31 Mayıs</p>
<p class="ara05"></p>
<p>Roma’dan Piemonte’ye giderken birçok şey dikkatimi çekti. Buralardaki ağaçlar ve bu ağaçların kümelenişleri (kızılağaçlar, meşeler, dişbudak ağaçları, söğütler, bir tiyatronun sıraları gibi yükselen bağlar), gençliğimde okuduğum Vergilius ve öbür klasik yazarların anlattıkları gibi. Piemonte’de insanın gözüne <i>tek tek ağaçlar</i> değil, bütün ağaçların <i>yeşilliği,</i> o bitki denizi çarpıyor. Garip bir şey, çünkü klasiklerdeki ağaçlar herhalde Roma bölgesinin ağaçları, bense bu ağaçları Piemonte’nin dışında hiç görmedim. Belki de okula Piemonte’de gittim de ondan.</p>
<p>Uzun, yüksek şehir sokaklarının soyut biçimleri dikkatimi çekti. Bu sabah, Piemonte’nin kırmızı şarabının her şeye sinmiş olan kokusunu kokladım. Burada, Roma’nın kuruluğunun, belirgin renklerinin izine bile rastlayamazsınız.</p>
<p class="ara05"></p>
<p class="tarih">3 Haziran</p>
<p class="ara05"></p>
<p>Yolculuğun çekici yanı, eşsiz güzellikte bir sürü manzara görmek, bunlardan herhangi birini hayatımızın bir parçası yapabileceğimizi bilmek, sonra da büyük bir prens gibi bir ötekine geçmektir.</p>
<p class="ara05"></p>
<p class="tarih">18 Haziran</p>
<p class="ara05"></p>
<p>Gurur ve şehvetten meydana gelen bir tutkuda başkalarını düşünme erdemini aramak gülünçtür.</p>
<p class="ara05"></p>
<p class="tarih">19 Haziran</p>
<p class="ara05"></p>
<p>Ben hep iş işten geçtikten sonra şiir yazmaya başlıyorum. Ama bir şiirin herhangi bir şeyi değiştirdiği de görülmemiştir.</p>
<p class="ara05"></p>
<p class="tarih">28 Haziran</p>
<p class="ara05"></p>
<p>Genellikle bir aşk ilişkisinden sonra gelen bir ruh çöküntüsü içindeyim; keyifsiz, bitkin, huysuz. Oysa bu seferki aşk bile değildir ve kendimi bu serüvene bırakışımın tembel ten düşkünlüğünü şimdi daha iyi görüyorum. Benim mitimin kesin yasası bu. Roma’da geçirdiğim günlere bundan daha uygun bir son düşünemezdim.</p>
<p class="ara05"></p>
<p>Bir şehirden ayrılmam gerekti mi, o şehir kokmaya başlıyor. Talihliyim.</p>
<p class="ara05"></p>
<p class="tarih">24 Haziran</p>
<p class="ara05"></p>
<p>Onun bir aşk ilişkisinden aldığı tat, bir kadının yüzünde ona karşı nefret dolu bir gülümsemenin belirmesini sağlamasıdır. Başka türlü bir gülümseme düşmez onun payına.</p>
<p class="ara05"></p>
<p class="tarih">27 Haziran</p>
<p class="ara05"></p>
<p class="orta">Yazarlık ayartısı</p>
<p class="ara05"></p>
<p>Bütün yaşama gücünü tüketen, seni yeni patlatılmış bir tüfek gibi hâlâ sıcak ve sarsıntı içinde bırakan bir şey yazmış olmak; yalnız bildiğini sandığın şeyleri değil, kuşkulandığın, hayal ettiğin şeyleri, sarsıntıları, karanlık gölgeleri, bilinçdışını ortaya dökmüş olmak; bunu uzun ve yorucu çabalar sonunda, günlerce süren duraksamalardan sonra ölçülü olmayı öğrenecek, beklenmedik buluşlar ve yanılmalarla, bütün gücünü ve dikkatini bir nokta üzerinde toplayarak başarmış olmak; sonra da bunu değerlendiren bir insan tepkisi, yüreklendirici bir alkış olmadıkça bütün bu yaptığın işin bir hiç olduğunu anlamak. Bu sıcak ilgiyi bulamamak, soğuktan donmak, çölde konuşmak, bir ölü gibi gece gündüz yalnız kalmak demektir.</p>
<p class="ara05"></p>
<p class="tarih">2 Temmuz</p>
<p class="ara05"></p>
<p>Sadece yalan söylemen, gerçekleri abartman, biraz süslemen yeter; sonucun şaşırtıcı olduğunu göreceksin. Bakacaksın ki kızcağız şaşkınlık içinde, ağına düşmeye hazır. Daha ne isteyebilirsin? Şehvet oyununda yalanlardan kaçmak diye bir şey yoktur.</p>
<p class="ara05"></p>
<p class="tarih">5 Temmuz</p>
<p class="ara05"></p>
<p>Bir kez özgürlüğe kavuştular mı, özgürlüklerini ne yapacaklarını bilemiyorlar.</p>
<p class="ara05"></p>
<p class="tarih">7 Temmuz</p>
<p class="ara05"></p>
<p>Ahlaksız ve kaygılı, bu yüzden de ciddi ve sert. diyor ‘Mimo’. Ne kadar haklı olduğunu bilmiyor? Neden karısı bana sürtünüp sonra onunla gidiyor? Neden olduğu belli, değil mi?</p>
<p>Neden T. bulanık, görmeyen gözlerle bakıyor bana? Gözlerini kapayacağımdan korkuyor.</p>
<p>Bu kadar acıklı, bu kadar hak edilmiş bir ayrılış olmuş mudur hiç?</p>
<p class="sag"><i>(Roma’nın sonu)</i></p>
<p class="ara05"></p>
<p class="tarih">13 Temmuz    </p>
<p class="sag"><i>(Milano ve Seralunga)</i></p>
<p class="ara05"></p>
<p>Önünde uzanıp giden bir manzaraya -diyelim ki, tepecikleri, çukurları olan geniş bir ovaya- yüksek bir yerden baktığın zaman seni heyecanlandıran şey, bütün bu tarlaların, bu birbirine benzeyen silik renklerin, bu küçük bulutların, uzaktaki bu bulanık lekelerin, hatta bu mavi göğün belirli, kendi özellikleri olan bir bölgenin içindeki gerçek nesneler olduğunu bilmendir. Bu gerçek ve yetkin nesnelerden oluşan ve gözünün önünde uzayıp giden manzara ne kadar zengin!</p>


<p class="ara05"></p>
<p class="tarih">19 Temmuz</p>
<p class="ara05"></p>
<p>Bu kızın son derece şehvet düşkünü, sevişmekten başka bir şey düşünmeyen -bu sevgiyi şimdi her şeyi bilen sevici arkadaşı sağlıyor- bir insan oluşu yüreğini birden pişmanlıkla, hayal kırıklığıyla, başarısızlık duygusuyla doldurmuyor mu? Kollarının arasındayken seni istememişti. Yoksa onu istemeyen sen mi olmuştun? O eski hikâye.</p>
<p class="ara05"></p>
<p class="tarih">20 Temmuz</p>
<p class="ara05"></p>
<p>“Her yudumdan sonra içen başını büker, yüzünü yüzücü gibi gerer, memnun, yeniden içmeye döner, gülünçtür.” Etki yaratmayan bir bölüm, çıkarılmalı Yapmacık incelik, Fransız çeşnisi.</p>
<p class="ara05"></p>
<p class="tarih">21 Temmuz</p>
<p class="ara05"></p>
<p>(Frazer’i yeniden okurken)</p>
<p>1933’te bu kitapta ne bulduydun? Üzümün, buğdayın, hasadın, demetlerin dramla dolu olduğunu ve bunlar hakkında konuşmanın kanımızla, hayvanlar dünyasıyla, başlangıcı bilinmeyen geçmişle ve bilinçdışı dünyamızla ilgili derin konulara değinmeyi gerektirdiğini. Ekinlerin arasına dalan hayvan ruhtu. Bu kitap atalarınla çocukluğunu bir araya getiriyor; köyde görüp şaşırdığın, korktuğun şeylerin anları böylece özel, zengin anlamlar kazanıyordu.</p>
<p class="ara05"></p>
<p class="tarih">3 Ağustos</p>
<p>Bir kez olmuş olan mitolojik bir olay (sözgelimi, Proserpina’nın kaçırılışı) tekrarlanan evrensel bir gerçeği dile getirir Sanatta da sık sık yaşantımıza giren bir şey, bir olay, bir yer gene böyle anlatılabilir. Quarti Tepesi’ni, Coniolo’yu anlatmadan önce onları kaç kez görmüştün?</p>
<p class="tarih">18 Ağustos</p>
<p class="ara05"></p>
<p>Dersler verilmez, alınır.</p>
<p class="ara05"></p>
<p class="tarih">19 Ağustos</p>
<p class="ara05"></p>
<p>Ne zaman mitolojiyle ilgili bir heyecana kapılsan, aklına hep ağaç gövdeleri, nehir, arkasında ay parlayan tepe, yol, doğduğun köydeki tarla ve çayırların kokuları geliyor. Neden?</p>
<p class="ara05"></p>
<p class="tarih">21 Ağustos</p>
<p class="ara05"></p>
<p>Eski çağlardaki insanlar tanrıları uzak, bilinmeyen yerlerde düşünürler, bu yerlere o tanrıyla ilgili adlar verirler ya da o tanrıya onu o yerle birleştiren adlar takarlardı; bu da o çağlardaki insanların edebi kimseler oldukları anlamına geliyor.</p>
<p class="ara05"></p>
<p class="tarih">9 Eylül</p>
<p class="ara05"></p>
<p>En kötüsünü düşün. Yanılmazsın.</p>
<p class="ara05"></p>
<p>Kadınlar düşman bir ırktır, Almanlar gibi. </p>
<p class="ara05"></p>
<p>Bizi sıkan insanlardan başka herkese acırız.</p>
<p class="ara05"></p>
<p class="tarih">15 Eylül</p>
<p class="ara05"></p>
<p>Beklemek de bir uğraş. Hiçbir şey beklememek korkunç.</p>
<p class="ara05"></p>
<p class="tarih">16 Eylül</p>
<p class="ara05"></p>
<p>Bir tek zevk vardır: diri olmak. Her şey sıkıntıdır bunun dışında.</p>
<p class="ara05"></p>
<p class="tarih">27 Eylül</p>
<p class="ara05"></p>
<p>Yazmasını bilen bir insan için yeni bir üslup her zaman dayanılmaz bir şeydir. Saçma sapan şeyler söylemek, hem de bunu kötü bir biçimde söylemek tehlikesiyle karşı karşıyadır, ama gene de üsluba, kendi kelimeleriyle aşılanmayı bekleyen o baştan çıkarıcı biçime karşı koyamaz. (Sözgelimi, benim mitolojik söyleşilerde kullandığım üslup).</p>
<p class="ara05"></p>
<p class="tarih">29 Eylül    </p>
<p class="sag">(<i>Torino’da</i>)</p>
<p class="ara05"></p>
<p>Sanatta gerçekçilik Yunanlılara,</p>
<p>alegori ise İbranilere özgüdür.</p>
<p class="ara05"></p>
<p class="tarih">5 Ekim</p>
<p class="ara05"></p>
<p>Savaşın dünyayı yeniden yaratarak ona esenlik kazandırdığı doğru sayılabilir. Bunun nedeni insanın savaşta yaşamayı bir pinti gibi gelecek günlere bırakmayıp yarına umutla bakması ve gününü gün etmesidir. Başka bir deyişle, çocuklar gibi yaşarız savaş sırasında, bu da her derde deva bir tutumdur.</p>
<p class="ara05"></p>
<p>Bir bağda sıra sıra uzanan kütükler -yeşil, kızıl, sarı renkleriyle- büyük bir denizin dalgaları gibidir, derinliklerinde zenginlikleri -tazeliği, şaşırtıcılığı, hazineleri- gizlerler.</p>
<p class="ara05"></p>
<p class="tarih">26 Ekim</p>
<p class="ara05"></p>
<p>Kendimi iyice bir romana kaptırdım. Piv., bu sabah evlendi. Üşütmüşüm. İyi.</p>
<p class="ara05"></p>
<p class="tarih">27 Ekim</p>
<p class="ara05"></p>
<p>Bir kere olan bir şey, sonra sık sık olur. Dışarıdan bunu engelleyen bir şey yoksa. Ama o zaman da bunun sonucu olumsuzluktur.</p>
<p>(Bir adam hep belli bir şekilde hareket edecektir.</p>
<p>Kötürüm olursa, artık o şekilde hareket edemeyecektir.</p>
<p>Ama başka bir şekilde hareket etmeyecek, hiçbir şey yapmayacaktır.)</p>
<p>Artık biliyorum ki, <i>günlüğüme</i> yazdığım bu satırlar buradaki belli bir buluştan ötürü değil, benim bilinçdışı yaşayışımı açıkladıkları için önemli. Söylediklerim doğru olmayabilir, ama bunları söylemiş olmam iç benliğimi ele veriyor.</p>
<p class="ara05"></p>
<p class="tarih">31 Ekim</p>
<p class="ara05"></p>
<p>Yazdığım küçük söyleşilerde insanlar tanrılardaki, tanrılar da insanlardaki niteliklere karşı özlem duyuyorlar. Tanrıların çeşitliliği durumu değiştirmiyor. Tanrılarla insanlar arasında bir konuşma bu.</p>
<p class="ara05"></p>
<p class="tarih">5 Kasım</p>
<p class="ara05"></p>
<p>Aklın gözüyle görülen her simge alegoridir.</p>
<p class="ara05"></p>
<p class="tarih">16 Kasım</p>
<p class="ara05"></p>
<p>Geçen bahar Pintor’un amcası Roma’ya gelmiş, bana Giaime’nin<sup><a id="not82" href="../Text/Section0002.xhtml#n82">[82]</a></sup> günlüğünden kopya ettiği bazı bölümleri göstermişti. Temmuz ’42:</p>
<p>“P. Torino’daki gençlerin en iyisi, sessiz ve içten.”</p>
<p>“Oradaki erkekler kadın gibi.”</p>
<p>Neden konferanslar verilir? Gazeteler, kitaplar herkesin, uzaklarda unutulmuş insanların bile eline geçebiliyor. Konferans salonlarında insan dinleyicileri etkileme, önemli biriymiş gibi görünme fırsatını bulur ki bu da birtakım açıkgözlerin bayıldıkları bir şeydir. Konferansların bilim nimetini dağıtmanın en kolay yollarından biri olduğuna gelince, şunu hemen söylemeli ki konferansların kültürel hiçbir yararı yoktur; bir konferansta duyacağımız en olumlu bir sözün bile verimli olabilmesi için kitaplara başvurmak gereklidir. Öyleyse? Konferansların herhangi bir özelliği varsa, o da bunların bir göz boyayıcılık ve kişisel başarı okulu olmalarıdır. Kültürün önünde saygıyla eğilmeyi, çalışıp ter dökmeyi, bir tapınağa giriyormuş gibi davranmayı (önce böyle görünür kültür insana, sonra kanına karışır), göze almayan insan bilgisiz kalacaktır. Böyle kalmayı da hak etmiştir.</p>
<p class="ara05"></p>
<p>Din ile büyünün cinler, ruhlar ve ölüler gibi bilinçdışı kompleksleri nesnelleştirerek ilkel insanı özgürlüğe kavuşturdukları ve benliğin gelişmesi için bir alan açtıkları doğruysa, aynı şey bütün yaşantılar için de geçerli olacaktır. Denediğimiz her şey -aşk, serüven, tehlike- nesnelleşir ve bize özgürlük kazandırır.</p>
<p class="ara05"></p>
<p class="tarih">26 Kasım</p>
<p class="ara05"></p>
<p>Bir kadın meni kokuyorsa ve o benim menim değilse, bundan hoşlanmıyorum.</p>
<p class="ara05"></p>
<p class="tarih">17 Aralık</p>
<p class="ara05"></p>
<p>Girit’te servi Artemis’in kutsal ağacıydı.</p>
<p class="ara05"></p>
<p>Taygetos ve Erimanthos Artemis’e, Killini Hermes’e adanmıştı.</p>
<p class="ara05"></p>
<p class="tarih">27 Aralık</p>
<p class="ara05"></p>
<p>Başkalarıyla olan bir kadın ya ciddidir ya da onlarla alay ediyordur. Ciddiyse, birlikte olduğu erkeğin kadınıdır. Buna kimse bir şey diyemez. Ciddi değilse, o zaman şırfıntının biridir, buna da kimse bir şey diyemez.</p>
</body>
</html>