<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1943</h2>
<p class="ara05"></p>
<p class="tarih">3 Şubat</p>
<p class="ara05"></p>
<p>Kaderin amansız oluşu değildir sorun; çünkü insan bir şeyi inatla isterse, onu elde eder. Korkunç olan, istediğimiz şeyi elde ettikten sonra ondan bıkmamızdır. O zaman suçu kaderde değil, kendi isteğimizde bulmalıyız.</p>
<p class="ara05"></p>
<p class="tarih">9-10 Şubat</p>
<p class="ara05"></p>
<p>Léon Chestov, <i>Kierkegaard ve Varoluş Felsefesi</i> (Çölde Çağıranın Sesi). Les amis de Léon Chestov. 1936.</p>
<p>s. 37: “Felsefenin başlangıcı, Platon ve Aristoteles’in öğrettiği gibi şaşırma değil umutsuzluktur.”</p>
<p>s. 42: (Sokrates) “‘En iyi’ her şeyden önce gelir, dünyaya ‘en iyi’ egemen olmalıdır. Ama bu durumda, akla bağlanmadan bilgi edinmek gerek: akıl gerçekten insana en iyiyi sağlıyor mu?”</p>
<p>s. 102: “Yalnız inanç atlısı mutludur: Sonluluk üzerinde hüküm sürer, oysa tevekkül atlısı yalnızca bir yolcu, bir yabancıdır burada.” (Kierkegaard)</p>
<p>s. 140: “Mistisizm akıl ve insan bilgisiyle uyum içinde yaşar ve insanlara vaat ettiği ödül en iyiyi içermez, doğaüstü müdahaleyi dışta bırakır! Her şey doğal olarak gerçekleşir, insan her şeyi kendi güçleriyle elde eder.”</p>

<p>s. 148: “Adem iyilik ile kötülük arasındaki farkı bilmiyor değildi, <i>böyle bir fark yoktu.” </i></p>
<p>s. 201: “Tıpkı havariler gibi Tanrı’nın da gücü yoktur, yalnızca yetkisi vardır: Tek yapabildiği gözdağı vermek, buyurmak ya da olsa olsa beklemektir.”</p>
<p>s. 207: (Dostoyevski) “Bence, acı çeken insanlara yardım etme ya da onların dertlerine az da olsa çare bulma konusundaki güçsüzlüğümüze ilişkin bilinç, bu acı çekişten yüzde yüz emin olsak da, yüreğimizdeki insan sevgisini insan düşmanlığına dönüştürebilir.”</p>
<p>s. 217: “İsa insanlara sonluluğu aşmayı öğretiyordu, tıpkı Antikçağ düşünürlerinin öğrettiği gibi, tıpkı çağdaş ilimlerin öğrettiği gibi.”</p>
<p>s. 222: “Kierkegaard, bilgi edinmek için inancı reddetti; atalarımızın daha önce gerçekleştirmiş oldukları hareketi yineledi ve bu en az beklenen sonucu verdi - güçsüzlük.” </p>
<p>s. 223-29:</p>
<p>İsa’nın yaşamı talihsiz bir sevgidir, Zorunluluk hüküm sürüyorsa. Ağlayabilir, o kadar.</p>
<p>s. 230: “Hıristiyanlığın görevi yeryüzünde ‘etik’i gerçekleştirmektir.”</p>
<p>Öyleyse Yunan bilgeliğinden farkı ne? ‘Şeytani kibir’ (Pascal’ın Epiktetos hakkında dediği gibi).</p>
<p>s. 240: “Ve Kierkegaard, güçsüzün iyileşmesinde güçsüzlük üzerinde mucizevi bir utku değil -güçsüzlüğün yenilmesi olanaksızdır- havarinin sevgisini ve merhametini görmüştür.”</p>
<p>s. 288: Kierkegaard şu kanıya varabilmiş: “Göğün ve yerin Yaratıcısı da, onun kadar, Kierkegaard kadar umutsuz, onun kadar çaresiz kalmıştır. Varoluş felsefesi işte bu anda doğmuştur...”</p>
<p>s. 307: “Akla dayalı bilinç, delilik ile ölümün ona söylediklerine katlanamaz.”</p>
<p>s. 323: “İyilik ile kötülük arasında bir seçim yapmanın gerekli olması, özgürlüğün zaten yitirilmiş olduğu anlamına gelir: Kötülük dünyaya nüfuz etmiş ve <i>Tanrısal iyinin</i> yanında yerini almıştır.” İnsanın sahip olduğu uçsuz bucaksız, nitelikçe farklı özgürlük “iyilik ile kötülük arasında seçim yapmakta değil, dünyayı kötülükten arındırmakta yatar. İnsanın kötülükle herhangi bir ilişkisi olamaz: Kötülük var olduğu sürece özgürlük yoktur ve insanların bugüne kadar özgürlük adını verdikleri her şey bir yanılsamadan ve aldatmacadan ibarettir. Özgürlük iyilik ile kötülük arasında seçim yapmaz: Kötülüğü yok eder.”</p>
<p>s. 325: “bilgisizlik olumsuz bir şey, bir yokluk, bir eksiklik değildir, tıpkı özgürlüğün bir kusur ve bir değilleme olmayıp çok büyük bir değerin onaylanması oluşu gibi. Masumluk bilgiyi istemez, onun üstündedir (bir kez daha Plotinos’un ‘bilginin üzerinden geçme’ görüşünü anımsatıyorum), tıpkı insan kendi suretinde Yaradan’ın iradesinin bilginin üstünde olması gibi.”</p>
<p>s. 328-39: “Gerçekten de, özgürlük, iyilik ile kötülük arasında seçim yapma özgürlüğü ise, o zaman bu özgürlüğün en <i>üstün</i> özgür Varlık olarak Yaradan’a da aynı ölçüde içkin olması gerekir. O zaman, şunu öne sürmek pekâlâ kabul edilebilir olacaktır: İyilik ile kötülük arasında seçim hakkı olan Yaradan kötülüğü seçebilirdi. Bu sorun, Ortaçağ felsefi düşüncesi için gerçek bir yorum sorunu oluşturmuştur. Özgürlüğün iyilik ile kötülük arasında seçim yapma özgürlüğü olduğu fikrinden vazgeçmek olanaksızdı; Yunan düşüncesinin tutsağı Ortaçağ, dinsel bakış açısın etik bakış açısından ayırmayı başaramıyordu (bunları ayırmaya cesaret edemiyordu). Öte yandan, Tanrı’nın kötülüğü iyiliğe yeğleme ‘hakkına sahip olduğu’nu kabul etmek olanaksızdı.”</p>
<p>(Duns Scotus) “Tanrı keyfiliktir: Hiçbir ilke, hiçbir yasa Tanrı’ya egemen değildir. Onun kabul ettiği iyiliktir. Reddettiği kötülüktür.” “Onun sevdiği iyilik, sevmediği kötülüktür.”(<i>Euthyphron</i>)</p>
<p>s. 332: “Tanrı karşısında bütün zorunluluk gerçek özünü açığa vurur ve içerikten yoksun bir Hiçlik olduğunu ortaya koyar.”</p>
<p>s. 342: “çünkü son tahlilde gerçeklik zulme, şiddete başvurmak zorunda kalır. Tanrı... kimseyi engellemez.”</p>
<p>s. 343: “Kierkegaard’ın şu tuhaf fikre varması gerekiyordu: Tanrı sevgisi onun değişmezliğine tabidir; Tanrı’nın eli kolu bağlıdır ve yerinden kımıldayamaz; tıpkı bize olduğu gibi Tanrı’nın tenine de ‘kıymık batmıştır’; bir başka deyişle, hakikati, insanları ezen zulümler Tanrı için de söz konusudur. Kierkegaard’ın spekülatif felsefenin karşısına varoluş felsefesini çıkarma cesaretini göstermesi için, hakikatin nasıl Tanrı’ya egemen olmayı başardığını sorma yürekliliğini sergilemesi için ve aklın, bu tuhaf keşfinde, aslında neyi gösterdiğini -insanın cennetten kovuluşu ve ilk günah- ayırt edebilmek için bütün bunlar gerekiyordu.”</p>
<p>s. 345: “Bütün teodise, bir başka deyişle ‘Tanrı’nın gerekçelendirmesi’ şu gerçeğe dayanır: Tanrı, yaratmadığı gerçekleri aşmak durumunda değildir. Demek ki, teodise Tanrı’yı da, kötülüğü de gerekçelendirmez.”</p>
<p>s. 356: “Kurtuluş, ne olan her şeyin kaçınılmaz olduğu bilgisinden geçer, ne de kaçınılmazlığı gördüğümüzde ona ‘rıza gösterip’ boyun eğme erdeminden; kurtuluş, kendisi için her şeyin olanaklı olduğu, her şeyi kendi iradesiyle yaratan ve ona nazaran yaratılmamış her şeyin sefil ve boş bir Hiçlik olduğu Tanrı’ya inançtan geçer. Saçmanın anlamı buradadır... “</p>
<p>s. 359: “Tanrı, her şeyin olanaklı olduğunu imler. Tanrı, aklımızın büyük bir doymazlıkla arzuladığı ve o yönde bizi <i>karşı konulmaz biçimde eğittiği</i> bilginin var olmadığını imler. Tanrı, artık kötülüğün var olmadığını imler: Yalnızca başlangıçtaki <i>soluk</i> ve cennetin <i>engin iyiliği</i> vardır, bunların karşısında çelişki ilkesine, yeterli akıl ilkesine ve başka birçok ‘yasa’ya dayalı bütün hakikatlerimiz birleşip birer hayalete dönüşür.”</p>
<p>s. 362: (Aziz Pier Damiani, Tertullianus) “Tanrı, düşüncenin ve varlığın yasalarına bakmaksızın, gerçekliği keyfi olarak belirler.”</p>
<p>s. 372: “‘zorlama,’ bir yargının hakikatine değil, tam tersine tanıklık eder, bütün ‘zorunluklar’ özgürlüğe dönüşmelidir, dönüşebilir de.”</p>
<p>s. 376: “insanın baştan çıkarmaya kendini bırakması ve özgürlüğünü yitirmesi Tanrı’nın iradesiyle olmuştur. Aynı Tanrısal irade -bu irade karşısında, taşlaşmış değişmezlik, ona direnmeye çalıştığında, geçerliğini yitirmiştir- insana özgürlüğü verecektir, çoktan vermiştir de: Kutsal Kitap vahyinin anlamı budur...”</p>
<p>s. 379: “Vaat edilen toprak, inançlı olanın olduğu yerde bulunur, o oraya ulaştığı <i>için</i> vaat haline gelmiştir: <i>certum est quia impossibile</i> [imkansız olduğu için kesin].”</p>
<p class="ara05"></p>
<p class="tarih">19 Şubat</p>
<p class="ara05"></p>
<p>Örnek tiyatro eyleme değil, oyuna dayanan bir sanat olmalı. ‘Gerçekler’e değil, tarafsız, dengeli bir temsile bağlı bir sanat demek istiyorum. Aslında, Yunanlılar bütün olayları sahne dışında geçiriyorlar, eylem habercinin dudaklarından dökülen kelimelere dönüşüyordu. Sahnede olan bir şey tiyatro değil, oyunculuk gösterisidir. Yunanlıların ve Shakespeare’in parlak günlerinde sahnede dekor olmayışını düşün. Gerçekçi temsilleri insanın sevmeyişi, sahne açıklamalarının saçma oluşu bu yüzdendir. Dekor insanı bir resim gibi etkileyerek hoşa gidebilir, ama bu ‘tiyatro’ değil, ‘gösteri’dir. Bu konuşmadan çok hikaye anlatmaya önem veren sinema tekniğine doğru atılmış bir adımdır.</p>


<p class="ara05"></p>
<p class="tarih">2 Nisan    </p>
<p class="sag"><i>(Roma’da)</i></p>
<p class="ara05"></p>
<p>Söyleyecekleri sözler kalıplaşmış olacak. Hareketleri bir baleyi hatırlatacak. Hikaye olayların doğal gelişmesine göre değil, birbirinden kopuk değişmelere göre düzenlenecek. Her şey, istenildiği gibi yerleştirilmeye hazır granit blokları gibi önceden hazırlanmış olacak, olayları açıklayan bir yoruma ve belli bir doruk noktası meydana getirircesine kurulmayacak.</p>
<p class="ara05"></p>
<p>Bu yanlışmış gibi görünüyorsa, daha iyisine layık mıyız? Orada bulunmak yetiyor bize.</p>
<p>Yüksekten gelen bir dil.</p>
<p>Çeşitli yaşam kesitleri bir güncedeki gibi doğal bir rastlantı şeklinde sunulmuyor; temeldeki soluk kesici süreklilik bozulmadıkça, sayısız gerçekliklerin belirtisi olan değişimler olarak karşımıza çıkıyor.</p>
<p class="ara05"></p>
<p class="tarih">25 Nisan</p>
<p class="ara05"></p>

<p>Sanatta taşralılık ahlakçı çekingenlikten başka bir şey değildir.</p>
<p>31 Ağustos ‘42’de sözünü ettiğin ‘kelime-masal-hayal’ gerçeklikle birleştiği zaman bir anı yaratılmış olur: <i>İşte</i> <i>simge budur!</i></p>
<p class="ara05"></p>
<p class="tarih">29 Nisan</p>
<p class="ara05"></p>
<p>Yepyeni bir yere, kendine özgü görünümü, kendine özgü töreleri, evleri, yüzleri olan bir yere gittiğim zaman, orada yaşamış olsaydım, şimdi çocukluk anılarım olacak birçok şey dikkatimi çekiyor. Dolaşırken başka insanların düşlerini bozuyormuşum duygusunu bana veren de budur.</p>
<p class="ara05"></p>
<p class="tarih">2 Mayıs</p>
<p class="ara05"></p>
<p>Bir aşağılanmanın derinliklerinden şu iki çığlık duyulur: Ya “Görüşürüz, ey dünya!” ya da “Seni sevdiğimi bilmiyor musun?”</p>
<p class="ara05"></p>
<p class="tarih">13 Mayıs</p>
<p class="ara05"></p>
<p>Kötü yazmak demek, sahici olmayan kelimeler, cümleler kullanmak demektir. Balbo ile Petitjean kötü değil, kopuk kopuk yazıyorlar.</p>
<p class="ara05"></p>
<p class="tarih">3 Haziran</p>
<p class="ara05"></p>
<p>İnsanların köylüler ya da ırgatlar değil de şemsiyeli kızlar olduğu bir kır kompozisyonu. Roma yıkıntılarını seviyorsun, çünkü oradaki sazlarla gelincikler, yamaçlardaki kuru otlar bu yıkıntılarla çocukluğun arasında bir bağlantı kuruyor; çünkü tarih (Eski Roma) ve tarih öncesi (Vico: çitin ve saban izinin üzerine serpilen kan) bu kır havasına uyuyor, doğumdan ölüme kadar tutarlı, kendine özgü bir dünya yaratıyor.</p>
<p>Klasik bilgi kaynakların: Vergilius’un <i>Georgicalar’</i>ı, D’Annunzio ve Pino Tepesi. Buna Amerika’yı ekledin, çünkü dili kırsal-evrensel bir dildi (Anderson, <i>Ohiolu Bir Putperest)</i> ve şehirle köyün buluştuğu bir ülkeydi <i>(Mısır Tarlası).</i> Alba istasyonundaki düşün (modern biçimleri yaratan Albalı gençler), klasiklik ile kırsal kesimdeki şehrin kaynaşmasıdır. Yakınlarda bunlara çocukluğu keşfedişini ekledin (köy = zihinsel biçim), etnografya araştırmalarını öne çıkardın (‘Keçi-Tanrı’, imge-anlatı kuramı).</p>
<p class="ara05"></p>
<p>Senin klasizmin kolayca tarih öncesi etnografyaya dönüşebilecek bir köy klasizmidir.</p>
<p class="ara05"></p>
<p class="tarih">15 Haziran</p>
<p class="ara05"></p>
<p>31 Ağustos ’42’deki konuya dönersek. Çocukluk doğalcı açıdan önemli değildir, onun önemi şeyleri nitelendirme fırsatı yaratmasından kaynaklanır; bize nitelendirdiğimiz şey karşısında duygulanmayı öğreten bir nitelendirmedir bu. Herhangi bir yaşta nesneleri <i>nitelendirebiliriz.</i> Ama bu dönüşümün nesnel bilgi olduğuna inanmak için çok saf olmak gerekir. O yüzden, bunu genellikle yalnızca çocuk başarır. Şiirin değil (şiir bir küçük öyküdür), malzemeyi sağlayan (bu gerekliliktir) şiir öncesi durumun <i>kendiliğindenliği</i> buradan kaynaklanır. <i>Şiir yazmadan </i>bambaşka bir şey olan <i>esin</i>’in kendiliğindenliği (bk. 10 Şubat ’42).</p>
<p class="ara05"></p>
<p class="tarih">30 Haziran</p>
<p class="ara05"></p>
<p>(3 Haziran, II. paragraf). Klasizminin köklerine yıldızlara karşı duyduğun tutkuyu da eklemelisin. Bu tutku sende güzel adlara beslediğin sevgiyi esinleyen klasikleri ilk okuyuşunla birdenbire başladı <i>(Georgicalar): “Bekle gizlensin Atlas kızları alacakaranlığa ...</i>” ve D’ Annunzio’yu (Maja).</p>
<p>20 Nisan 1936’da sözünü ettiğin zevk düşkünlüğü, tutku içtenliği alanından anılara ilişkin profesyonel arayış alanına kaydı. Buna son ver ve harekete geç.</p>
<p class="ara05"></p>
<p class="tarih">2 Temmuz</p>
<p class="ara05"></p>
<p>22 Haziran’daki düşün yanı sıra, bu gece tipik bir düş gördün.<sup><a id="not71" href="../Text/Section0002.xhtml#n71">[71]</a></sup> Çok büyük bir tiyatroda tek başıma rolümü oynayıp uzun uzun alkışlandıktan sonra, ikinci oyuna hazırlanırken, tiyatro kulislerinde çokça rastlandığı gibi, elinde bir çiçek saksısıyla hizmetçi kız içeri giriyor. Kim olsa gerek? Kart. Bildik güzel yazı. Tatlı-sert mektup.</p>
<p>Roman okurken olduğu gibi, tamamen keşfedilmeyi bekleyen tipik rüya ayrıntısı. Madem çiçekleri bana kimin gönderdiğini bilmiyor, kartı okuduğumda şaşırıyor ve biraz korkuyordum, o zaman nasıl olup da düşün örgüsünü zihninden geçiren kişi olabiliyordum?</p>
<p>Gel gelelim, saksıdaki çiçeklerin biçimi, mektubun tonu ve yazısı bu günlere ilişkin şeyler. Hizmetçi kız eski bir sinema anısı. Acaba şu olamaz mı: Bir saniyeden ötekine, bir anı bir anıya ekleniyor ve bu örnekte ben defalarca kuliste çiçek alındığını okuduğum ve gördüğüm için çiçek alıyorum. Ama açıklanmamış bir şey kalıyor hep: O an Fern.’den bin mil uzaktaydım, gene de pusula ondan geliyordu; üstelik, dikkat çekici nokta, onun tiyatroda olması ve benim bunu ancak o zaman öğrenmemdi.</p>
<p class="ara05"></p>
<p class="tarih">4 Temmuz</p>
<p class="ara05"></p>
<p>(30 Haziran’a gönderme). Yalnız adlarının güzelliği yüzünden değil. Yıldızlar, her şeyden önce, sende tarih öncesine karşı bir ilgi uyandıran kırsal-mitolojik cisimlerdi.</p>
<p>Jeoloji ve astronomi gibi insana sıkıcı gelen, ama sende kırsal mitolojiye karşı bir yakınlık uyandıran konuları şiirden bile <i>(İlyada, İlahi Komedya,</i> Leopardi) daha çok severdin. Gittikçe gelişen bu heves şiirde rastladığın az bulunur, ama heyecan verici örneklerle <i>(hesperos, hos kallistos en ouranoi histatai astêr)</i><sup><a id="not72" href="../Text/Section0002.xhtml#n72">[72]</a></sup> seni edebiyata, önceleri okumakla zorunlu olduğun kitaplar ve kültür çalışmalarınla, sonra da Baudelaire’i keşfedişinle elde ettiğin kelimeleri anlatım aracı olarak değerlendirme aşamasına yöneltti.</p>
<p class="ara05"></p>
<p class="tarih">10 Temmuz</p>
<p class="ara05"></p>
<p>(Bk. 15 Haziran ve 4 Temmuz). 16 ile 19 yaşların arasında (senin için yıldızların altında Reaglie’ye uzanan patika ya da gemi yapmakta kullanılan dişbudak ağaçları demek olan) gerçekliğin Homeros ve D’Annunzio tarafından sessizce geçilen bir şey olması akıl almayacak bir durumdu. Önce nesnelerin <i>işaretlerinin</i> uyandırdığı bir duygu vardı (şiirler, masallar, mitler), sonra nesnel dünyanın kendi güzelliğini ve ilginçliğini tanıdın.</p>
<p>Edebiyata hâlâ dışarıdan bakıyordun, ama astronomiye duyduğun ilgi, Flammarion ve Dante konusundaki film gibi seni etkileyen olaylar bazı gerçeklerle ilgilenmeni hızlandırdı.</p>
<p class="ara05"></p>

<p class="p2">Torino ve</p>
<p class="p3">ateşkes -</p>
<p class="p4">sonra da</p>
<p class="p55">Serralunga</p>

<p class="ara05"></p>
<p class="tarih">11 Eylül</p>
<p class="ara05"></p>
<p>Şiirin demiyorum, ama masalın ya da mitin özelliği, bir olguya, bir eyleme, bir olaya bağlı, <i>benzeri olmayan yerlerin</i> benimsenmesidir. O özel nokta seçilerek ona kesin bir anlam verilir. Sonra adlar, tapınaklar, coğrafi sıfatlar doğar.</p>
<p>Her insanın çocukken bildiği yerler onun belleğinde aynı şekilde belli bir anlam kazanmış olarak canlanırlar; oralarda olup bitenler, henüz şiirsel nitelik değilse bile, efsane özelliği kazanmış ve böylece başka şeylere benzemekten kurtulmuş olaylardır.</p>
<p>Belli bir yerle ilgili olarak düşünülen bu ‘başka bir şeye benzememe’ özelliği daha genel bir varsayımın, ‘herhangi bir eylem ya da olgu benzersiz ve kesin olduğu için simgeseldir’ varsayımının bir türevidir. Bu da bir mit özelliğidir. (Bir yerde birtakım şeyler oluyor ve bu olaylar arada bir tekrarlanıyor diye bu olayları anlamlı saymak ve o yeri özel bir yer olarak görmek hiç de gerçekçi bir tutum değildir). Gerçekte dünyada hiçbir olay, hiçbir yer öbüründen daha önemli değildir, fakat mitlerde bu türden olayların ve yerlerin kendilerine göre bir aşama sıralaması vardır. Pek çok insanın gerçekçilikten kaçarak çocukluklarına dönmeleri ve bir mit yaratmaları bu yüzdendir.</p>
<p class="ara05"></p>
<p class="tarih">15 Eylül</p>
<p class="ara05"></p>
<p>Herhangi bir yazarda, o yazarı yöneten ve yazarın her zaman döndüğü ana düşünce için ‘mitik’ terimini kullanabiliriz. Dostoyevski’de bu, insanın dünyayı umursamayan yığınların düzeyine inmesidir. Stendhal’de hapishane hayatının yalnızlığıdır. Bir yazarın her türlü yaşantısını simgeleyen bir şey olduğu için her zaman döndüğü tema, mitik bir temadır.</p>
<p class="ara05"></p>
<p>Trende üzgün ama meraklı, umutsuz ama dikkatliydim.</p>
<p class="ara05"></p>
<p class="tarih">17 Eylül</p>
<p class="ara05"></p>
<p>Bir Eylül sabahı sis içinde dünyadan kopmuş gibi gördüğün o tepelerle çevrilmiş düz çayır ve aralarında boşluk bırakarak sıralanan ağaçlar geçmişte <i>kutsal sayabileceğin bir yer</i> olarak sana çekici geliyor. Ağaçların arasındaki o boşluklarda çiçekler, şenlikler, kurban törenleri olduğunu ve ormanın içindeki karaltıların anlaşılmaz bir şekilde insan çağırdıklarını ve korkuttuklarını düşün. Orada, ağaç gövdeleriyle gökyüzü arasında, o yerin tanrısı birden belirebilir. <i>Mitolojik nokta</i> benzeri olmayan bir yer değil (11 Eylül’de söylediklerimi düzeltiyorum burada), ortak, evrensel bir addır: <i>çayır, orman, mağara, deniz kıyısı</i> gibi. Bu yerler sırf belirsizlikleri yüzünden insanın aklına bütün <i>çayırları, ormanları, mağaraları ve deniz kıyılarını</i> getirirler.</p>
<p>Burada bir kez daha çocukluğa geri dönüşün mit susuzluğunu nasıl dindirdiği görülüyor. Çocukluğun çayırı, ormanı, kumsalı birçok nesne arasında gerçek nesneler değildir; bunlar bize kendilerini mutlak halleriyle açan ve aşkın imgelemimize biçim veren <i>çayırdır, kumsaldır.</i> Bu yerler üstelik kişisel anıların zenginliğine de sahip iseler, o zaman şiir için malzeme olabilirler. Bu da mit olarak taşıdıkları ilk anlamdan bambaşka bir şeydir.</p>
<p>Kısacası, ‘çocukluk yerlerini eşsiz kılan’ (11 Eylül, II. paragraf) tek bir şeydir: aşkın imgeler yaratma.</p>
<p>Dinsel ürpertinin yerini almaya yeter mi bu?</p>
<p class="ara05"></p>
<p class="tarih">30 Eylül</p>
<p class="ara05"></p>
<p>Milton, hayal gücünü kullanışı bakımından hâlâ bir Elizabeth Çağı şairidir; imgelerinde masal dünyasını, anıları ve doğayı ele aldığı gerçeklerle öylesine birleştirir ki, bunların hepsini bambaşka bir ortama aktarır; hatta onda Romantizmi haber veren geçiş döneminin tanımlanması güç belirtilerini sezeriz <i>(L’Allegro, Il Penseroso</i> ve <i>Comus</i>’da müziğin onun için ne kadar önemli olduğunu düşün); ama konuşulan canlı halk diline, deyimlere karşı bütün duyarlığını yitirmiştir. Tenin ve kanın, hayatın terinin tadını çıkaracağı yerde, ‘kendini mermerde unutması’nın nedeni budur.</p>
<p class="ara05"></p>
<p class="tarih">1 Ekim</p>
<p class="ara05"></p>
<p>Shakespeare öncesi oyun yazarları (Peele, Greene), 28 Mayıs ’40’ta sözünü ettiğim imge türünü bilmiyorlar, oyunlarını soytarılık ve ağırbaşlılık karşımı uzun ve imgeli konuşmalarla dolu sahneler üzerine kurarak hayal gücüne ağırlık veren bir tiyatronun ilk adımlarını atıyorlardı.</p>
<p>Lyly, Marlowe, Shakespeare ve öbür oyun yazarları delidolu zeki oyunları ile ciddi bölümleri bir araya getirmekle kalmayıp yazdıkları eserin bütününe bir yorum kazandırdıkları zaman <i>anlatı-imge</i> türü de ortaya çıkmış oldu. Zekaya dayanan nükte, tabii, psikoloji değil, üsluptur (bk. 31 Ekim ’42). Bu da gösteriyor ki, kişiler nükteyi kimliklerini açıklamak için değil (bunu eylemleri ve düşünceleri açıklıyordu), nükte onların dünyasının doğal bir parçası olduğu için kullanıyorlardı. Nükte ciddi bir çözümleme değil, bir hava, bir türküdür; insanların konuşmalarını renklendiren bir hayal oyunudur, bu yüzden gerçek olarak değil, hayal gücü olarak düşünülmelidir.</p>
<p class="ara05"></p>
<p class="tarih">4 Ekim</p>
<p class="ara05"></p>
<p>Yalnızca daha önce hayranlık duyduğumuz manzaralara hayranlık duyarız. Halka halka bir tabloya, bir ünleme, bir göstergeye ulaşılır; bunlar aracılığıyla <i>başkaları</i> seçip önermiştir bize onları (10 Şubat, 31 Ağustos ’42). Doğal olarak, uzun bir alışkanlığın verdiği deneyimle bir an gelir manzaraları biz seçeriz, <i>sanki</i> bu manzaralar bir başka göstergenin desteğine sahipmiş gibi. Ama bu, genel kuralın ihlal edildiğini göstermez.</p>
<p><i>Hayranlık duymak, bir başka deyişle biçimden zevk duymak gösterge olarak görmek anlamına gelir tam olarak.</i> Bu yüzden, bir hayranlığın başlangıcı her zaman bir göstergeye yönelir - bu gösterge, belirgin olarak, henüz bizim yarattığımız bir şey değildir.</p>
<p><i>Bize ait</i> manzaraların sınırlı olmasının nedeni budur (10 Şubat ’42). Hayal dünyamızın biçim kazandığı çocuklukta rastlantısal göstergelerin önümüze çıkardığı manzaralara yenilerini eklemek zordur.</p>
<p class="ara05"></p>
<p>Birçok insanın burjuva anlayışından kurtulma tutkusunu anlayamıyorsun. Şiir konusunda yeterince proleterleşmiş hissediyorsun kendini, görünüşler ve davranışlar işin içine kültür karışmadan, ilk belirtileriyle karşına çıkıyorlar.</p>
<p class="ara05"></p>
<p class="tarih">5 Ekim</p>
<p class="ara05"></p>
<p>Son yüzyıl lehçeyi ortaya çıkarıp ona edebi dilin yanında bir yer vererek bir haksızlığı ortadan kaldırmış oldu. Böylece lehçe bir zamanlar sahip olduğu ve İtalyan dilindeki her edebi çabanın temelinde yatan o her yere yayılma niteliğini sonunda yitirdi; bu nitelik on yedinci ve on sekizinci yüzyıllardaki akademik kısıtlamanın sonucu olarak yavaş yavaş önemini yitirmeye başlamıştı. Büyük şiir edebi dille lehçenin ayrım gözetmeksizin karıştığı bir alanda -halk dili- ortaya çıkıyordu. (Bu yüzden, büyük şiir hep başlangıç aşamasında kendini gösteriyordu, edebiyat yapıldığı bilinmediği -krş. Leopardi, <i>Zibaldone-,</i> bir başka deyişle bir lehçe kullanıldığı zaman). Söz sanatında belli bir soyluluk elde etmek için lehçenin canlılığından yararlanılıyor; ama bu, halk dilini kullanmayı hiçbir şekilde engellemiyordu. İtalya ile İngiltere’nin büyük şairler yetiştirmiş olmalarının nedeni bu ülkelerde dilin kesin bir biçim almasından önce şiir yazma işine girişilmiş olmasıydı. Fransa’da, çeşitli nedenler yüzünden iddiali şairler dil iyice biçim kazandıktan sonra (on yedinci yüzyıl) şiir yazmaya başladıkları için, bu böyle olmadı. Günümüzdeki Amerikan ve on dokuzuncu yüzyıldaki Rus yazarlarının güçlü olmalarının nedeni işte budur. Amerikalı yazarların büyük talihi dilin yeni bir toplumda canlılık kazanması, zenginleşmesiydi (bir lehçe ortaya çıkıyordu); Ruslar ise kendi vicdanlarıyla hesaplaşmanın sonucu, edebi dili önemsememişler, daha çok halk dilinden yararlanmışlardı.</p>
<p>Şiirle ilgili her şeyde olduğu gibi, bunda da belli bir denge sorunu söz konusuydu. Parlak dönemlerin şairleri, elbette, şiirlerini lehçe kullanarak yazmamışlardır. Bu şairler halkın dilini, onu her türlü söz sanatları ve şiirsel anlatım özellikleriyle zenginleştirerek kullanmışlardır. Onların eserlerinde <i>lehçeden edebi dile geçiş şiir adına gerçekleştirilmiş,</i> bu da doğrudan doğruya şairlerin lehçeyi kullanmaları ve canlılığını artırmalarıyla olmuştur. Öte yandan, edebi bir dil önceden yaratılmışsa, bu dilin <i>ağırbaşlı</i> bir niteliği olduğu için lehçenin canlılığına ihtiyaç duyulmaz.</p>
<p>Ama ne de olsa artık olan olmuştur. Günümüzde lehçe ile edebi dil birbirinden ayrı şeylerdir ve folklor heveslisi olmadan artık lehçe kullanmaya dönemeyiz. Sorun yeni bir canlılık (Leopardi’nin deyimiyle <i>doğallık)</i> bulma sorunudur.</p>
<p class="ara05"></p>
<p class="tarih">7 Ekim</p>
<p class="ara05"></p>
<p><i>VI.</i> <i>Henry,</i> Shakespeare’in bütün eserleri arasında en zengin ve en eksiksiz anlatılarından biridir. Oyunun üçlü kuruluşu tiyatro niteliğini azaltıp anlatı niteliğini artırır. Çok renkli bir oyun <i>VI.</i> <i>Henry:</i> Fransa’da aralarına- çeşitli serüvenler serpiştirilmiş savaşlar (Auvergne Düşesi, <i>Pucelle);</i> anayurttaki düzenbazlıklar, bozgunlar, kargaşalıklar (Cade); şiddetli çarpışmalar, her türlü hainlikler, kaçışlar (iskoçya ormanı). İşte oyunun üç ayrı bölümü. Bunun Shakespeare’in ilk oyunu olması mümkün mü? Shakespeare’in trajedi dilindeki ustalığı, tumturaklı söz sanatlarından halkın kaba güldürüsüne geçişlerdeki ölçülülükle daha bu oyunda kendini belli eder. Burada nükte anlatıyı aydınlatan açıklayıcı imgeler halinde kullanılır. Böyle bir nükte anlayışının egemen olduğu sayısız hareketli ve bol olaylı sahneler var. Shakespeare’in daha bu oyununda nükteyi konuşmalardaki hazırcevaplık ve renklilik için nasıl ustaca kullandığı dikkate değer bir özellik. Bu oyunda betimli ve anlatıyla ilgili nükteler konuşmaların yerini alır. Shakespeare’in aynı dönemdeki güldürüleri tam anlamıyla tiyatro örnekleri olmakla birlikte, bu tarihsel oyun her bakımdan bir anlatıdır.</p>
<p>Üç bölümün de ayrı ayrı kahramanları vardır: Talbot, gözü pek, basit bir asker; York, tahtın kurnaz ve inatçı isteklisi; Warwick, asker, kahraman ve politikacı. Ama asıl önemli olan, insanların ruhsal gerçeklerini değil de onların çevresindeki canlı dünyayı, bu dünyanın havasını ve <i>görüntülerini</i> (denizi, insanların uğraşlarını, doğayı, vahşi hayvanları) göz önüne seren kalabalık, çok yanlı ve çeşitli insan topluluğudur.</p>
<p class="ara05"></p>
<p class="tarih">8 Ekim </p>
<p class="ara05"></p>
<p><i>Love’s Labour’s Lost,</i> Shakespeare’in gençlik güldürülerinin en sevimlisidir. Belki de bu güldürülerin ilkidir? Söz oyunlarıyla, kaba şakalarla, nüktelerle, abartmalarla dolu çılgın bir oyun. Oyundaki kişilerin gülmeye bile nasıl vakit bulabildiklerine şaşıyor insan. Soluk kesici bir güldürü. Gerçek bir zeki ve nükte gösterisi olarak tasarlanmış.</p>
<p class="ara05"></p>
<p>(Bk. 1 Mart 1940). Rüyanda yazarsın ve bunun seni nasıl bir sonuca götüreceğini bilmiyorsun.</p>
<p class="ara05"></p>
<p class="tarih">9 Ekim</p>
<p class="ara05"></p>
<p>Öbür gençlik güldürüleri <i>(Veronalı İki Centilmen</i> ve <i>Yanlışlıklar Komedyası)</i> ciddi bölümlerle doludur. Shakespeare’in düzyazısı bu oyunlarda henüz ‘komik-trajik’ bir dil düzeyine erişmemiş, trajedilerinde olduğu gibi imgeleri konuşmalarla veren bir dil olmamıştı <i>(VI. Henry, III. Richard</i> ve <i>Titus Andronicus).</i> Bu dönemde Shakespeare henüz imgeleri betimlemelerle aktarabilmenin ötesine geçememiştir. Ancak imge zenginliğine dayanan koşukta <i>(Bir Yaz Dönümü Gecesi Rüyası, Venedik Taciri),</i> lehçeye dayanan düzyazıda (<i>Kuru Gürültü, Nasıl Hoşunuza Giderse, On İkinci Gece),</i> ince, psikolojik anlatı dilinde <i>(Romeo ve Juliet, Kral John, IV. Henry, V. Henry, Atinalı Timon)</i> iyice ustalaştıktan sonra olgunluk döneminin ‘komik-trajik’ dilini elde eder. İmgeleri betimleme yerine konuşmalarla veren, hem komedide, hem trajedide aynı gücü taşıyan tam bir tiyatro dilidir bu.</p>
<p>İmgelerin konuşmayla verildiği bir örnek:</p>
<p class="ara05"></p>
<p>PERDITA <i>...sana çelenkler yapmak için; sonra sevgili dostum, durmadan üzerine serpmek için?</i></p>
<p>FLORIZEL <i>Nasıl, ceset üzerine serper gibi mi?</i></p>
<p>PERDITA <i>Hayır, üzerine uzanıp oynanan bir döşek olsun diye;</i></p>
<p><i>ceset üzerine serpmek için değil: ya da gömülmek için değil, hemen kollarımın arasına gömülmek değilse bu...</i></p>
<p class="sag"><i>(Kış Masalı,</i> IV, ıv)</p>
<p class="ara05"></p>
<p>Kuşkusuz Shakespeare, ilk eserlerinde bile yer yer en yetkin üslubunun ve imgeli konuşmalarının örneklerini veriyordu. Ama bu üslubu dramatik durumlar arasında tam bir örtüşmeyi henüz sağlayamıyordu; bazı sahnelerdeki buluşlarda, hemen her zaman gülünç ya da duygulu bölümlerde, bu üslup başarıya ulaşıyor, ancak <i>tam</i> anlamıyla <i>ironik</i> bir nitelik taşımıyordu; yani iki ya da üç katlı bir gerçeklik, iki ya da üç anlamlı bir anlatım zenginliğiyle -imgeye dayanan (lirik bölümler); lehçeye dayanan (komik ara oyunlar) trajik (insan ruhunun derinliklerini kavrayan görüş) anlatımın birleşmesiyle- dile gelmiyordu. Anlam katlarının bir dizede ya da tek bir kelimede birleşmesi, işte asıl önemli olan budur. Shakespeare’in alaycılığı <i>(ironisi), önce </i>komedilerinde ortaya çıkar <i>-Bir Yaz Dönümü Gecesi Rüyası, Nasıl Hoşunuza Giderse-</i> fakat <i>Julius Caesar’</i>la birlikte trajediyi bile saran bir özellik olur. Shakespeare’in üslubu <i>Julius Caesar</i>’da gerçekten güçlü ve sağlam bir üsluptur.</p>
<p class="ara05"></p>
<p class="tarih">10 Ekim</p>
<p class="ara05"></p>
<p><i>York Dükü Richard’ın Gerçek Trajedisi,</i> Marlowe’un, Peele’in, Greene’in ve biraz da Shakespeare’in emeğiyle yazılmış bir oyunsa, Shakespeare’in <i>VI. Henry’</i> deki ilk trajik üslubunu nasıl öğrendiği anlaşılıyor. Bu yazarlarla çalışarak onlardan yapı ve ses özelliklerini almış. Kendi kendine de, <i>VI. Henry’</i>nin<i> </i>üçüncü bölümüne daha akıcı bir anlatım, geçişlere daha çok inandırıcılık, bölümün bütününe de imge zenginliği kazandırmış. (Shakespeare’in eklediği bölümler geçişleri daha anlaşılır bir biçime sokar, donuk imgeleri zenginleştirip canlandırır ya da ormandaki avcılar sahnesinde olduğu gibi olayın geçtiği yere yeni bir canlılık kazandırır.) Hâlâ ironiden yoksundur, ama bu eksikliğini güldürülerinden başlayarak giderecektir.</p>
<p>Marlowe kişilerinden birini lehçeyle konuşturacak kadar ileri bir noktaya gelmiş <i>(Maltalı Zengin Yahudi’de</i> Ithamore, <i>Doktor Faustus’ta</i> soytarılar), ama kişilerinin karşılıklı nükte alışverişine girmelerini sağlayamamıştı. Gerçekten de, Marlowe’un oyunlarındaki konuşmalarda ironi yoktur.</p>
<p>Belli ki Marlowe, <i>Büyük Timur</i> ve II. <i>Edward</i> oyunlarının dışında, acelesi olan birisi gibi yazıyordu, çünkü dördüncü perdede Ithamore, cariye ve haydut arasındaki sahnede Ben Jonson’u haber veren canlı bir konuşma dili yaratabilir, hiç değilse, kutsal değerlerle ondan beklenebilecek bir coşkunlukla alay edebilirdi. Marlowe işte bu yüzden Shakespeare’in büyüklüğüne erişemez. Shakespeare bu sahneyi çarpıcı nüktelerle doldurur, bunu umulmadık ve çok iyi tasarlanmış bir şekilde yapardı (bk. <i>IV. Henry,</i> Falstaff’ın gerçek hayattan alınmış meyhane sahnesi).</p>
<p>Shakespeare’den önce hiçbir yazar lehçe ile lirik üslubu bir araya getirememiştir. Bunu yapabilmiş olan Lyly’de ise ironi yoktur.</p>
<p>Mitolojiden kuru ve bilgiççe yararlandığı bölümlerin dışında, Marlowe’da imgeye pek rastlanmaz. Onun kişileri dolaysız ve tutkulu bir sesle konuşurlar (Gaveston’un ölümü üzerine bir söylevi andıran dizeleri düşünün), fakat yer yer canlı ve inandırıcı betimlemeleri de yok değildir. Tanrı’ya karşı çıkan bir coşkuyla dile getirdiği iktidar, zenginlik ve şehvet düşkünlüğü büyük bir içtenliğin belirtisidir; Marlowe doruğuna varmış insan gücünün temsilcisidir, ama şair değildir.</p>
<p><i>II.</i> <i>Edward</i> adlı tragedyası tarihsel bir oyun değil, zevk ve eğlence düşkünü,aklı bir karış havada bir kralın, talihsiz, sonu acıklı bir insanın ince dramıdır. Soyluların epik boyutları olmadığı gibi -garip bir nokta- oyunda hiç savaş sahnesi de yoktur.</p>
<p class="ara05"></p>
<p class="tarih">12 Ekim</p>
<p class="ara05"></p>
<p>Düşün yaratıcı gücü. Bir radyo ve bir kadın ya da radyo işlevi gören çıplak bir kadın ya da her neyse; genç G. ona Ra<i>dio-peliga</i><sup><a id="not73" href="../Text/Section0002.xhtml#n73">[73]</a></sup> adını verdi. Güldün ve hemen hoşlandın bu deyimden. C’nin değil g’nin, üçüncü hecedeki vurgunun, tüy imgesinin gücünü duydun. Sözcük çağrışımıyla hemen olağanüstü göründü sana. İşin gizemli yanı, düş hafifledikçe silikleşen bu kanının nereden geldiği: O kadar ki, giderek sözcüğü bulmakta zorlanıyor ve yalnızca <i>pellex-pellicis</i> sözünü düşünebiliyordum.</p>
<p>Uyurken yapılan bu filolojik çözümleme tuhaf değil; tuhaf olanı, hiç duymadığım bu sözcükteki büyük anlatım gücüne olan inancım. Yoksa düşler âleminde Finnegan türü bir yaratı sözlüğü mü var örtük olarak?</p>
<p>Yeşillik arasındaki yollara girerek kaçan kuşlar - o yolları çok iyi biliyorlar.</p>
<p class="ara05"></p>
<p>4 Ekim’de söylediklerinden anlatıda <i>güzel manzaralar</i> betimlememek gerektiği çıkıyor; orada zevk alınan manzaraların gösterge gibi görüldüğü belirtilmişti. Öyleyse, alışılmış anlatı kişisi (ki bir göstergeler kurucusu değildir) bunlardan zevk alamayacaktır, hiç olmazsa çevreyi kişi aracılığıyla süzerek anlatmadığın sürece - bu da kaba ve gösterişçi olmayan yegâne anlatma tarzıdır. Ama hep onun çocukluğunun <i>göstergeleri</i>, onun miti, kısacası onun duyabileceği ve duyması gereken iç yaşam söz konusu olmamalı (17 Eylül ‘42, II. paragraf).</p>
<p>Ama burada da betimlemeye gitmeksizin <i>sunmak</i> gerekir: Örneğin, kişinin güzel sevgilisi, o kişinin bir miti olsa bile, güzel olarak <i>betimlenmemeli,</i> güzel olarak <i>sunulmalıdır.</i></p>
<p class="ara05"></p>
<p class="tarih">14 Ekim</p>
<p class="ara05"></p>
<p><i>Titus Andronicus’un</i> zayıf yanları pek çok; <i>bazı sahneler imge bakımından oldukça yoksul,</i> bazı sahneler ise son derece zengin: ikinci perdede taptaze, sevinç dolu doğa ile cürüm ve fesat yuvasının karşıtlığı (bu sahne katıksız Shakespeare’dir); üçüncü perdede çaresizlik ve uğursuzluk. Dördüncü perdenin ikinci sahnesi: Küçük Mağripli prensle ilgili bu bölüm, acımasız mizahına rağmen ironiden yoksun. Bunun dışında, birinci ve beşinci perdeler renksiz ve üslup bakımından başarısız. Aaron, Iago’nun ve öbür kötü kişilerin öncüsü olmakla birlikte, Marlowe’un <i>Barabas’</i>ını hatırlatıyor. Oyun, üslubunun başarılı olduğu yerlerde <i>VI. Henry</i>’nin en iyi bölümleriyle eşit bir düzeye çıkıyor, evrenselliği bakımından onu bile aşıyor.</p>
<p class="ara05"></p>
<p class="tarih">16 Ekim</p>
<p class="ara05"></p>
<p><i>Every Man in His Humour’</i>u okurken şuna dikkat ettim: Öbür Elizabeth Çağı yazarları güldürü öğelerini olaylardan (farslar, yumruklamalar, soytarılıklar) alırken, Shakespeare aynı iş için kelimelerden yararlanıyor (nükte, hazırcevaplık, cinas).</p>
<p class="ara05"></p>
<p class="tarih">19 Ekim</p>
<p class="ara05"></p>
<p><i>Every Man Out of His Humour.</i> Jonson, Shakespeare’in nükteli düzyazısından öğrenmesi gereken şeyi öğrenmiş, bunu kişilerini gerçekçi bir anlayışla çizmek için en olumlu şekilde kullanıyor. Ama ondaki nükte patlamaları, Shakespeare’de olduğu gibi katıksız hayal oyunlar değil, yarar gözeten, oyundaki kişileri tanımlamaya ya da büyütmeye yarayan anlatım özellikleridir.</p>
<p class="ara05"></p>
<p class="tarih">22 Ekim</p>
<p class="ara05"></p>
<p><i>II. Richard</i> (Shakespeare’in <i>II. Edward‘</i>ı -tahtından indirilen kral ve çilesi- sayılabilir) Shakespeare’in gençlik dönemi trajedilerinin bütün özelliklerini göz önüne serer: tumturaklı bölümler, cafcaflı ve abartmalı sıfatlar. Burada nükte daha çok (ciddi) kelimelerle yapılan söz oyunları olarak ortaya çıkar. İroninin gerçek bir dışavurumu olabilmesi için komedilerdeki düzyazı dilinin süzgecinden geçmesi gerekmektedir. Gene de bu oyun, hayal gücünden, zeki ve söz oyunlarından yararlanmayıp sadece tutku üstüne konuşmakla yetinen Marlowe’un <i>Edward’</i>ından çok daha başarılıdır.</p>
<p class="ara05"></p>
<p class="tarih">30 Ekim</p>
<p class="ara05"></p>
<p>Şiir her sayfada gerçekliğin verdiği heyecanı yaratmaktan başka bir şey değildir. İnsan bunu gerçekliği izleyerek başaracağını sanır. ‘Çiftlik’in başarısızlığı.</p>
<p>(Bk. 4 Ekim, II. paragraf). Burjuvalıktan kurtulmak için nesneleri, ilk belirtilerine, işin içine kültür karışmadan önceki durumlarına indirgemek yeter mi? Kolay bir kaçıştır bu. Daha saygıdeğer bir kurtuluş yok mudur?</p>
<p class="ara05"></p>
<p class="tarih">2 Kasım</p>
<p class="ara05"></p>
<p>“...ilk anlatı ... daha sonra kurgulananların en büyüğü... öylesine halka özgü, öylesine düşündürücü ve öğretici...” <i>(Yeni Bilim,</i> İkinci Kitap, Kısım II, Bölüm 1).</p>
<p>Senin <i>gelecekteki</i> halka özgü, düşündürücü, öğretici şiirinin tanımı.</p>
<p class="ara05"></p>
<p>İtalyan <i>şairleri</i> küçük parçaların, kısa bölümlerin, ağacın meyvelerinin bir araya gelmesiyle ortaya çıkan büyük yapılardan hoşlanırlar (Dante’nin kısa kantolar; Boccaccio’nun kısa hikâyeleri; Machiavelli’nin büyük eserlerindeki kısa bölümleri; Vico’nun <i>Yeni Bilim’</i>deki özdeyişleri; soneyi bir yana bırakırsak, Leopardi’nin <i>Zibaldone’deki</i> düşünceleri). İtalyan şairlerinin anlatıyla ilgilenmemelerinin nedeni budur (anlatı Rus ve Fransız romanlarında olduğu gibi uzun ve sürekli bir çalışmayı gerektirir), İtalyan şiiri, buna karşılık, zihinsel öğelere ve tartışmaya fazla yer verir. Aslında Defoe’nun geliştirdiği düzyazı anlatıyla başlayan doğalcılığın tam karşıtıdır.</p>
<p class="ara05"></p>
<p class="tarih">5 Kasım</p>
<p class="ara05"></p>
<p>(Vico üzerine: 30 Ağustos ‘38). Arkadya dışındaki <i>kırsal bir hayata</i> karşı duyarlığı olan tek İtalyan yazar Vico’dur. Onun üslubunun kaba yalınlığı kır gerçeğini, <i>köy havasını</i> daha belirgin şekilde ortaya koyar. Bu konular söz arasında kullanması, üstelik bunu <i>belirli bir amaçla yapması</i> içtenliğinin bir kanıtıdır.</p>
<p class="ara05"></p>
<p>” ...bugün bile köylülerimiz, hasta yaşıyor demek için, hâlâ yemek yiyor demiyorlar mı?...”</p>
<p class="sag">İkinci Kitap, Kısım VII, Bölüm 2</p>
<p class="ara05"></p>
<p>“...her gün inatçı köylülerimizde gözlediğimiz bir şey: Kendilerine söylenen makul her şeyi kabul ederler; ama, düşünme zaafları olduğu için, onları harekete geçiren sav zihinlerinden çıkar çıkmaz başlangıçtaki fikirlerine geri dönerler.”</p>
<p class="sag">İkinci Kitap, Kısım VII, Bölüm 5</p>
<p class="ara05"></p>
<p>“...kahramanların çakmaktaşlarıyla tutuşturdukları ve sıcak yaz güneşinin kavurduğu tepelerdeki dikenli çalılara tuttukları ateş...”</p>
<p class="sag">İkinci Kitap, Kısım VIII, Bölüm 1</p>
<p class="ara05"></p>
<p>“...buğday (köylülerin uğrunda bütün yıl emek verdikleri tek ya da en azından en önemli şey)...”</p>
<p class="sag">İkinci Kitap, Kısım X, Bölüm 1</p>
<p class="ara05"></p>
<p>“...yazın yağmur yağdığında, bir kurbağanın doğması gibi...”</p>
<p class="sag">İkinci Kitap, Kısım X, Bölüm 2</p>
<p class="ara05"></p>
<p>...çocuklarını o kadar şiddetli dövüyorlardı ki çoğu zaman çocuklar, babaların vurduğu darbelerin verdiği acı yüzünden ölüyorlardı... “</p>
<p class="sag">İkinci Kitap, Kısım V, Bölüm 8</p>
<p class="ara05"></p>
<p>” ...köylüler arasındaki alışverişlerde hâlâ emek ya da ürün yoluyla ödeme yaygındır.”</p>
<p class="sag">İkinci Kitap, Kısım V, Bölüm 2</p>
<p class="ara05"></p>
<p>” ...sonsuz mülkiyet; bizce bu, kulları, efendilerinin ücretli düşmanı kılar...”</p>
<p class="sag">İkinci Kitap, Kısım V, Bölüm 1</p>
<p class="ara05"></p>
<p>” ...birçok silahta, hiç kuşkusuz tarım aletleri olan tapanlar bulunur...”</p>
<p class="sag">İkinci Kitap, Kısım IV, Bölüm 2</p>
<p class="ara05"></p>
<p>” ...tıpkı en uzak yörelerimizdeki kırsal bölgelerde hastalara buğday ekmeği verilmesi ve ölmek üzere olan hasta için ‘buğday ekmeği yiyor’ denmesi gibi.”</p>
<p class="sag">İkinci Kitap, Kısım IV, Bölüm 1</p>
<p class="ara05"></p>
<p>” ...çoğunlukla dağlarda bulunan ve yırtıcı kuşların yanında yuvalarını yaptıkları tükenmez pınarlar (avcilar bu yüzden ağlarını bu pınarların yanına kurarlar).”</p>
<p class="sag">İkinci Kitap, Kısım IV, Bölüm 1</p>
<p class="ara05"></p>
<p>“...Latium çiftçileri ‘tarlaların susadığını’ <i>(sitire agros)</i> söylüyorlardı...”</p>
<p class="sag">İkinci Kitap, Kısım II, Bölüm 2</p>
<p class="ara05"></p>
<p>Ve sürekli olarak ‘köylü kahramanlar’, ‘çiftçiler’, ‘ırgatlar’, vb.‘den söz ediliyor.</p>
<p class="ara05"></p>
<p class="tarih">6 Kasım</p>
<p class="ara05"></p>
<p>Bugün bir şeyin farkında vardın. Her insanın kendi tekerlek izleriyle bir güzergâh yarattığı düşüncesi seni bir zamanlar epeyce tedirgin etmişti (bk. 4 Nisan ’41, II. paragraf), o zamanlar diri kalmak için seve seve ödeyeceğin bir bedel olarak göründüydü bu sana; o günden sonra da bundan yakınmaktan vazgeçtin, bütün gücünle insanın çocukluğunda o tekerlek izini nasıl açtığını araştırmaya başladın (’42, ’43). Bu araştırmaya Thomas Mann’ın <i>Jacob</i>’unu ’42 yılının Aralık ayında yeniden okumadan başladın. Sonunda seni bu eski saplantıdan kurtaran ve bunu yaratıcı mitolojiye duyduğun ilgiye dönüştüren mit-bütünlüğünü buldun (Eylül ’43).</p>
<p>Bu da gösteriyor ki senin için <i>yaratma ihtiyacı,</i> bu kaynağa dönüş yasasıyla doğuyor. Aferin!</p>
<p class="ara05"></p>
<p>Gene anlaşılıyor ki senin hayatının yaratmaktan başka bir amacı olamaz.</p>
<p>Nasıl oldu da farkında olmadan her şeyi böyle bir odak noktasına yöneltebildin? Gizli bir mantıkla mı, Tanrı’nın yardımıyla mı, yaşam içgüdüsüyle mi?</p>
<p class="ara05"></p>
<p>Her şey yineleme, yeniden yol alma, geri dönüş. Aslına bakılırsa, ilk kez bile ‘ikinci kez’dir (26 Eylül ’42, II. paragraf).</p>
<p class="ara05"></p>
<p class="tarih">10 Kasım</p>
<p class="ara05"></p>
<p>Kadınlar için <i>tarih</i> yoktur. Murasaki, Sappho, Madame de La Fayette birbirlerinin çağdaşı olabilirlerdi. Oysa <i>moda</i> diye bir şey var kadınlar için. Acaba bildikleri bir hile mi, yoksa akıl almaz bir yetenek mi, onların böyle tıpatıp modanın gereklerine uygun bir görünüşle karşımıza çıkmalarını sağlayan?</p>
<p class="ara05"></p>
<p class="tarih">11 Kasım</p>
<p class="ara05"></p>
<p>İnanılmaz şeyleri gerçekmiş gibi anlatmak - eskilerin yöntemi; gerçekleri inanılmaz şeylermiş gibi anlatmak - yenilerin yöntemi.</p>
<p class="ara05"></p>
<p class="tarih">12 Kasım</p>
<p class="ara05"></p>
<p>Yüksek tepelerde yürümenin zevki. Orada gördüğün küçük ağaçlar, o tepelere özgü başka şeyler senin ufuk çizgindir! Orada yürürken o ufkun kıyısına gelebilir, ondan uzaklaşabilir, ona öbür yanından bakabilirsin. Orası senin için <i>benzeri olmayan yerlerden</i> biridir.</p>
<p class="ara05"></p>
<p class="tarih">14 Kasım</p>
<p class="ara05"></p>
<p>Murasaki’de doğa simgeseldir.</p>
<p class="ara05"></p>
<p>Çiçek açmış bir dal, bir tomurcuk, beylik bir manzara, bütün bunlar bu özel niteliğe bürünürler. Ama, bütün simgeler gibi, can sıkıcı olurlar: Anlamları hep aynıdır.</p>
<p class="ara05"></p>
<p class="tarih">17 Kasım</p>
<p class="ara05"></p>
<p>Senin karşıt değerle ilgili düşüncenin (açgözlülük-eliaçıklık, tembellik-çalışkanlık, sevgi-nefret) hayatın boyunca bir kural olması tehlikesi var; belli bir etki yaratan güç onun karşıtı olan bir etkiyle düzeltilir.</p>
<p class="ara05"></p>
<p class="tarih">18 Kasım</p>
<p class="ara05"></p>
<p>(Shakespeare’in üslubu üstüne, bk. 9 Ekim ’43, II. paragraf). Durmadan lehçeye dayanan nükteler savuran soytarının yerini ya deli olan ya da dayanılmaz bir duruma düşen bir oyun kahramanı alır (Hamlet, Kleopatra, Lear, Macbeth), bundan sonra nükteli sözler keskinliklerini yitirmeden trajik bir yoğunluk kazanır. İroni budur.</p>
<p class="ara05"></p>
<p class="tarih">19 Kasım</p>
<p class="ara05"></p>
<p>Shakespeare bir manzarayı, onu konuşmaların arasına örerek göz önüne serer (bk. <i>Titus Andronicus</i>‘un ikinci perdesi; <i>Romeo ve Juliet’</i>in üçüncü perde beşinci sahnesinde ağaçlardaki ay ve üçüncü perde, birinci sahnesinde şafaktaki nar ağacı). Doğayı bile dramatik bir duruma sokan yalın bir anıştırmadır bu.</p>
<p><i>Romeo ve Juliet’</i>te daha birçok başka şeyler gösterir; birinci perdenin dördüncü sahnesinde Queen Mab’i anlatan zengin imgelerle dolu sözler (Shakespeare’in <i>kendi</i> şiiri); oyuna ustaca yerleştirilmiş olan Mercutio ile ilgili ikinci tema; dünya ile ilgili trajik bir yargıya varan acıklı son; ateşli aşk ile aşkın alaya alınışının -Romeo ile Mercutio’nun kişiliklerinde karşıt özelliklerin- uyumlu bir düzen içinde işlenişi; Dickens’tan önce yaratılmış komik ve garip karakterlerin en inandırıcısı olan Dadı.</p>
</body>
</html>