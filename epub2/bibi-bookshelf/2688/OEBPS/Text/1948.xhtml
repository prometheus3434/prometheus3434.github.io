<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1948</h2>
<p class="ara05"></p>
<p class="tarih">1 Ocak</p>
<p class="ara05"></p>
<p>Toprağa, sulara vuran pırıl pırıl güneşiyle Roma’yı hatırlatan ılık bir sabah. Şimdiye kadar hiç böyle bir yeni yıl başlangıcı görmedim. Önümüzde korkunç bir yıl mı var acaba?</p>
<p>Saat 3’te beni yeniden rahata kavuşturacak küçük bir ameliyat. 1947’de hiçbir şey yazmadım (bir iki diyalog, bir romanın başlangıcı). Hiçbir şey <i>yapmadım.</i> İki kitabım basıldı. Roma’ya ve deniz kıyısına gittim, hep tetikte, hep patlamaya hazır bir durumdaydım. Korku mu, yoksa sinirlilik mi?</p>
<p>Ama bugün, ne güzel bir gün! Sanki Torino değil burası, 1943-44 kışından bile daha garip bir kış. Bu sabah trenden indiğin zaman, gezilecek, görülecek, yaşanacak yeni bir şehir gibi göründü sana burası. Evlerinin, saraylarının üst katları ve arkada yükselen tepeleri güneş içinde bir kıyı şehri gibi.</p>
<p class="ara05"></p>
<p class="tarih">10 Ocak</p>
<p class="ara05"></p>
<p>Sözün konuşma çizgisini, anlatım doğallığını, maddeselliğini koruma gereksinmesi duyuyorsun. Çünkü sanat, araçların (sesler, mermerler, renkler, vb.) maddeselliğini onlardan bir anlatım çıkarmak üzere kullanmaktan başka bir şey değildir bu maddeselliğin yasalarını ihlal etmeksizin. Dil bir sözdizimine, dilbilgisel bir tutarlığa, kısacası bir geleneğe tabidir seslerin matematiksel ilişkilere, taşların yerçekimi yasalarına ve renklerin renk ilişkilerine tabi olduğu gibi. Gelecekçilerin özgür sözlerini bu yüzden içgüdüsel olarak reddediyordun.</p>
<p>Bilinçdışı uğruna bilinçdışı, bilinçaltı (otomatik) parıltıları aktarması beklenen anlaşılmaz ve anıştırmalı biçim, bunların doğayı öykünen eski sanat normlarından farkı ne? Bilincin nesnesine uydurulmasıdır bu...</p>
<p>(L. Rusu’nun <i>Sanatsal Yaratı Üzerine Deneme</i> adli kitabını okurken, Alcan, 1935, s. 307).</p>
<p class="ara05"></p>
<p class="tarih">12 Ocak</p>
<p class="ara05"></p>
<p>Küçük bir ameliyat insanın canını bu kadar yakarsa...</p>
<p class="ara05"></p>
<p>Tanrı üzerine, Trevisio’daki o Aralık akşamının umutsuz sevinci üzerine yazmayı başardığın zaman, neden kendini şaşırmış ve mutlu hissediyorsun, yeni bir ülkeye varmış birisi gibi? (bugün, <i>Tepe</i>’nin XV. bölümünün sayfası).</p>
<p class="ara05"></p>
<p class="tarih">16 Ocak</p>
<p class="ara05"></p>
<p>Yunanlılar <i>tiyatroyu,</i> Romalılar <i>edebiyatı</i> yaratmışlardır (Bk. Bérard ve Snell). Ayrıca, 22 Mart ‘47’de yazdığın nota da bak. Yunanlıların yalnız tarihçileri anlatıcıydı (Herodotos, Thukydides), üstelik Herodotos bile eserlerini yüksek sesle <i>okunmak</i> için yazmıştı. Homeros yüksek sesle bir kalabalığa okunur, lirik şiir müzik eşliğinde söylenir, trajediler oynanır, söylevler kalabalığa çekilir, felsefe tartışılırdı. Ses ve elkol hareketi her zaman bir aradaydı.</p>
<p>İnsanın kendisini nesnelerle olayların birbirine karıştığı sayfa üzerine yayması demek olan <i>anlatıyı</i> şiirler, romanslar ve tarihlerle Romalılar yaratmıştır. Ancak onlarda bile, örneğin, tarih türünde, <i>söylevcilik</i> kavramı sürüp gitmiştir. Yunanlıların o ünlü doğallığı, gerçek anlamı ile <i>konuşma</i> diline dayanıyordu. İnsan doğal olmayan bir şekilde <i>konuşamaz;</i> buna aykırı olan bir şey bir oyuncuda, etten ve kemikten bir konuşucuda hemen sırıtır. <i>Edebi</i> dil, düzenlenmiş bir dil, eldeki malzeme süzgeçten geçtikten, yazılı sayfada insansızlaştıktan, <i>kişisellikten uzaklaştıktan</i> sonra yaratılır.</p>
<p>Günümüzde bir hikâyeyi birinci tekil şahsın ağzından anlatma eğilimi insanın hem o sayfada kalmayı isteyip hem de bilinçaltından doğalcılığa içgüdüsel bir dönüş özlemi duymasından başka bir şey değildir. Bir şeyi anlatmaktır bu, bir devinimi çizmek değil. Artık tiyatroyu gereğinden çok akademik bulduğumuz için, bu bize tek çıkar yol olarak görünmektedir.</p>
<p class="ara05"></p>
<p class="tarih">19 Ocak</p>
<p class="ara05"></p>
<p>Kötü, boşuna harcanmış bir gün. Bir sürü sıkıcı, yorucu, işe yaramayan insanla karşılaştım. Önemsiz, budalaca konulara değinildi. Hiç yeni bir şey düşünmedim, hiçbir şey yapmadım. Oysa birçok insan gördüm: Natalia, Balbo, Maria Livia, Piero, varoluşçu romancı, Simone ve başkaları. Akşam gazeteleri insanın gözünü korkutuyor. Bu kadar. Ya da öyle görünüyor. Yeni bir kalem aldım.</p>
<p>1946’da Roma’daki bazı günler gibi. Gene o günleri düşünüyorsun, iyi günler olarak anıyorsun onları. O zaman yazdıklarını yeniden okuyunca, ayaklarının ne kadar toprağa bastığını anlıyorsun. Geriye baktığın zaman, özellikle, sana yaşarken dayanılmazmış gibi gelen dönemleri beğeniyorsun en çok. Hiçbir şey yitip gitmemiş. Bütün o güçlükler, sıkıntılar, tiksintiler bir zenginlik kazanıyor hatırlandıkları zaman. Hayat bizim bildiğimizden daha büyük, daha dolu.</p>
<p class="ara05"></p>
<p class="tarih">20 Ocak</p>
<p class="ara05"></p>
<p>Bugün, övgü ve alkışlarla karşılanmam. Yazmam için yalvarıyorlar, benden imza istiyorlar. Bunun böyle olacağını yirmi yaşındayken bilseydin! Senin için bir anlamı var mı şimdi bunların? Bir kez daha, Roma’daki ’46 kışı. Hüzünlüyüm, bir işe yaramaz hissediyorum kendimi - bir tanrı gibi.</p>
<p class="ara05"></p>
<p class="tarih">21 Ocak</p>
<p class="ara05"></p>
<p>Genç..., sert ve keskin çizgili yüzüyle, pek sevimli bir insan örneği değil. Ürkütücü olduğu bile söylenebilir. Kendi yaptığı şeyler üstüne bir şey söylemiyor, oysa önemli bir havaya girerek bunların tartılmasına izin veriyor. İnatçı, kendi içine dönük, gözlemci ve bağnaz. İnsan şuradan buradan konuşamıyor bu adamla; şakalaşması bile ciddi, umulmadık bir şeyler anlatmak istiyor bu yoldan. “Üstünlük kompleksi var,” diyor Calvino; haklı. Çünkü aynı zamanda sıkılmış, bıkmış bir havası var. Sevimsiz bir adam.</p>
<p class="ara05"></p>
<p class="tarih">25 Ocak</p>
<p class="ara05"></p>
<p>İnsanın başına gelen şeyler alnında böyle yazıldığı için gelmez, insan başına gelenleri kendi kader duygusuna göre yorumlar - eğer böyle bir gücü varsa.</p>
<p class="ara05"></p>
<p>Torino’da, savaşın ezip yıprattığı insanların yaşadığı, dolaştığı sokaklar ve caddeler var. Mutlu, akıllı, bir zamanlar toplum içinde önemli yerleri olan senin pek tanımadığın insanlar. Bayağı kalabalık bir grup. Neye yaradı onların varlıkları?</p>
<p class="ara05"></p>
<p class="tarih">30 Ocak</p>
<p class="ara05"></p>
<p>Az görünen, açık seçik yıldızlarla dolu bir gece. Ağaçların dalları arasından değerli taşlar, yılın ilk tomurcuklar gibi görünüyorlar.</p>
<p>(12 Ekim ’43 - 25 Temmuz ’44 - 15 Mart ’45 - 18 Nisan ’45 bu beş fragmanla ne yapılabilir? Hiçbir şey. Her biri mükemmel mi? Öyle. Seyrek olan şeylerin sonucu.)</p>
<p class="ara05"></p>
<p class="tarih">4 Şubat</p>
<p class="ara05"></p>
<p>2’si Pazartesi günü sigarayı bıraktım, öylesine oyun olsun diye. Zor görünmüyor.</p>
<p class="ara05"></p>
<p>Hiç kuşkusuz, Falqui iyi mücadele ediyor. <i>Fiera Letteraria </i>dergisindeki <i>Laboratorio</i> adlı bölüm her zaman son derece zekice. Leopardi düzyazısına yaklaşan ve romantik-diyalektik düzyazıyla karşıtlık içinde görülen Foscolo düzyazısı güzel bir buluş.</p>
<p class="ara05"></p>
<p class="tarih">5 Şubat</p>
<p class="ara05"></p>
<p>N.’den hoşlanmamaya başlamam onun doğadaki ve hayattaki birçok şeyi bunlar üzerinde yeterince düşünmeden kabul etmesinden ileri geliyor. Doğurmaktan, aybaşısından, yaşlanmakta oluşundan söz ederek kalbini hep avucunda taşıyor. B. onun açık kalpli ve ilkel bir insan olduğunu anladığından beri onunla yaşamak güçleşti.</p>
<p class="ara05"></p>
<p>Dinde insan hayatı değil, ölümü düşünür, çünkü hayattaki şeyler değerlerini onlara sonsuzluk açısından, ölümden öte bir açıdan bakıldığı zaman kazanırlar.</p>
<p class="ara05"></p>
<p class="tarih">10 Şubat</p>
<p class="ara05"></p>
<p>Salı. Soğuk algınlığı - ateş. İki gün önce yeniden sigara içmeye başladım ve gene o korkunç ve dayanılmaz rahatsızlığı duydum. Bırak şunu! Bırak! Tıpkı yirmi yaşındayken sigaradan boğulur gibi olup vazgeçmek zorunda kaldığım gibi. Bunun yerini tutacak bir şey bulabilecek miyim?</p>
<p class="ara05"></p>
<p class="tarih">13 Şubat</p>
<p class="ara05"></p>
<p>‘Her tür spekülatif kokudan arındırılmış ve salt tarihe ya da tarihselliğe ya da salt hümanizme indirgenmiş bir felsefe’ <i>(praksis</i> felsefesi, <i>Gramsci),</i> her içerikten arındırılmış ve salt biçime, salt ezgiye indirgenmiş saf şiir poetikasını andırmıyor mu?</p>
<p class="ara05"></p>
<p class="tarih">1 Mart</p>
<p class="ara05"></p>
<p>Hüzünlü akşam çöküp de yüreğin nedensiz yere daraldığı zaman, gene her zamanki gibi, neşeli, eğlenceli, coşkun bir akşamın da bir nedeni olmadığı düşüncesiyle avunuyorsun. Ola ki, böyle bir akşamı önceden kararlaştırılmış bir buluşma, o gün aklından geçen bir şey, beklenmedik önemsiz bir olay hazırlamış olsun. Yani, kendini hiçbir şeyin bir gerekçesi olmadığı, her şeyin bir rastlantı olduğu düşüncesiyle avutuyorsun. Tuhaf. Bir başka açıdan bakıldığında bu düşünce ürpertici. Ruh hallerinin gelgeç rengine, ne kadar boş olsa da, katlanıyorsun.</p>
<p>Böyle bir tutum aşırı bir iyimserliği, olaylara karşı büyük bir güveni gösteriyor. Olaylar rasgele bir düzene göre karşına çıktığı ve bunların gerisinde bir şey olmadığı sürece, bayağı mutlu sayıyorsun kendini. Epikürce bir el etek çekme, dünyadan uzaklaşıp sessizce yaşamak mı bu? Mümkün mü böyle bir şey?</p>
<p class="ara05"></p>
<p class="tarih">2 Mart</p>
<p class="ara05"></p>
<p>Bu yalnız kalma, başkalarının senden bir şey istemelerini ya da seni de birlikte sürüklemelerini hissetmeme ihtiyacı... Senin üzerinde en ufak bir hak iddia etmelerine ve bunu sana belli etmelerine karşı duyduğun korku... Senden bir şey bekleyenlerin bu düpedüz patavatsızlıkları.</p>
<p>Bu durumda hemen ne yapacağını şaşırıyorsun, elin kolun bağlanıyor, buna karşı başkaldırmak istiyorsun. Olumlu bir tek kelime bile edemiyorsun. Her şeyi yüzüstü bırakıyorsun.</p>
<p>Senin çalışmanı engelleyen ve hem acıdığın için, hem de kendini esirgeyemediğin için iyi davranmak zorunda kaldığın insana karşı duyduğun öfke!</p>
<p class="ara05"></p>
<p>Politikayla uğraşmanın, yığınlarla bağ kurmanın insana verdiği iç huzuru, kendimizi adadığımız herhangi bir işin, herhangi bir uğraşın bize verdiği huzurdan farklı bir duygu değildir. Bir şey yazarken, kendini iyice ver o işe, o zaman başı dinç, dengeli, mutlu bir insan hissedersin kendini.</p>
<p>Ya her şey sağlıklı, dengeli yaşamaktan başka bir şey değilse? Ölüm ânında ne diyeceksin?</p>
<p class="ara05"></p>
<p class="tarih">5 Mart</p>
<p class="ara05"></p>
<p>Gazetecileri, serüvencileri, yazarları, ressamları bir araya getiren Roma okulu, İskenderiye’yi çağrıştıran öze dönüşlü bir sanat ortaya çıkardı. Bu anlayışa göre eser veren sanatçılar kendileri bir şeye bağlanmadan belli bir üslubu, tekniği, dünyayı ele alıp kendi zekâlarıyla onu yeniden kurmayı öngörüyorlar. Bu, aslında, faşist sanattan başka bir şey değildi. Bunlar Sicilya ve Piemonte gibi faşist olmayan bölgelerden, resmi uygarlığı reddedip deniz aşırı başka uygarlıklar bulan aşırılardan -Vittorini ve Pavese- uzak dururlar. Bu sonuncular için başka bir formül bulmak gerekiyor.</p>
<p class="ara05"></p>
<p>Aslında, hümanist zekâ -güzel sanatlar ve edebiyat- faşizmden büyük zarar görmedi; oyunun kurallarına alaycı bir kurnazlıkla uyarak kendi eğilimlerini sürdürmeyi başardı. Faşizmin asıl zararlı olduğu nokta, aydınlarla halkın bir araya gelmesini önlemesi, halkı karanlıkta bırakmasıydı. Günümüzün sorunu sahip olduğumuz ayrıcalıklardan vazgeçmek, ‘halka inmek’ yerine halk olmak ve kötü ‘hesapçı Romalıların’ köpeksiliğine değil, halka inen bir kültürle yaşamaktır.</p>
<p class="ara05"></p>
<p>Balbo senin pagan olduğunu söylüyor. Hayır, stoacıyım ben.</p>

<p class="ara05"></p>
<p class="tarih">9 Mart</p>
<p class="ara05"></p>
<p>Tükenmez, karmaşık, yeni ve anlaşılmaz dünyalarıyla en büyük dört insan: Platon, Dante, Shakespeare ve Dostoyevski. Her ulustan bir tane çıkıyor böylelerinden. Bir ulus ortak anıların, törelerin, alışkanlıkların ve efsanelerin meydana getirdiği bir bütünse, bu bütünün ancak bir an için tam bir dengeye, gerçek anlamda bir canlılığa kavuşması doğal bir şeydir.</p>
<p class="ara05"></p>
<p class="tarih">23 Mart</p>
<p class="ara05"></p>
<p>Neden sonsuzluk? Sonsuzluğun ne olduğunu anlayamıyoruz ki. Varoluşa ne son koyarsak koyalım, düşüncemizin hemen onun ötesine sıçrayacağı şeklindeki itiraza, şu karşılığı verelim: Bu, <i>ötede</i> hakiki bir gerçeklik olduğunu kanıtlamaz. Yerküre üzerine düşünen küçük piyon hep öteye sıçrar; ama bu, kürenin onun için sınırlı olmasını engellemez. Yaradılışımız gereği zihnimiz hep öteye sıçrar -olup olan budur-, ama bu, zamanın gerçekten var olduğunu göstermez, dolayısıyla düşkünlüğümüz sorunu ortadan kalkmış olur.</p>
<p>Geriye şu nokta kalıyor: Zaman yok ise, nasıl oluyor da zamansal bir düzene göre yaratılmışız? Gerçeklik hep özdeş ve devinimsiz ise, nasıl oluyor da her zaman farklı ve devingeniz?</p>
<p class="ara05"></p>
<p class="tarih">27 Mart</p>
<p class="ara05"></p>
<p>Ben, kanımca başka birçok kimse de, mutlak anlamda <i>doğru</i> olan değil, <i>kendimizin ne olduğumuzu</i> arıyoruz. Bu düşüncelerdeki eğilimin şu: sinsi bir umursamazlıkla kendi gerçek varlığının, kendi temel beğenilerinin, kendi mitsel gerçeklerinin açığa çıkmasını sağlamak. Kendi özünle, bilinçaltınla, vb. köklü bir bağı olmayan bir gerçeklikle ne yapacağını bilmiyorsun.</p>
<p>Sonuçta, Tanrı söz konusu olduğunda, onun en önemli niteliğinden hoşlanmıyorsun: senden farklı, sana uzak, herkes için aynı, ama gene de üstün bir varlık olması.</p>
<p>Peki ama niçin <i>kendini</i> kabul ediyorsun - bir biçimde var olan şu herhangi kendini? Bir bakıma, kendi benin Tanrısal ben kadar bir nesne değil mi? Hırs yüzünden olduğunu sanmıyorum. Yoksa tembellikten mi? Yoksa başka bir şeyi temel almanın -sahip olmadığın nitelikler geliştirmenin, hissetmediğin öyküler yazmanın, vb.- hiçbir işe yaramadığı kanın mı? Belki kusur şiir eğitiminden kaynaklanıyor, seni yalnızca <i>gerçek</i> doğana inanmaya alıştırmış olan şiir eğitiminden.</p>
<p class="ara05"></p>
<p class="tarih">28 Mart</p>
<p class="ara05"></p>
<p>Bu akşam, bir ağacın dalları arasından parlak sarı bir renk gibi görünen ay.</p>
<p>Bugün, tepelerde bir yangın -duru gökte bir duman bulutu- ilk atom bombası.</p>
<p>Bu ilkbahar da ’46’da Roma’da geçirdiğim ilkbahara benziyor. Bir eseri bitirdikten sonraki aylaklıkla gelen hüzün bu.</p>
<p class="ara05"></p>
<p class="tarih">30 Mart</p>
<p class="ara05"></p>
<p>Açık bir göğün altında ilk akşam sağanağının kokusu. Açık mevsimin dönüşü.</p>
<p>Hayatta ise dönüş yok. Mevsimler gelip geçtikçe geçen yıllar aynı temayı durmadan değişen biçimlerde renklendiriyor. Bizim düzensiz ritmimizin güzelliği —ölçü ve yaratma, denge ve buluş- yaşlanmanın aynı önemde şeylerin bir birikimi, durmadan bir zenginleşme ve derinleşme olmasıdır.</p>
<p class="ara05"></p>
<p class="tarih">31 Mart</p>
<p class="ara05"></p>
<p>Dünyada Hıristiyanlığa özgü -Ortaçağ- açıklama dışında başka bir açıklamanın olmadığı zamanlarda nasıl olup da bir insanın kötü olmaya, tövbe etmeden ölmeye cesaret edebildiğini anlamıyor insan.</p>
<p class="ara05"></p>
<p class="tarih">1 Mayıs</p>
<p class="ara05"></p>
<p>Çinlilerle ilgili meseleyi tam bir netlikle gördüm, beni gülümsetmedi değil. Tepenin -harika bir tepe- önünde M.L.’ye, bu konuda hiçbir şey yapamamanın, ona hayranlık duyup bununla yetinmenin beni kahrettiğini açıkladım. Ona sahip olma, onu benim kılma, onun gizini içme, onu bedenimin bir parçası haline getirme fikrini dile getiremiyordum bile. Meyve karşılaştırmasıyla anlattım kendimi; nasıl bir meyveyi yer ve özümsersek, tepe de öyle. Peki ama, bununla ne olmuş oluyor diyordum; bu arada meyve de yok artık.</p>
<p>Sorunun yalnızca edebiyatla ilgili olduğunu kabul ettim; M.L.’ye Çin doğalcı şiirinin -4000 yıl aynı kalan lirik şiirin- gerekçelerini açıkladım, Çin toplum ve düşüncesindeki büyülü yapıyı açıkladım, toprakla özdeşleşme ile iktidar denkliğini, insan gerçekliğinin tözünü oluşturan dağ, orman, bataklık, ırmak, hayvanlar, vb.’nin bitimsiz gerçekliğini. “Bütün bunlar yaratmış onları,” dedim. Peki sonuç? Manzaraları betimlemişler. Hepsi bu.</p>
<p>Batı her zaman insanı doğaya yeğlemiştir. Kahramanları olan anlatı şiir. Manzarayı, yani doğayla (büyülü) özdeşlemeyi (Schelling, vb.) Romantizm ile keşfetmiştir.</p>
<p class="ara05"></p>
<p class="tarih">11 Mayıs</p>
<p class="ara05"></p>
<p>Bu ilişki de sona erdi. 13 Eylül ’47’den beri sürüyordu. Bu kadar sarsılacağımı ummuyordum. Tedirgin ediyor beni. Daha ateşli olduğu için, daha içten.</p>
<p class="ara05"></p>
<p class="tarih">13 Mayıs</p>
<p class="ara05"></p>
<p>Bir başlangıç: C.P., ilk olarak arkasından kapıyı yüzüne çarpma isteği duymadan, bir kadını başından savabildi...</p>
<p class="ara05"></p>
<p>Bütün tipik hallerini bir araya getirmek (bunun için doğdun):</p>
<p class="ara05"></p>
<p class="p2">kırlarda şiddet ve kan </p>
<p class="p2">tepede şenlik </p>
<p class="p2">dorukta yürüyüş </p>
<p class="p2">kıyıdaki deniz...</p>
<p class="p2">Neyse ki sayıları çok.</p>
<p class="sag"><i>26 Kasım ’49 </i><br/>
Ay ve Şenlik’<i>in</i> <i>teması değil mi?</i></p>
<p class="ara05"></p>
<p class="tarih">27 Mayıs</p>
<p class="ara05"></p>
<p>Kırları, nesneleri, renkleri ve biçimleri, onlardaki o ince ayrıntıları ve yarattıkları duyguları betimleyen bir insan bir kadının bedenini -rengini, diriliğini, tüylerini, çizgilerini, cinsel organını- neden aynı şekilde betimleyemesin? Bunun için farklı bir tutum gerekmez.</p>
<p class="ara05"></p>
<p class="tarih">15 Haziran</p>
<p class="ara05"></p>
<p>“İsa’dan önce yaşamış bir pagan kurtuluşa kavuşabilir, yeter ki doğal iyiliğin peşinden gitmiş olsun.”</p>
<p>O zaman İsa’nın vahyi neye yarıyor?</p>
<p><i>a)</i>    Bu vahyi duyan ve ona göre davranan kişi onu duymayandan daha büyük sevap kazanıyorsa - o zaman bu adaletsizliktir.</p>
<p><i>b)</i>    Bu vahyi duymayıp doğal olarak hayır işleyen aynı sevabı kazanıyorsa - o zaman gereksizdir.</p>
<p class="ara05"></p>
<p class="tarih">26 Haziran</p>
<p class="ara05"></p>
<p>Bir insan ne kadar zincirlere katlanamıyor ve özgürlük gereksinmesi duyuyorsa, o kadar alışkanlıktan kaynaklanır bu. Ele geçirilemezlik dargörüşlülüktür.</p>
<p class="ara05"></p>
<p>Çok eskiden tırmandığın bir yamacın senin çocuk aklına doğanın tümü gibi görünen papatyalarla dolu çayırın anısı bugün bile <i>heyecanlandırıyor</i> seni; çünkü bu tepe farkına orada vardığın sınırsız yaşantıların simgesi senin için. <i>Simgenin</i> anlamı budur. Gözünün önüne, nesne olarak, sanki teleskopun tersinden bakıyormuşsun gibi, uzanıp giden kırlar getirir ve bunu sınırsız olanaklarla dolu, tümüyle senin olan bir şeymiş gibi sunar.</p>
<p>Yalın, alçakgönüllü, şimdi yaşadığımız hayattan çok daha az karmaşık eski hayal ürünü yaratılar için de geçerli bu, gene de baş döndürücü gerçek deneyimler gibi etkiliyorlar insanı.</p>
<p class="ara05"></p>
<p class="tarih">3 Temmuz</p>
<p class="ara05"></p>
<p>Geçirdiğimiz bunalımın nedeni kutsal olan şeylerle olmayan şeyler arasında bir ayrım yapmayışımızdır. (Kutsal şeyler gizli bir güce sahip, benzeri olmayan, mitik şeylerdir.) Dolayısıyla, nesneler ya tümüyle kutsal olmayan şeylerdir (maddesel, mekanik şeyler) ya da tümüyle kutsaldırlar (kitaba değil de, ruha bağlı değişime uğramış Hıristiyanlık).</p>
<p>Bunu daha yüksek bir düzeye çıkarmak, kutsal şeylere yaklaşmak için kutsal olmayan şeylerden uzaklaşmak, bakış açısını değiştirir. İnsan <i>her şeye</i> yaklaşmak için, kendisini <i>her şeyden </i>uzaklaştırmalı; <i>her şeyden</i> kutsal değilmişçesine tat almalı, ama bunu kutsal bir saygıyla uzaklaşarak, temiz bir yürekle yapmalı.    </p>
<p class="ara05"></p>
<p class="tarih">24 Temmuz</p>
<p class="ara05"></p>
<p>Sana kendince bir yaşama düzeni, kendi düşünceleri olduğunu söyleyen, seni ve başkalarını kendine göre yargılayabileceğini, sensiz yaşayabileceğini hissettiren bir kadın ne kadar aşağılık bir yaratıktır! Senin elinden de ona onun sana davrandığı gibi davranmaktan başka bir şey gelmez.</p>
<p class="ara05"></p>
<p><i>Tatlı arkadaşlar</i> —<i> gecede bir çığlık.</i></p>
<p class="tarih">3 Eylül</p>
<p class="ara05"></p>
<p>Durmadan konuşuyor, sana en güzel şeyleri söylüyordu. Seninse işin vardı, bu yüzden sıkıcı geliyordu bütün bu konuşma. Kurt şekline giren varlıkların kuduz köpeklerden ürediğini söylüyordu; gene onun söylediğine göre köpeklerle engerek yılanlarının belkemikleri ve kokuları aynıymış; engereğin derisi köpekleri çılgına çevirirmiş, kurt şekline giren insan kuduz köpek olduğu için ayı görünce ulurmuş. Vaktini değişik şeyler arasındaki ilişkileri aramakla geçirirmiş.</p>
<p><i>Senin Köylerin</i> üstüne konuştu, bir de özetini çıkardı.</p>
<p class="ara05"></p>
<p class="tarih">3 Ekim</p>
<p class="ara05"></p>
<p>Hemingway’e</p>
<p class="ara05"></p>
<p>Piemonte’nin tepelerini hiç gördün mü? Kahverengi, sarı, tozlu, bazen de ’yeşil’ bu tepeler... Görseydin, hoşuna giderdi.</p>
<p class="ara05"></p>
<p class="tarih">7 Ekim</p>
<p class="ara05"></p>
<p>4 Ekim’de <i>Tepelerdeki Şeytan</i> bitti. Önemli bir şeymiş gibi bir havası var. Yeni bir dil. Lehçeyle kültürlü bir anlatıma öğrenci tartışmalarını ekliyor. İlk olarak simgeleri gerçekten yerli yerine yerleştirdin. <i>Kumsal</i>’a yeni şeyler bulan gençleri, tartışmaların canlılığını, mitlerin gerçekliğini ekleyerek ona yeni bir dirlik kazandırdın.</p>
<p class="ara05"></p>
<p class="tarih">8 Ekim</p>
<p class="ara05"></p>
<p>Herkes hasta. ***’nin hastalığı nöbetler. &nbsp; &nbsp; &nbsp; ’nın hastalığı bitkinlik. ***’nin hastalığı verem. ***’nin hastalığı  skleroz. Savaş yakın.</p>
<p>Tuhaf. ‘Korku’da acı çektiren ve nefret duyulan kadınların adları E ile başliyor; hayranlık duyulan ve ulaşılamayanların adları ise C ile. Elena Elvira; Concia Cate.</p>
<p class="ara05"></p>
<p><i>Yoldaş</i>’ı rasgele açıp bazı bölümlerini yeniden okudum. Çıplak bir elektrik teline dokunuyormuşum gibi geldi bana. Cümlelerin akıcı düzeni yüzünden ortalamanın epeyce üstünde bir gerilimi var. Sürekli bir engellenmeye karşı bir atılım. Soluk soluğa bir heyecan.</p>
<p class="ara05"></p>
<p class="tarih">10 Ekim</p>
<p class="ara05"></p>
<p>Senin önemli, sağlam, ne istediğini bilen, başarılı bir insan olduğunu söylüyorlar; demek ki, sırtlarını sana dayamak, senin gücüne kök salmak, bunu kendi yararlarına yöneltmek, kısacası seni yok etmek istiyorlar. Bilmiyorlar ki sen bu sağlamlığı yalnız <i>bir</i> amaç için elde ettin, bu da onlara yardım etme amacı değil.</p>
<p class="ara05"></p>
<p>Eski bir düş: güzel bir kadınla -Greer Garson ya da Lana Turner’la- köyde yalnız olmak ve yalın, dilediğin gibi bir hayatı sürdürmek. Geçmişte kalan şeyler. Böyle şeyler düşünmüyorsun artık.</p>
<p class="ara05"></p>
<p>14 Ekim</p>
<p class="ara05"></p>
<p>“... içerik umrumda değil...” diyor Nat.<sup><a id="not84" href="../Text/Section0002.xhtml#n84">[84]</a></sup> ‘Gerçek hayat’ olsun, yoksul kadınlar olsun istiyor bir hikâyede.</p>
<p class="ara05"></p>
<p class="tarih">15 Ekim</p>
<p class="ara05"></p>
<p><i>Horoz Ötmeden Önce.</i></p>
<p class="ara05"></p>
<p class="tarih">16 Ekim</p>
<p class="ara05"></p>
<p>Bencil bir insan olduğun için, herkes kendi çıkarı için çevrende dört dönüyor. (Bk. 24 Temmuz).</p>
<p class="ara05"></p>
<p class="tarih">24 Ekim</p>
<p class="ara05"></p>
<p>“Bizim için bir onur,” dedi sana... O zaman. ‘45 yılının baharında. Bu şeyler bir kez olur. Ne önemi var? Dünya bunalım içinde savruldukça, bu oyunu oynayabilirsin, peki ama sonra?</p>
<p>Tam bir bilinmezlik içinde ölmeye hazır mısın? Nasılsa bir gün olacak bu.</p>
<p>Ölümü herhangi bir olaymış gibi düşünmek; oysa olağanüstü bir şeydir ölüm.</p>
<p class="ara05"></p>
<p class="tarih">31 Ekim</p>
<p class="ara05"></p>
<p>V.’nin utandırıcı durumların <i>farkına varmadığını</i> gördün. Görgülü bir insan olmaya önem veren birisinde garip bir eksiklik. Kendisine kaçamak bir karşılık verdiğin zaman, bir türlü anlamıyor. Niçin? Duyduğu sevgiden mi, kendi çıkarı yüzünden mi (salon adamı olma kaygısından mı?), yoksa düpedüz vurdumduymazlıktan mı? Ne olursa olsun, bunun farkına varmak hoşuna gitti.</p>
<p class="ara05"></p>
<p class="tarih">11 Kasım</p>
<p class="ara05"></p>

<p>Farkına vardığın başka bir şey: hiç bilmediğin bir mahalle kahvesine girip orada kumar oynayanları, oturan bir iki müşteriyi seyretmenin zevki. Kendini her zaman dışında hissettiğin, ama senin geçmişin ve o zamanki düşlerinle ortak yanları olan bu hayatı yakından görmenin tadı. Neredeyse boş modern bu kahve. Biraz sonra, kızıl saçlı, kaba, yabansı görünüşlü bu kız yabancı olmayan bir adamla kahveye geldi. Mutlu bir hava için de çıkıp gittin. </p>
<p>Bir süredir genel izlenimler ve düşünceler sana önemsiz görünüyor. Daha çok anlar dikkatini çekiyor.</p>
<p class="ara05"></p>
<p class="tarih">19 Kasım</p>
<p class="ara05"></p>
<p>İnsan çalıştığı gün ne yapmak istediğini bilirse, yani ciddi olarak çalışırsa, insanları ve durumları nasıl değerlendireceğini de biliyor. B. kendini güç durumlara sokuyor, vaktini ve gücünü tüketircesine çırpınıyor, çünkü ciddi olarak çalışmıyor. Bu yüzden de, ancak insanın bütün çabasını ve teknik bilgisini bu amaca yöneltmesiyle açıklığa kavuşabilecek durumların farkına varamıyor. Bir şeyi bilmek için onu yapmak gerektiğinin, dünyayı <i>bilmek</i> için onu <i>kurmak</i> zorunda olduğumuzun yeni bir kanıtı. Kurmanın yıkmak, her ne pahasına olursa olsun <i>değiştirmek</i> anlamına gelmediğini unutma. Gerçekliğin bilimi, amaçsız şiddet hareketlerinin değil, olabileceğin, ilerlemenin bilimidir.</p>
<p>Bir amaca yönelmeyen kişinin gerçeği anlamadığı, yani gerçeklikte akla dayalı bir düzen görmediği, sanırım pek çok şey anlamına geliyor. Rasyonelliğin yalnızca eylem için bir araç olduğu anlamına mı geliyor (Bergson), doğamızın rasyonel olduğu ve eylemin gerçekliğe yöneldiği anlamına mı (Aziz Tommaso ve Marx)?</p>
<p>Öncenin ve sonranın önemi yok. Biz <i>rasyonel bir küre’</i>de<i> varız.</i> Bundan kaçmak olanaksızdır. Kültürün, ilerlemenin, bilginin geri döndürülemezliği mantığı. Leopardi’nin buruk gerçeklikten kaçılamayacağı yakınması. Neden buruk? Alışkanlıktan çıkmanın verdiği tedirginlik yüzünden. Başka bir şey değil. Yeni bir kuşak geliyor ve o gerçeklik içinde kendisini son derece iyi hissediyor. Demek ki bir önceki kuşak da o gerçekliğe uyum sağlayabilirdi.</p>
<p class="ara05"></p>
<p class="tarih">27 Kasım</p>
<p class="ara05"></p>
<p>Valentino’nun pencereleri üzerindeki beyaz dantelli perdelerin durumu; sıcak, sabah odası (dışarısı kış); gerçekleşen düş - ani keşif (geceleyin içeri girdi, karanlıkta) kadın ve aşk.</p>
<p class="ara05"></p>
<p class="tarih">3 Aralık</p>
<p class="ara05"></p>
<p>İnsanın seçmek zorunda oluşunu -aynı zamanda iki şeye birden sahip olamayacağını- görmek en gerçek zevklerden biridir. Hayatın <i>trajik niteliğinin</i> bir belirtisi, bir değerin başka bir değerle bağdaşmadığının bir kanıtıdır bu. Sen bir şey elde etmek için nelerden vazgeçtin, bu kuralın herkes için geçerli olduğunu görmek hoşuna gidiyor.</p>
<p class="ara05"></p>
<p>Bazı konularda işi <i>pişkinliğe</i> vuran insanlar böylece kendilerini trajik durumlardan kurtardıklarını sandıkları için seni sinirlendiriyor. Aynı şey her karşılarına çıkan şeyden hoşlanan insanlar için de geçerli; çünkü böylelerinin açgözlülükleri durumun belirsizliğini görmelerine engel oluyor. Bir şeyi elde etmeye çalışmak, ona sahip çıkmak, hayatın bize oynayabileceği oyunları yok sayan bir tutumu gösterir.</p>
<p class="ara05"></p>
<p>İnsan kendisinden nefret ettiği için başkalarından nefret eder.</p>
<p class="ara05"></p>
<p>Oysa sen de <i>pişkin</i> olmaman gereken durumlarda işi <i>pişkinliğe</i> vuruyorsun. Yürek temizliği, alçakgönüllülük, Tanrı dünyasını benimseme sorununu akla getiren bir davranış.</p>
<p class="ara05"></p>
<p class="tarih">5 Aralık</p>
<p class="ara05"></p>
<p>Hoşuna giden bir yer (kış mevsimindeki kızıl bulutları, çevresindeki kırları, bayırları ve parklarıyla Torino), senin gençliğinde yaptığın gibi, heyecanla değil, orada yaşayan bir insan hayatı nasıl yalın, açık seçik görüyorsa, hoşa giden yer de öyle betimlenmeli. Orayı dile getirmek budur. Dostoyevski’de olduğu gibi. Böylece, bu yerler dolaylı olarak okurun imgeleminde kalacaktır. İnsan aramadığı şeyi bulur.</p>
<p class="ara05"></p>
<p class="tarih">8 Aralık</p>
<p class="ara05"></p>
<p>Yunan ruhu bir ‘nitelik’in daha önce var olan bir kültür (Pelasglar-Akhâlâr) ile buluşmasından doğar. Uyum sağlama ve anlamaya yönelik eleştirel çaba buradan kaynaklanır. <i>Eleştiri</i> de (Homeros, Hesiodos, İyonyalılar, vb., Tragedya Yazarları) buradan doğar. Öteki halklar (Doğulular) bu çabayı göstermemişlerdir - ya boyun eğmişler ya yıkmışlar ya da birlikte anlamsız bir yaşam sürmüşlerdir.</p>
<p>Çaba, uzaklığı, ironiyi, plastikliği, rasyonelliği, bireysel özgürlüğü doğurmuştur. Öteki halklar asla ana bütünden (yerellik, satraplık, evrensel kölelik. Sanatta: masal ve dinsel süs) çıkamamışlardır.</p>
<p>İyon kültürü bir Rönesans’tır (başka bir kültürün keşfi. çatışma ve benimseme). Minos uygarlığıydı o başka kültür.</p>
<p class="ara05"></p>
<p class="tarih">11 Aralık</p>
<p class="ara05"></p>
<p>Bir zamanlar ahlak ve adaleti bunlara Kutsal Ruh ve Tanrı’nın Hikmeti gibi adlar vererek yücelten İbraniler, sonunda farkında olmadan, aynı zamanda ruh da denen zekâyı yüceltir oldular. Yakın tarih.</p>
<p class="ara05"></p>
<p class="tarih">18 Aralık</p>
<p class="ara05"></p>
<p>“Ne proleterlerin, ne de burjuvaların hoşuna gidecek,” diyor R. İyi.</p>
<p class="ara05"></p>
<p class="tarih">20 Aralık</p>
<p class="ara05"></p>
<p>Aynada kendisini görerek çalışan kız. Onu gören, onu gören ve onunla konuşan adam. Birlikte toplumun içine çıkıyorlar.</p>
<p>Evde dua eden kız. Müşteriler için dua ediyor, dua ediyor. Birisiyle Valentino’ya gidiyor, o da kızı dövüp ırzına geçiyor.</p>
<p>Kız çirkin ve aynada kendine bakıyor. Bütün gün. Adam “Ben gülüp rahatlıyorum ayna karşımda,” diyor ona.</p>
<p class="ara05"></p>
<p class="tarih">21 Aralık</p>
<p class="ara05"></p>
<p>Adam kızın ezik ve soğuk olduğunu düşünüyor. Kız olağanüstü ve cinsel enerjiyle yüklü. Kendini koyveriyor. Adam korkuyor.</p>
<p class="ara05"></p>
<p>(Lukacs’ı okurken)</p>
<p>19. yüzyıl sanatı durumların gelişmesine (Bildungsroman, tarihsel olayların tekrarı, meslek hayatındaki ilerlemeler, vb.) dayanıyordu; 20. yüzyıl sanat ise dural özlere dayanıyor. Birinci türde, hikâye kahramanı, hikâyenin sonunda başlangıçta olduğu gibi değildir; zamanımızın hikâyelerinde ise böyle bir değişme olmuyor.</p>
<p>Çocukluğun olgunluğu hazırlayan bir dönem olarak ele alınması (19. yüzyıl sanatı); çocukluğun çocukluk olarak ele alınması (20. yüzyıl sanatı).</p>
<p class="ara05"></p>
<p class="tarih">25 Aralık</p>
<p class="ara05"></p>
<p>Birtakım şeylerden düzenli ve inançlı olarak vazgeçen insan, hayatını işte bu vazgeçtiği şeyler üstüne kurmuştur. Gözü yalnız bunları görür.</p>
<p class="ara05"></p>
<p>Her şeyin bir suretini istemek garip bir tutku: gövdeye ruhun, geçmişe belleğin, sanat eserine eleştirel değerlendirmenin, insanın kendisine bir çocuğun gerekliliğini düşünme tutkusu. Böyle olmazsa, birinci temalar değerinden yitirecekmiş gibi gelir insana. Peki ya ikinci temalar?</p>
<p>Acaba her şeyin yetkinlikten uzak oluşundan mı gelir bu, yoksa ‘eşyanın ancak ikinci kez karşımıza çıktıkları zaman görülebilmelerinden mi’?</p>
<p>“Torino’ya şenlik zamanı geldim, bir zamanlar öğrencilerin ve sokak cambazlarının geldikleri gibi.” </p>
<p class="ara05"></p>
<p class="tarih">30 Aralık</p>
<p class="ara05"></p>
<p>Latince değişmez nitelemeler izlenimci, lirik-masalsıdır, harika birer buluştur her biri; Yunanca değişmez nitelemeler çok eski, rahip sınıfına özgü kalıntılardır, anlamı karanlık birer pıhtıdır hepsi.</p>
<p class="ara05"></p>
<p>Şiir=bilinmez ülke kavrayışının ilk sonucu şudur: Şair çalışır ve <i>tek başına</i> keşfeder ve ona verilen öğütler zaten bilinen temalardır (=edebiyat).</p>
<p class="ara05"></p>
<p class="tarih">31 Aralık</p>
<p class="ara05"></p>
<p>Çok önemli bir yıl, çalışman bakımından kesin ve güvenli, teknik ve malzeme bakımından sağlam. İki roman. Bir yenisi de hazırlanıyor. Yayınevi yönetmeni olarak tam bir diktatörlük. Herkesçe büyük adam, iyi adam sayılmak. Herkesçe mi? Bilmiyorum.</p>
<p>Bundan sonrası biraz güç olacak. Bütün bunlara pek fazla önem verdiğinden değil. Böyle olacağını ummadığın için şaşırtıyor seni bu durum. Yalnız çalışmayla, iyi niyetle vardın bu noktaya. Senin için bir önemi olmamalı bunun. İyi şansının karşılığını ancak böyle ödeyebilir, ona layık olduğunu ancak böyle gösterebilirsin.</p>
</body>
</html>