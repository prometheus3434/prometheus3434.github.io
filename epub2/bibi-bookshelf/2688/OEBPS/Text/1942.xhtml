<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1942</h2>
<p class="ara05"></p>
<p class="tarih">28 Ocak</p>
<p class="ara05"></p>
<p>Nesneler bizde kalan anılarıyla kendilerini açıklarlar.</p>
<p>Bir şeyi hatırlamak -yalnız o anda- onu ilk olarak görmek demektir.</p>
<p class="ara05"></p>
<p>En gerçek anlarda, geçmişte ne idiysen gene o olduğun olgusu (26 Kasım ’37, II. paragraf) ile yalnız hatırlanan şeylerin gerçek olduğu olgusu (bugün, I. paragraf) arasında bir ilişki kurmalısın.</p>
<p class="ara05"></p>
<p class="tarih">10 Şubat</p>
<p class="ara05"></p>

<p>Pineto yakınlarında, deniz kıyısında, geceleyin suların çekildiği saatlerde trenle giderken uzakta yakılan ateşleri seyretmek, sende dile getirmen gereken düşünceler uyandırsa, seni bir çocukluk anısı gibi duygulandırsa bile, gerçekte bunun senin için ne bir anı, ne de durmadan kafanda beliren bir hayal olduğunu biliyorsun. Gerçi önemsiz, edebi ya da çağrışımsal nedenlerle seni büyülüyor bu, ama bir bağ ya da o bildiğin tepelerden biri gibi dünyayı tanıyışının damgasını taşımıyor. Bundan da şu sonuç çıkıyor: Doğanın birçok kesimleri (sözgelimi, deniz, kırlar, ormanlar ve dağlar) senin ilgi alanının dışında kalıyor, çünkü sen bu yerlerde en gerekli zamanlarda yaşamış değilsin. Bunları şiirinde canlandırman gerekseydi, bir dünyaya şiirsel saygınlık kazandırmak için gerekli olan o gizli anlayış, sezgi ve ayrıntı zenginliğiyle dolaşamayacaktın bu bölgelerde. Aynı şey insan ilişkileri ve insanların kendileri için de geçerli: Ancak zamanla zihninde biçim alan, duyarlığında belirginleşen durumlar ve kişiler ruhunun bir parçası olmayı başarmış ve sanat eserlerine kan ve can veren o sayısız kökleri salmışlardır. Kısacası, <i>sadece istediğin için</i> belli bir doğa parçasına ya da belli bir çevreye şiirsel bir ilgi duyamazsın; olsa olsa, bunları çocukluk ve yeniyetmelik yıllarının (yetersiz) kalıplarına uydurabilirsin. Doğal algılama gücünün şimdiden bir parçası olmuş olan bir dünyaya (hiç değilse bu anda) kaçamamanın nedeni de budur. Tıpkı gündelik hayatında doğal isteminin sınırlarını, dünya ile uzlaştığın yıllarda belirlenen sınırları aşamadığın gibi. Bu iki alanda, etkin ve yaratıcı alanlarda, hayatının parçası olan bir gerçekliği derinine inip anlamaya çalışmanın mı, yoksa sana yabancı gelen, biçimden yoksun şeylerle, görüntülerle, durumlarla, kararlarla karşı karşıya gelip bu çatışmadan sürekli bir ilerleme sağlamanın mı daha yararlı olacağını önümüzdeki yıllar gösterecek. Bütün sorun, ilk duyarlılığının bir kez biçim almasından sonra bunun geliriyle manevi bir hayatı mı sürdüreceğin, yoksa sermayeni her gün biraz daha artırma yolunu mu seçeceğindir. Şurası belli ki, yorucu ve tehlikeli de olsa, bu iki yol birleşebilir ve olgunluk döneminde geliştirilip işlenen bir çocukluk yaşantısı, değişik ve yepyeni bir başlangıç noktası olabilir.</p>
<p class="ara05"></p>
<p class="tarih">12 Şubat</p>
<p class="ara05"></p>
<p>Modern sanat -eğer herhangi bir değeri varsa- çocukluğa bir dönüştür. Modern sanatın değişmeyen teması nesnelerin keşfedilip açıklanmasıdır; bu buluş en arı biçimiyle çocukluk anılarında gerçekleşebilir. Modern sanatçının her şeyi kapsayan duyarlılığının gerçekleştirdiği sonuç budur (sanatın kendine yeterli bir uğraş olduğu düşüncesi, bireycilik); on altı yaşından sonra bir gerilim<sup><a id="not68" href="../Text/Section0002.xhtml#n68">[68]</a></sup> içinde, yani yeni düşünceleri özümlemeye yatkın olmayan, hoşgörüden uzak bir durumda yaşamasına yol açan bir özelliktir bu. Sanatta bir şeyin başarılı bir biçimde anlatılması ise onun bağnaz olmayan bir görüşle özümlenmesine bağlıdır. Sanatçılara kalan iş, geriye dönüp henüz sanatçı olmadıkları dönemden esinlenmeye çalışmaktır; bu dönem de çocukluk yıllarıdır.</p>
<p class="ara05"></p>
<p class="tarih">21 Şubat</p>
<p class="ara05"></p>
<p>Benim hikayelerim -başarılı oldukları ölçüde- çevresinde kendinden büyük şeylerin oluşunu seyreden bir insanın masallarıdır.</p>
<p class="ara05"></p>
<p class="tarih">23 Şubat</p>
<p class="ara05"></p>
<p>27 Nisan 1941’in devamı - Rousseau Okuması:</p>
<p>“...Bunca önyargı ve yapmacık tutku arasında, doğanın gerçek duygularını meydana çıkarmak için, insan kalbini iyi çözümlemesini bilmek gerek. Bu yapıtı, deyim yerindeyse, baştan sona kuşatan kalp inceliğini sezmek için, <i>ancak yüksek tabaka eğitiminde elde edilen</i> bir davranış inceliği gerek. Bu yapıtın dördüncü bölümünü, çekinmeksizin <i>Clèves Prensesi’</i>nin yanına koyarım ve eğer bu iki parça sadece taşrada okunmuş olsaydı, gerçek değerleri hiçbir zaman anlaşılmazdı derim...” (Cilt II, s. 221).</p>
<p>” ...üzücü bütün duygular hayal gücümü zora sokar” (Bu yüzden <i>Yeni Héloise</i>’a çekişme, kavga ve kıskançlığı koymaz) (Cilt II, s. 93).</p>
<p>“Bütün öteki edebiyatçılar gibi iş olsun diye yazabileceğimi düşünüyorlardı, oysa ben her zaman yalnızca tutkuyla yazdım” (Cilt II, s. 285).</p>
<p class="ara05"></p>
<p class="tarih">26 Şubat</p>
<p class="ara05"></p>
<p>Bk. 4 Nisan ’41. İlkçağ sanatı nasıl <i>dinsel</i> idiyse, büyük modern sanat da her zaman <i>ironiktir.</i> Kutsallık duygusu gerçek dünyanın ötesiyle ilgili düşlerin nasıl kökünde yatıyor ve bu düşlere anlamlı bir çerçeve ve geçmiş kazandırıyor idiyse, <i>ironi</i> de bu görüntülerin temelinde ve içinde zihin oyunlarına elverişli geniş bir alan, yansıtılan şeyleri daha anlamlı bir gerçekliğin simgelerine dönüştüren akılcı anlatım yöntemlerinin heyecan verici havasını bulur. Bir şeyi <i>kutsal saymak</i> nasıl onu din töreninin bir parçası olarak görmeyi gerektirmiyor idiyse, bir konuyu <i>ironik açıdan ele almak</i> da onu alaycı bir biçimde işlemeyi gerektirmez. İmgeleri onları aşan ya da yöneten bir ölçüye göre yaratmak yeter.</p>
<p>Başarılı sonuçlar aldığın çalışmalarına ilk yaklaşımında da aynı şey görülüyor; işe, anlatacağın hikâyeden çok daha geniş bir görüş açısıyla başlıyorsun; sonra hikâyenin kapsamından daha geniş bir ilgi alanın olduğunu belli eden bir kayıtsızlıkla bakıyorsun bu hikâyeye ve bu görüş açısını korumayı hiç aklından çıkarmadan, hikâyeni daha ilk kelimesinden, ilk virgülünden başlayarak gerçeklerin ötesinde hiçbir fazlalığa yer vermeyecek bir titizlikle kuruyorsun. Burada dikkat edilecek nokta, konu dışına çıkmaktan kaçınmak, <i>büyük,</i> hayalî bir perdenin üzerine açık seçik gerçekliği yansıtmaktır.</p>
<p class="ara05"></p>
<p class="tarih">24 Mart</p>
<p class="ara05"></p>
<p>Alain: <i>Güzel Sanatlar Sistemi</i> (1926).</p>
<p class="ara05"></p>
<p><i>Sanat</i></p>
<p class="ara05"></p>
<p>“sanatçı... imgelerini yaptıklarına göre düzene koyar, parmakları arasında doğan nesneye göre demek istiyorum...” (s.30).</p>
<p>“bir sanat yapıtının bitmiş, tamamlanmış ve sağlam olması gerekir... Bir bütün olarak alınmayan şeyin estetik güzelliği olamaz.” (s. 33)</p>
<p>“model... önce nesne, sonra yapıttır.” (s. 35)</p>
<p>“her ne zaman fikir uygulamadan önce geliyor ve onu düzenliyorsa, yapılan şey zanaattır.” (s. 36)</p>
<p>“fikir ona <i>(sanatçıya)</i> daha sonra gelir, tıpkı seyirciye daha sonra geldiği gibi. Sanatçı da doğmakta olan yapıtının seyircisidir.” (s. 37)</p>
<p class="ara05"></p>
<p><i>Tragedya</i></p>
<p class="ara05"></p>
<p>“doğanın hareketlerinin hepsinde biraz delilik vardır, özellikle seyirci açısından.” (s. 138)</p>
<p>” (tragedyada) her zaman saatlerin ilerleyişini duymak gerekir; bir de tutkuları zorlayan, onları isteyeceklerinden daha büyük bir hızla olgunlaştıran dışsal gerekliliği. ” (s. 139)</p>
<p>“Şu söylenebilir: Tutkular her tragedyanın malzemesi, zaman ise biçimidir.” (s. 139)</p>
<p>“tiyatroda her şeye kalkışabilirsiniz, ama sonra olan önce gösteremezsiniz.” (s. 143)</p>
<p>“dramın diyalog yoluyla açılması ve zamanın hep hissedilir şekilde ilerleyişi, bütün evrenin drama eşlik ettiğini yeterince belirgin kılar.” (s. 146)</p>
<p>“güldürü tiyatrosunda, doğal ve gerçeğe benzer olanın yol açtığı bir tehlike vardır: İnsan buraya hapsolup bir daha çıkamayabilir. ” (s. 161)</p>
<p class="ara05"></p>
<p><i>Mimarlık</i></p>
<p class="ara05"></p>
<p>“Çünkü katedrallerdeki bu heykeller, belki geçerken şöyle bir bakma dışında, bakılmak üzere orada değildir. Çizgilerin dev boyutlu devinimi adeta bu heykelleri gölgede bırakır; insan zihni bu şeylerde bir başka anlam aramaya çağrılır. Demek ki, üstün bir yasa gereği, taklit ve benzerliğin çoktan alışılmış olduğu görülür...” (s. 196)</p>
<p>“süs... her âna ilişkin buluş ya da utkunun göstergesi ya da deyim yerindeyse, arayışa eşlik eden ve en ciddi düşüncelerimizden filizlenen fikir akımlarının işareti.” (s. 200)</p>
<p>”üslubun kendine özgü özelliği, asla bir kuraldan kaynaklanmamasıdır.” (s. 200)</p>
<p class="ara05"></p>
<p><i>Heykel Sanatı</i></p>
<p class="ara05"></p>
<p>“mutlak düşünce seyrektir ve kısa sürer; aslında hiç de kısa değildir, çünkü süresiz ilerlemeyi sürdürür; ama tıpkı bir kayalık burun gibi hep öne atılır.” (s. 236)</p>
<p>“heykelin amacı, daha çok gerçek devinimsizliği temsil etmek ve sonuçta mermere insana özgü devinim görünümünü vermek yerine, tam tersine insan biçimini mermerin devinimsizliğine indirgemektir. ” (s. 215)</p>
<p class="ara05"></p>
<p><i>Çizim</i></p>
<p class="ara05"></p>
<p>“çizimdeki çizgi hiçbir biçimde nesnenin çizgilerinin taklidi değildir, daha çok biçimi yakalayan ve dile getiren bir hareketin izini taklittir.” (s. <i>276)</i></p>
<p class="ara05"></p>
<p><i>Düzyazı</i></p>
<p class="ara05"></p>
<p>“iyi bir yazar asla bir sözcüğe bel bağlamaz.” (s. 305) </p>
<p>“düşünce bağı düzyazının tek dayanağıdır... Öyleyse, düzyazının kendine özgü aktarım aracı, çözümleme dediğimiz şeydir.” (s. 306)</p>
<p>“şiir, zaman yasasına tabidir... şiirin okunmaktan çok duyulması gerekir... Gerçek düzyazının gözle okunması zorunludur.” (s. 307)</p>
<p>“kanıtlar hiçbir biçimde nedenler değildir. ” (s. 313)</p>
<p>“tam bir bütünlük gösteren anlatı, zaman yasasıyla uyumlu kararlı ilerleyişi yüzünden çözümlemeye karşı koyar.” (s. 315) “roman belirleyen şey düş-eylem ilişkisidir; burada eylem düşü ortadan kaldırmak yerine ona tutarlılık kazandırır <i>(gerçeklikte olduğu gibi).”</i> (s. 321)</p>
<p>“bütün romanların teması, bir roman kişisinin, yol aldıkça kavradığı şeyler ve kişilerle olan çatışmasıdır... ” (s. 326)</p>
<p>“düzyazının en önemli kuralı, sözcüklerle değil yargıyla iş görmesidir.” (s. 331)</p>
<p class="ara05"></p>
<p class="tarih">4 Mayıs</p>
<p class="ara05"></p>
<p>Tedirginliğinde ve yazı yazma çabanda sana yardımcı olan şey, her sayfada söylenmemiş bir şey kaldığını kesinlikle bilmendir.</p>
<p class="ara05"></p>
<p class="tarih">25 Mayıs</p>
<p class="ara05"></p>
<p>(Cantoni’nin <i>İlkeller,</i> s. 256’da söylediği gibi) çocuk hayal dünyasında yaşamaz; içimizdeki çocuk yalnızca seyrek anı-anlarda varlığını sürdürür ve irkilir, bu da bize söz konusu anı-anların hayalî olduğunu düşündürür - oysa bu doğru değildir.</p>
<p class="ara05"></p>
<p class="tarih">27 Mayıs</p>
<p class="ara05"></p>
<p>Sevgili Vittorini,<sup><a id="not69" href="../Text/Section0002.xhtml#n69">[69]</a></sup></p>
<p>Sana bu mektubu yazmayı bir ödev sayıyorum, çünkü hepimizin bütün gücümüzle seni desteklediğimizi öğrenmenin [.......]<sup><a id="not70" href="../Text/Section0002.xhtml#n70">[70]</a></sup> seni sevindireceğini sanıyorum. <i>Americana’</i>nın bütün değeri ve anlamı eklediğin notlarda ve açıklamalarda. Amerikan edebiyatını on yıldır inceler dururum, seninki kadar dengeli ve aydınlatıcı bir değerlendirmeye şimdiye kadar rastlamadım. Bunu söylemek istiyorum; çünkü <i>Amerika’da Şiirsel Kültürün Tarihçesi</i> kitabına eklediğin açıklamalar dünyada herkes tarafından öğrenildiği zaman, birinin çıkıp bu açıklamaların çok özgün, ama o ölçüde de garip olduğunu söyleyeceğinden kuşkum yok. Bence, bu açıklamaların bu kadar aydınlatıcı olmalarının özellikle bir anlatı biçimini, hatta bir roman biçimini almalarından ileri geldiği üzerinde uzun uzun durulmalı. Nice titiz çalışmaların, ayrıntılı belgelerin yardımıyla varılmış ayrı ayrı yargıların doğruluğunu bir yana bırakıp konuyu işleyişin, bu incelemede soysuzlaşmanın, saflığın, şiddetin ve suçsuzluğun dramını ortaya koyuşun üzerinde durmak istiyorum. Soyut öfke nöbetleriyle başlaman ne bir rastlantı, ne de keyfe göre bir seçmenin sonucu; çünkü sonu, üstü kapalı bir şekilde de olsa, <i>Sicilya Konuşmaları’</i>nı hatırlatıyor. Bu bakımdan, bu şiirsel tarihçede de aynı gerilimi, yeni bir şey bulmayla ilgili aynı coşkun bağrışmaları duyurman büyük bir şey. Dolayısıyla, bu eser havadaki bulutlara bir sesleniş değil, dünya edebiyatıyla korkusuz bir hesaplaşmadır (o dünya edebiyatı ki yanılmıyorsam, tümüyle, Amerikan edebiyatının içeriğinde varlığını duyurmaktadır). Bunun sonucu, bir buçuk yüzyıllık Amerikan edebiyatının hepimizin yaşadığımız ve senin şimdi dile getirdiğin bir efsanenin tam bir açıklıkla özetlenmesidir.</p>


<p>Pek tabii katılmadığım bazı küçük ayrıntılar var (sözgelimi, <i>Kızıl</i> <i>Damga</i>’nın <i>Karamazof Kardeşler’</i>den daha güçlü olduğu, Whitman ile Anderson konusundaki bazı genel yargılar vb.), ama bunlar önemli değil. Önemli olan bu elli sayfa ile büyük bir kitap yazmış olman. Seni pohpohlamak istemiyorum, ama bana öyle geliyor ki Dante için <i>De Vulgari’</i>nin anlamı ve değeri ne idiyse, bu eser de senin için aynı anlam ve değeri taşıyor: bir şairin kendi şiirsel duyarlığı olarak gördüğü bir edebiyat tarihi. </p>
<p class="ara05"></p>
<p class="tarih">4 Haziran</p>
<p class="ara05"></p>
<p>Aradığım <i>bütünlüklü</i> <i>yazıyı</i> Platon’un “konuşma içinde konuşma” yönteminde bulabilirim. <i>Phaidros</i>’ta, <i>Şölen</i>’de vb. her konuşmanın, her durumun, neredeyse her hareketin metnin kalanıyla birleşen gerçekçi bir anlamı&nbsp;vardır ve bir yapı oluşturur; ama aynı zamanda onu aşan&nbsp;bir ruhsal anlam kurgusunda bir yeri ve değeri vardır.&nbsp;Her durum, <i>birden</i> çok nedenle oradadır: gerçekçi bir&nbsp;tablo oluşturmak için, bir akıl yürütmeyi geliştirmek&nbsp;için, zihinsel bir durumu simgelemek için, kendileri de&nbsp;bir tablo oluşturan gerçeklik bloklarını yan yana getirmek için. Üstyapının gerçeklikle kaynaşmasını sağlayan&nbsp;teknik yöntem, kısacası <i>anlam yüklü mucize atmosferi</i>,&nbsp;<i>theia</i>[Yun.: Tanrısal Şeyler] saplantısına ve Sokratik bilgisizliğe sürekli anıştırmadır; mitlere sinsi bir göndermedir - mitler, Platon’un&nbsp;zihinsel dünyasında, senin için <i>anılar</i> olabilecek şeylerdir: temsil edilen şimdiye ilişkin soyut duyumlara öz ve&nbsp;yaşam veren geçmişin kökleri (<i>anılar</i> için, bkz. 28 Ocak&nbsp;ve 10 Şubat 1942). Bu bilgisizliğin dile getirilişi olan tanımlayıcı çözümlemeler şeklindeki diyalektik ısrarı da&nbsp;Platon’a özgü saplantı olarak görmek koşuluyla.</p>



<p class="ara05"></p>
<p class="tarih">1 Temmuz </p>
<p class="sag">(<i>Santo Stefano’da</i>)</p>
<p class="ara05"></p>
<div><img alt="01" src="../Images/01.jpg"/></div>



<p class="ara05"></p>
<p class="tarih">10 Temmuz</p>
<p class="ara05"></p>
<p>” ...ne türden olursa olsun düzenleme, kompozisyon, bir oranlar, denklikler hesabıdır. Bunun tersine, hayal her tür hesabın, belli belirsiz ya da gizli de olsa her tür yasanın boyunduruğundan kendini kurtarır ya da kurtardığı iddiasındadır. Giraudoux’nun romanlarında kompozisyonun hiçbir öneminin olmaması buradan kaynaklanır...” (s. 154 - D. Mornet, <i>Günümüz Fransız Yazarlarını İncelemeye Giriş).</i></p>
<p>Aslına bakılırsa, ben bunun tam tersini söylüyordum (<i>David Copperfield</i> çevirisinin önsözü: ‘hayal: katışıksız kurgu’). Mornet adlı bu zat, Fransız bilgiçlerine özgü tutumla her şeyi ayırt edip sınıflandırıyor. Hayal, zekânın zıddı değildir. Hayal, benzerlik, anlam yüklü ima, simgesellik ilişkileri oluşturmada yararlanılan zekâdır. Yalnızca onun kurguyu gerçekleştirdiğini söylüyordum, çünkü yalnızca o gerçekliğin-günlük yaşamda olup bitenlerin, doğalcı olayın zorbalığından kaçar ve gerçeklik yasasının (gerçeklik yasası kurgu yokluğu demektir, o kadar ki ne sonu, ne başı vardır) yerine masalı, anlatıyı, miti, zekâ kurgusunu geçirir.</p>
<p>Mornet sayıklamaya hayal adını veriyor; kaldı ki, sayıklama da -patolojik durumlar dışında- zekâya dayalı kurguya yönelik içgüdüsel bir arayıştır her zaman.</p>
<p class="ara05"></p>
<p class="tarih">2 Ağustos</p>
<p class="ara05"></p>
<p>Günlüklerdeki yolculukla ilgili sayfalar nasıl anlatılmaz bir can sıkıntısı yaratıyor sende! Yazarı şaşırtan yepyeni, yabancı yerler! Herhalde, bu şaşırma bu izlenimlerin köksüz olmasından, boşluktan, dış dünyadan, geçmişin yükünü taşımamasından ileri geliyor. Şaşırtıcı şeylermiş gibi göründükleri için çekici geliyorlar yazara; oysa gerçek şaşkınlık bellekten doğar, yenilikten değil.</p>

<p class="ara05"></p>
<p class="tarih">7 Ağustos</p>
<p class="ara05"></p>
<p>Ta başlangıçtan beri şiirimi bir yanılsama, zihinsel bir tıkanma olarak görmeye alıştırdım kendimi; bu o kadar doğru ki, en zengin anlatımım başkişinin sesi; bulduğum çözüm yolu ise, "şu ya da bu kimsenin kendisini&nbsp;belli bir durumdan nasıl kurtaracağını görmek”. Bunu&nbsp;yalnız düzyazıda değil, koşukta da yapıyorum. Vittorini&nbsp;için durum bambaşka: O kahramanına aldırmadan, onu&nbsp;Dante’ye özgü bir ağırbaşlılıkla ve hiçbir güçlük çekmeden bir simgeye dönüştürebiliyor.</p>

<p class="ara05"></p>
<p class="tarih">14 Ağustos</p>
<p class="ara05"></p>
<p>Küçük trende yol alırken hızla gözümün önünden geçen tarlaların, sıra sıra ağaçların, evlerin, eski günleri hatırlatan bütün bu köşe bucağın bir anı, bir geçmiş yaratmada işe yarayacağını düşündüm. Günün hiçbir özelliği olmayan bir saati olmasına, düpedüz sıkıcı bir saati olmasına rağmen, bunlarla bir gün yeniden karşılaşmak hiç de sıkıcı olmayacaktı.</p>
<p class="ara05"></p>
<p class="tarih">17 Ağustos</p>
<p class="ara05"></p>
<p>Bakarsınız, kulak kabarttığınız bir konuşma sizi durdurur; sizi doğrudan doğruya size söylenmiş sözlerden daha çok ilgilendirir, daha çok duygulandırır.</p>
<p class="ara05"></p>
<p class="tarih">20 Ağustos</p>
<p class="ara05"></p>
<p>Söylediklerine göre, yazarken yaratmak önceden hazırlanan taslağın sınırlarını aşmak; arttırmak, içimizdeki o derin gerçeğe kulak vermek demektir. Ne var ki, içimizdeki en derin gerçek, çoğu zaman, adım adım ilerleyerek, acımasız ve yıpratıcı bir çaba sonunda yarattığımız bu taslaktır.</p>
<p class="ara05"></p>
<p class="tarih">22 Ağustos</p>
<p class="sag">(<i>Pavone’de</i>)</p>
<p class="ara05"></p>
<p>Artık iyice yitip gitmiş bir geçmişte ilk olarak gördüğüm şeyler. Onları ilk kez görmek beni sevindirmeye yettiyse (şaşkınlık, hayal gücünün coşması) onlar yeniden görmek yeni bir anlam getirmeli. Nasıl bir anlam?</p>
<p class="ara05"></p>
<p class="tarih">25 Ağustos</p>
<p class="ara05"></p>
<p>Küçük hikâyeler ve olaylar anlattığın zaman hep bir yerde düğümlenip kalıyor ve bir seçim yapamıyorsun; çünkü <i>her şeyi </i>söylemek istiyorsun. Sanata karşı bir güvensizlik, her küçük ayrıntıyı biriktirerek söylemek istediğin şeyi açıklayacak en uygun ayrıntıyı bulma umudu.</p>
<p class="ara05"></p>
<p>En büyük düşmanın, tarihöncesi mutlu çağa, Yeryüzü Cenneti’ne, altın çağa inanman; bir de aslolan her şeyin ilk düşünürlerce zaten söylenmiş olduğuna. Bu ikisi de aslında tek bir bütün oluşturuyor.</p>
<p class="ara05"></p>

<p class="tarih">30 Ağustos</p>
<p class="sag"><i>(Gressoney’de)</i></p>
<p class="ara05"></p>
<p>Tanımak, bilmek isteğidir aşk.</p>
<p class="ara05"></p>
<p class="tarih">31 Ağustos</p>
<p class="sag"><i>(Gressoney’de)</i></p>
<p class="ara05"></p>
<p>İnsan çocukken dünyayı -gördüğü gibi- eşya ile ilk ilişkileri kurarak değil de, eşyanın işaretlerinin (kelimelerin, resimlerin, masalların) aracılığı ile tanır. Dünyada gördüğümüz bir şey bizde coşkun bir duygulanma ânı yaratırsa, aynı şeyin bizi daha önce duygulandırmış olduğunu görürüz; duygulanmamızın nedeni ise, günün birinde, bizi duygulandıran şeyin onunla birleştirdiğimiz bir kelime, bir masal, bir hayal aracılığı ile değişmiş, her şeyden <i>soyutlanmış</i> bir biçimde bize görünmesidir. Elbette, o anda hayal bize uydurulmuş bir şey gibi değil, gerçeklik gibi, nesnel bilgi gibi görünmüştür. (Çocukluğun şiirsel olduğu düşüncesi olgunluğa özgü bu görüştür. Bk. 25 Mayıs).</p>

<p class="ara05"></p>
<p class="tarih">4 Eylül</p>
<p class="sag"><i>(Gressoney’de)</i></p>
<p class="ara05"></p>
<p>Daha başlangıçta bizi bile şaşırtacak bir eser yaratmak isteriz. (bkz. 4 Mayıs.)</p>


<p class="ara05"></p>
<p class="tarih">6 Eylül</p>
<p class="ara05"></p>
<p>Bir gün gelir canımızı yakmış olan bir insana, o insanın budalalığına karşı yalnız kayıtsızlık ve bıkkınlık duyarız. Bundan sonra bağışlarız onu.</p>
<p class="ara05"></p>
<p class="tarih">10 Eylül</p>
<p class="ara05"></p>
<p>Ancak içgüdümüze uyduğumuz, içimizden geldiği gibi, kendi ölçülerimize uyarak yaşadığımız zaman kendimizi haklı görür ve rahat ederiz. Peki ama içgüdüsü onu iki ayrı yöne çeken, durmadan kendisiyle boğuşmak zorunda kalan insan ne yapacak?</p>
<p class="ara05"></p>
<p class="tarih">12 Eylül</p>
<p class="ara05"></p>
<p>Kulübesinde tek başına tencerenin dibindeki yağı sıyıran bir adam. Kimi günler bir bıçakla yapıyor bu işi. kimi günler tırnaklarıyla; bir zamanlar tencere dolu, içindeki yemek de lezzetliydi; ama artık yemek kokmuş. adamın bir lokma bulması içinse, kırık tırnaklarıyla tencereyi kazıması gerekiyor. Yarın da aynı şeyi yapacak, öbür gün de.</p>
<p>Benim yüreğimin derinliklerinden bir iş çıkarmaya çalışmama benziyor.</p>
<p class="ara05"></p>
<p class="tarih">17 Eylül</p>
<p class="ara05"></p>
<p>Cesare Luporini’nin <i>Varoluşta Durum ve Özgürlük</i> adlı kitabındaki Sorumluluk ve Kişilik bölümü ‘coşku ânı’, ‘sürekli bütünlük’ (Simge ve Doğal Durum) konusundaki düşüncelerine açıklık kazandırdı (bk. 27 Ağustos ’39, 22 Şubat, 24 Şubat II. paragraf, 27 Şubat ’40). Bugün yeni olan şey, <i>coşku ânı</i> ile <i>simge</i>’nin örtüşmesi, bunun da tam özgürlük anlamına gelmesi.</p>
<p>Biz bir nesneler, olgular, eylemler dünyasında yaşıyoruz; zaman içinde bir dünyadır bu. Sonu gelmeyen bilinçdışı çabamız, özgürlüğümüzün gerçekleşeceği coşku ânına zamanı aşarak uzanmaktır. Nesneler, olgular, eylemler, zamanın geçişi, bütün bunların hepsi, bize böyle anları vaat ediyor, bu anları gözümüzde canlandırıyor. Bunlar özgürlüğümüzün simgeleri oluyor. Her birimiz kendi mutluluğumuzun simgeleri olan şeyler, olgular ve eylemler zenginliğine sahibizdir; bunlar kendi başlarına bir değere sahip değildir, ama bizi çağıran, bizi çeken şeylerdir, yani simgelerdir. Zaman bu simgelerin zaman-üstü anlamlarını çoğaltan bir perspektif oyunu yaratarak bu işaretler dünyasını şaşırtıcı bir şekilde zenginleştirir.</p>
<p>Bu da olumsuz, kötümser, hatta sıradan simgeler olmadığını söylemek gibi bir şeydir. Simge her zaman bir coşku ânıyla, bir odak noktasıyla eşanlamlıdır.</p>
<p><i>Demek ki, artık mutlusun! (ve 6 Kasım ’43’te anladın bunu).</i></p>
<p>(26 <i>Kasım ’49).</i></p>
<p class="ara05"></p>
<p class="tarih">26 Eylül</p>
<p class="ara05"></p>
<p>Yunan trajedisinin teması şudur: <i>ne olacaksa, olmalı.</i> Dilediklerini yapan tanrıların olağanüstü dünyası; büyücülüğün kuralları, yasaklar, uyulması gereken kader; kaçınılmazlığın kabulü olan son arınma bunun sonuçlarıdır.</p>
<p>(Shakespeare’in beş perdesinde de aynı şey olmaz mı? O’Neill’de de olması gereken şeyi hayatın doğal yasaları belirlemez mi?) Yunanlıların şiir anlayışına göre, bu kader, bu yasaklar, bu kurallar keyfi, uydurma, büyüye bağlı -belki de simgesel- kavramlardır.</p>
<p class="ara05"></p>
<p>Bir şeyi ‘ilk kez görmek’ diye bir şey yoktur. Bir şeyi hatırlamamız, ona dikkat etmemiz hep ikinci kez olan bir şeydir. (Aynı şeyi 28 Ocak’ta da söylemiştim; 22 Ağustos’ta söylediğim yanıltıcı, 31 Ağustos’ta söylediğim ise kesin.)</p>
<p class="ara05"></p>
<p class="tarih">27 Eylül</p>
<p class="ara05"></p>
<p>Yunan trajedisinde <i>kişiler</i> hiçbir zaman birbirleriyle konuşmazlar, gizdeşleriyle, koroyla, yabancılarla konuşurlar. Herkesin kendi durumunu seyirciye açıkladığı bir <i>anlatım yöntemidir </i>bu. <i>Oyun kişisi</i> hiçbir zaman başkalarıyla konuşacak kadar alçalmaz; kendisi gibi, bir heykel gibi, değişmez bir varlık gibi durur.</p>
<p>Cinayetler sahne dışında işlenir, biz bu olayların yol açtığı gürültüleri, çığlıkları, konuşmaları duyarız. Sonra haberci görünür ve bize <i>olanları</i> anlatır; olay kelimelere, bir söyleve dönüşür, ama bir konuşmaya değil. Trajedi kendisi bir konuşma değil, ülküleştirilmiş bir seyirciye, yani koroya, yapılan bir açıklamadır. Gerçek konuşma oyun kişisi ile koro arasında geçer.</p>
<p>[Klasik trajedinin -Fransız trajedisinin, Alfieri’nin- yoksulluğunun nedeni budur; bu örneklerde üslup, eyleme yer vermeme, Yunanlılara özgü anlatım korunur, fakat bütün öbür <i>kişilerin</i> toplamı olan ikinci kişiye, yani koroya yer verilmez.]</p>
<p class="ara05"></p>
<p class="tarih">18 Ekim</p>
<p class="ara05"></p>
<p>Aiskhylos’ta başkişi yüzünü koroya dönerek hiç kıpırdamadan bir heykel gibi durur ve bütün olaylar onun çevresinde geçer <i>(Yalvarıcılar, Prometheus, Persler, Thebai’a Karşı Yediler). </i>Bu belki de ‘anaerkil saplantı’dır. Bunu, Sophokles <i>(Oidipus Kolonos’ta)</i> ile Euripides’te <i>(Troialı Kadınlar, Hekabe)</i> buna benzer özelliklerle karşılaştır.</p>
<p class="ara05"></p>
<p><i>Hubris</i> [aşırı gurur] tanrıların buyruğunu bilip bunu umursamamaktır. Ama bu bile kaderdir: Koronun söylediği gibi, ne olması gerekiyorsa, olacaktır. (Oyun kahramanlarının karşısında hep onlarla konuşan birisinin olmasının nedeni budur.)</p>
<p class="ara05"></p>
<p class="tarih">31 Ekim</p>
<p class="ara05"></p>
<p>Trajedide tuzakmış, öç almaymış, girişimmiş gibi görünen bütün bu farslar, el çabuklukları, nükteli buluşlar kişilerin gerçek ruhsal durumlarını açıklayan biçimlerdir, ama bunun da ötesinde bu biçimleri yarı toplumsal, yarı mitolojik bir üsluplaştırma ile çevreler, ayakta tutarlar. Kısacası nükte, psikoloji değil, üsluptur.</p>
<p class="ara05"></p>
<p class="tarih">5 Kasım</p>
<p class="ara05"></p>
<p>Kierkegaard’ın edebiyat adamını, katışıksız aydını betimleyen itirafları: “Benim ilgi alanlarım tek bir şeye bağlı değil, hepsi birbiriyle eşgüdümlü,” ve “Bendeki eksiklik, bir bilgin yaşamı sürdürmenin yanı sıra, kusursuz bir insan yaşamı sürdürememek olmuştur.” Dün akşam Romano ile G.’den söz ederken öne sürdüğün düşünceleri bu sabah Pryzwara’da <i>(Kierkegaard’ın Gizi,</i> s. 11 ve 12’de) buldun, her zamanki gibi bir rastlantı bu.</p>
<p>Romantizmden önce aydın diye bir insan tipi yoktu, çünkü hayatla öğrenim arasında da bir ayrım bulunmuyordu. (Bunu daha önce belirtmiştim.) Hayatın düşünceden daha önemli olduğunu kavramak, bir okuryazar, bir aydın olmak demektir; bu, o insanın düşüncesinin hayata dönüşmediği anlamına gelir.</p>
</body>
</html>