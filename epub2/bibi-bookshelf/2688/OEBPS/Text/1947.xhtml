<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1947</h2>
<p class="ara05"></p>
<p class="tarih">1 Ocak</p>
<p class="ara05"></p>
<p>’38’in sonunda yoğun bir çalışma içindeydim; ’43 yılı başladığı zaman her şeyi hor gören, zengin ve oldukça kırgın bir insandım. Şimdi durum gene değişti; hem yapacak iş bakımından sıkışık durumdayım, hem de zengin <i>(Leuko ile Söyleşiler, Yoldaş),</i> ama içimde eseriminkinden daha yüksek bir sesin yeni eserleri değil, çirkin gerçekleri haber verdiğini duyuyorum.</p>
<p>1932’de <i>Ciau Masino’</i>yu tasarladığım Via Viotti’deki Café Rampone’de yazdım bu satırları.</p>
<p class="ara05"></p>
<p class="tarih">26 Ocak</p>
<p class="ara05"></p>
<p>Yalnız iki türlü tutum vardır hayata karşı: biri Hıristiyanca tutum, öbürü de Stoaca. Belki de bu ikisinin bir karışımıdır toplumcunun tutumu. Toplumcu hem cömerttir, hem de keskin bir gerçekçilik duygusuna sahiptir; dünyanın amansız olduğunu bilir, ama gene de iyilik yapar.</p>
<p class="ara05"></p>
<p class="tarih">3 Şubat</p>
<p class="ara05"></p>
<p>Durmadan konuşuyorsun. Uzun zamandır susmuş olduğun için: Bir gün seni artık kimsenin dinlemeyeceğinden korkuyor musun? Hayır.</p>
<p>Meydana gelirken zaten unutulmuş olan unutuluyor yalnızca. Sen içsel, kapalı durumlar dışında hiçbir şey hatırlamıyorsun.</p>
<p class="ara05"></p>
<p>Bir erkek, bir kadın, bir çocuk.</p>
<p class="ara05"></p>
<p class="tarih">9 Şubat</p>
<p class="ara05"></p>
<p>Benim için tepe-dağ, on beş yaşımda Catullus’ta keşfettiğim Taygetos’tur, o zaman, Vergilius’ta vb. keşfettiğim Erimanthos, Killini, Pelion’dur, Reaglie tepelerini görüp S. Stefano, Moncucco, Como, S. Maurizio, Luassolo’nun kızıl doruklarını anımsarken.</p>
<p class="ara05"></p>
<p class="tarih">24 Şubat</p>
<p class="ara05"></p>
<p>Kronos canavarımsıydı, ama altın çağda hüküm sürüyordu. Alt edildi ve ondan Hades (Tartaros), Mutlular Adası ve Olympos, birbirine karşıt ve kalıcı mutsuzluk ile mutluluk doğdu. </p>
<p>Titanlar çağı (canavarların hüküm sürdüğü altın çağ), ayrımlaşmamış insan-canavar-tanrılar çağıdır. Sen gerçekliği her zaman titanlara özgü görüyorsun, yani yaşamın değişmez biçimi olan insan-tanrı (=canavar) kaosu olarak. Olympos tanrılarını üstün, mutlu, uzak varlıkları olarak, bu insanlığın neşesini kaçıran varlıkları olarak yansıtıyorsun; Olymposlular bile insanlara Titan çağına özlemden, kapristen, o döneme özgü acımadan kaynaklanan lütuflarda bulunuyorlar <i>(Söyleşiler için).</i></p>
<p class="ara05"></p>
<p class="tarih"><i>4 </i>Mart</p>
<p class="ara05"></p>
<p>Benim için bir arkadaş artık, bir yaşantıyı paylaşabileceğim bir insan değil, bir oyalanma nedeni, sinemanın yerini tutan bir şey. Niçin? Çalışmanın paylaşılabileceğine inanmıyorum artık. Kendi başıma çalışıyorum, sonra da beni oyalayacak bir şey arıyorum. Arkadaşlara inandığım zamanlar, çalışmıyordum.</p>
<p class="ara05"></p>
<p class="tarih">5 Mart </p>
<p class="ara05"></p>
<p>Vakit, her zamanki gibi gece ve sen biraz sonra yatacağın, yok olacağın için seviniyorsun. Sonra sabah olacak ve yeniden şaşırtıcı şeylerle karşılaşacaksın.</p>
<p>Uyumak güzel bir şey, çünkü sonunda uyanıyor insan. Sabahın gelmesini sağlamanın en kestirme yoludur uyumak.</p>
<p class="ara05"></p>
<p class="tarih">9 Mart</p>

<p class="sag">Salino yolu:</p>
<p class="ara05"></p>
<p>Bugün dere yatakları, ağaç kümeleri, kahverengileri, mavileri, evleriyle o büyük tepeyi görüp şöyle dedin: “İşte böyle bir yer, olması gerektiği gibi olan bir yer. Sana yeter bu kadarı. Hiç değişmeyen bir yer. Neden başka bir yer aramalı? Yaşa bunların arasında, bırak sarsınlar seni; hava gibi, geçip giden bulutlar gibi bunlarla yaşa. Kimse bilmiyor her şeyin burada olduğunu.”</p>
<p class="ara05"></p>
<p>İnanmayanların laik bir yönetim istemeleri mantığa uygundur. Onlar için bu bir zafer, ileri bir adımdır. Hıristiyanlar içinse, bu saçma bir şeydir. <i>Papazların,</i> yüksek rütbeli kilise görevlilerinin, papanın politikayla uğraşmaları <i>şarttır.</i> Dante papayla imparatorun görev alanlarını birbirinden ayırabiliyordu, çünkü o zaman imparatorun politikasının Hıristiyanca bir politika olacağı önceden biliniyordu.</p>
<p class="ara05"></p>
<p class="tarih">10 Mart</p>
<p class="ara05"></p>
<p>Boş sokakların üstündeki sessiz ayı unuttun neredeyse. Her yıl, doğanın güzellikleri yeniden karşımıza çıkar ve insanda her zaman, ‘Neredeyse unutmuştum’ duygusunu uyandırır.</p>
<p>Sanatın güç yanı: çok iyi bildiğin şeyleri yepyeni, şaşırtıcı şeylermiş gibi sunmak. Bunları iyi bilmeseydin, onları şaşırtıcı şeylermiş gibi ele alacak kadar ilgi duymazdın onlara.</p>
<p>Sanatın mutlu yanı: kendi yaşama tarzının bir anlatım yöntemini belirleyebileceğini görmek.</p>
<p class="ara05"></p>
<p class="tarih">12 Mart</p>
<p class="ara05"></p>
<p>Olympos’un Yunan şehirlerindeki kurumları taklit ettiğini söylemek başka şey, kurumların Olympos’u taklit ettiğini söylemek başka.</p>
<p class="ara05"></p>
<p class="tarih">14 Mart</p>
<p class="ara05"></p>
<p>Zamanımızın Stendhal’idir Hemingway.</p>
<p class="ara05"></p>
<p class="tarih">15 Mart</p>
<p class="ara05"></p>
<p>Buraya bir daha sözünü etmeyeceğim şeyleri yazıyorum; çalışırken rendeden yere dökülen yongalar bunlar. Burada, nasıl söyleyeyim, ön çalışmaları kısa kesmek, asıl yapının daha iyi görünebilmesi için çevresindeki ıvır zıvırı temizlemek gibi bir iş yapıyorum.</p>
<p class="ara05"></p>
<p>Biçimin, üslubun, yazılı sayfanın senin yaşamış olduğun gerçeklikten ayrı gerçeklikler olduğunu ileri sürdün. Herkesin bildiği bir şey bu. Ama yeni bir boyut. Bundan, yazıyla hiçbir şeyin <i>anlatılmadığı</i> anlamı çıkmaz; yazıyla bir başka gerçeklik kurulur: söz.</p>
<p class="ara05"></p>
<p>Bütün Yahudiler, bütün onlara benzeyen insanlar, sanki başlarına hiçbir şey gelmemiş gibi davranırlar. Kendi dertlerinden, sorunlarından, dünyadan bu olanları gizlercesine söz ederler. Bu insanların kendilerinin bir değeri olduğunu, kimseden aşağı kalmadıklarını, söyleyecek sözleri olduğunu açıklamalarını isterdim. Var söyleyecek sözleri, ama söylemiyorlar.</p>
<p class="ara05"></p>
<p class="tarih">17 Mart</p>
<p class="ara05"></p>
<p>Bir eser tamamlandı mı, insan onun özünü değil biçimini yeniden ele almak ister. Duygularını değil, üslubunu. Simgelenen şeyi değil, simgeyi.</p>
<p>İnsanın yorgunluğu üslupta, biçimde, simgede kendini gösterir. Eserin içerdiği duygulara gelince, insan sırf yaşadığı için bol bol sahiptir bunlara.</p>
<p class="ara05"></p>
<p class="tarih">19 Mart</p>
<p class="ara05"></p>
<p>Stendhal-Hemingway. Bu yazarların hikâyeleri toplum hakkında, genel olarak dünya hakkında değil; Balzac, Tolstoy ve birtakım başka yazarlar gibi geniş bir gerçekliği yansıttıkları, bu gerçekliği kendi açılarından yorumladıkları izlenimini vermiyorlar. Duyumsal-toplumsal durumların çözümlediği ve dolaysız olarak dile getirilen değişmez bir insan gerilimini ele alıyorlar. Stendhal ile Hemingway aşağıda adlarını anacağımız yazarlar gibi başka konuları işlemeyi bilemezlerdi. Bu yüzden, ele aldıkları o değişmez insan gerilimini okura aktarmaya en uygun ve hikâyecilik görevleriyle tutarlı anlatım özelliklerini benimsediler: güçlü, açık seçik, edebi olmayan bir dil.</p>
<p>Flaubert belli bir çevreyi seçmişti; onlar bunu yapmıyorlar.</p>
<p>Dostoyevski diyalektik bir dünya kurmuştu; onlar bunu yapmıyorlar.</p>
<p>Faulkner hikâyelerindeki genel havayı üsluplaştırıyor, efsanelere yer veriyor; onlar bunu yapmıyorlar.</p>
<p>Lawrence madde dünyasının ötesinde bir dünya arayıp onu yorumlamaya kalkışmıştı; onlar bunu yapmıyorlar.</p>
<p>Stendhal ile Hemingway birinci tekil şahıs ağzından konuşan hikâyecilerin tipik örnekleridir.</p>
<p class="ara05"></p>
<p class="tarih">22 Mart</p>
<p class="ara05"></p>
<p>‘Karakter’ anlatıya değil, daha çok tiyatroya özgü bir kavramdır. Karakterler bir hikâyenin en gerekli öğeleri değildir. Yunanlıların en büyük hikâyecisi, Herodotos’tur; tiyatronun ortaya çıkışından önce tipik bir tiyatro yazarı gibi yazan Homeros değil.</p>
<p>On dokuzuncu yüzyıl büyük tiyatro eserleri yaratmayı amaçlamış, ama bunu başaramamıştır. Buna karşılık, karakterleri yüzünden tiyatro özellikleri taşıyan büyük romanlar yaratmıştır. Günümüzde doğrudan doğruya anlatı tekniğiyle yeniden ilgilenmeye başladık. Artık karakter yaratmaya kalkışmıyoruz - bunu, herkesin yapabileceği sıradan bir iş sayıyoruz. Bizi asıl ilgilendiren, Herodotos’ta olduğu gibi, gerçekliğin kendisinin geçirdiği sarsıntıyı yansıtan bir ritim duygusu bulmaktır. Günümüzde hem simge yaratmaya, hem de akılcı olmaya daha çok önem veriyoruz. <i>İlyada</i>’yı değil, Herodotos’u örnek alıyoruz (Yunanlılar ile Barbarlar arasındaki çatışmayı anlatacağımızı açıklıyor, bu çatışmanın nedenlerini veriyor, tek tek açıklıyoruz; katışıksız düşünürler değiliz artık, kendi dünyamızda daha zengin bir malzemeyle -tutkular, betiler, motifler, şakalar, vb.- donanmış olarak, ama aynı zamanda daha yalnız hareket ediyoruz).</p>
<p class="ara05"></p>
<p>Epik şiir tiyatro ve sahne gibi teknik anlatım yollarını henüz tanımayan dram sanatıdır.</p>
<p class="ara05"></p>
<p><i>Moby Dick</i>’in çağımızı açıklayan bir eser olması işte bu yüzdendir; <i>Moby Dick</i> karakterlere dayanan bir masal değil, katıksız ritimdir.</p>
<p>Günümüzün anlatıcısı ‘insan doğasını bilen’ ve önemli ruhsal gerçekleri bulmuş olan biri değil, gerçekliği bütün olarak ele alan ve bu gerçekliğin şiddetli yaşantılarının hikâyesine ritim ve uyum kazandırdığı biridir. Hemingway’de şiddetli ölüm, Levi’de<sup><a id="not83" href="../Text/Section0002.xhtml#n83">[83]</a></sup> hapis, Conrad’da Güney denizlerinin gizleri, Joyce’ta kelime duyumlarının stereoskopu, Proust’ta geçip giden anları yakalamanın olanaksızlığı, Kafka’da saçmanın ayrıntıları, Mann’da <i>mitsel</i> olguların yinelenmesi gibi konular vardır.</p>
<p>Levi’yi bu yazarlar arasında andığım için özür dilerim.</p>
<p class="ara05"></p>
<p class="tarih">28 Mart</p>
<p class="ara05"></p>
<p>İşte 17 Mart’ta yazdıklarımı doğrulayan bir durum: Küçük söyleşileri yazmak için sayısız çıkış noktası buluyorum, fakat bunları en uygun sunma yöntemlerinden yoksun olduğum için tıkanıp kalıyorum. Kullanıla kullanıla kalıplaşmış olanlardan başka bir çift konuşucu bulmam gerekiyor.</p>
<p class="ara05"></p>
<p class="tarih">2 Nisan</p>
<p class="ara05"></p>
<p>Tanrılar büyü-akıl yoluyla ve uzak durarak bilir-görürler. Adları verir, bir başka deyişle yaratıya dönüştürürler.</p>
<p class="ara05"></p>
<p class="tarih">5 Nisan</p>
<p class="ara05"></p>
<p>Direniş bir yeraltı hareketiyken her şey umut vericiydi; şimdi ise her şey sanki bir felaket habercisi.</p>
<p class="ara05"></p>
<p class="tarih">12 Nisan</p>
<p class="ara05"></p>
<p>Başına gelen her iyi şeyi mutlu bir rastlantı, ‘layık olmadığın bir lütuf’ sayman soylu bir ruha sahip olmandan, alçakgönüllülüğünden, her şeyden uzaklaşmış olmandan ileri gelmiyor. Bunun nedeni uzun süren bir kölelik, baskı ve zorbalığı benimsemiş olmandır. Bir ermişin değil, bir kölenin ruhu var sende.</p>
<p class="ara05"></p>
<p>Yirmi yaşındayken ilk arkadaşların seni terk ettikleri zaman, bunun acısına soylu bir sabırla katlandığını söylemiştin. Kendini aldatmaktan başka bir şey değildi bu. Seni üzen, birtakım tatlı alışkanlıklarından vazgeçme zorunluluğuydu. Şimdi de aynı şeyi yapıyorsun.</p>
<p class="ara05"></p>
<p>Yalnızsın, bunu da biliyorsun. Seni destekleyecek, sana hak verecek, soytarılık etmeni ve tek başına dünyaya yeni bir düzen verebileceğine inanmanı hoşgörecek birinin kanadı altında yaşamak için doğmuşsun. Bu kadarını yapabilecek bir insan hiçbir zaman bulamadın; arkadaşların seni bıraktıkları zaman bu yüzden üzülüyorsun, onlara karşı beslediğin sevgiden değil; seni bırakıp giden insana kırgınlığın yüzünden; yeni bir dost bulmadaki kolaylığın bu yüzden - herhangi bir içtenlik ve yakınlık duygusundan değil. Bir kadınsın sen ve kadınlar gibi inatçısın. Ama yalnızken de kendi kendine yeterli değilsin ve bunu biliyorsun.</p>
<p class="ara05"></p>
<p class="tarih">12 Mayıs</p>
<p class="sag"><i>(Roma)</i></p>
<p class="ara05"></p>
<p>Bir yazarın şiire, edebiyata en büyük katkısı, yaşarken ona hayatının edebiyata en uzak görünen bölümlerini aktarabilmesidir. Ona sadece boşuna harcanmış gibi değil, aynı zamanda bir kötülük, bir günah, bir çöküntü belirtisi gibi gelen günlerini, alışkanlıklarını ve yaşantılarını. İnsanın hayatını böyle şeyler zenginleştirir. Her hayat hikâyesinin çocukluk dönemini düşün.</p>
<p class="ara05"></p>
<p class="tarih">13 Mayıs</p>
<p class="ara05"></p>
<p>Hiçbir suçu olmayan namuslu yurttaş, hiçbir ilgisi olmadığı halde iç savaş sırasında korkunç bir yanlışlığın kurbanı olan insan, gittikçe daha az ilginç, neredeyse gülünç bir varlık oluyor. Günümüzde, ‘bu durumla hiçbir ilgisi olmayan’ kimse yoktur.</p>
<p class="ara05"></p>
<p class="tarih">27 Mayıs</p>
<p class="ara05"></p>
<p>Hades’e giriş. Tüf içindeki yol, akçaağaçlarla ve karaağaçlarla kaplı, yeşil, berrak ve karanlık, güneşte Sovana Limanı’ndan uç veriyor. Etrüsk dünyası Hades’in ötesinde, yer altında. Bu toprak üzerinde ‘yeraltı’nın, yani ‘tüfe kazılmış’ın ne anlama geldiğini hissediyor insan.</p>
<p>Hesperia’nın ölüler toprağı olmasının ne anlama geldiğini de hissediyor. Bir ülkenin tarih oradan geçmeden ve geçtikten sonraki çehreleri birbirine benziyor. Doğa bu. ‘Doğa’, ölüler diyarı.</p>
<p>Bir insan sana çekilmez geliyorsa, ona katlanmaya bak. Çok geçmeden olağandışı bir şeyle, önemli bir gerçekle karşı karşıya gelirsin. Karşındakinin bayağılığı ve yalancılığı seni bıktırsa bile. Belki de, daha çok bu yüzden. Bu bıyıklı ve kibirli kadın (‘Sampierdarena artık Cenova şehrinin bir parçası haline geldi’, ‘Bana Napoli’den söz etmeyin’, ‘Kuşkonmazların etkisini şimdi size anlatamam’, vb.) kuşkonmazı uçlarını suyun dışında bırakarak pişirmek gerektiğini açıklıyor, böylece uçlar buharla pişip tadını koruyormuş. Cinotti’nin (XX Settembre Caddesi) Cenova’nın en iyi lokantası olduğunu söylüyor. Napoli’de bir teknede balık çorbası içmiş. Mide bulandırıcıymış, ama içinde pek çok şey varmış.</p>
<p>(“Bir kız arkadaşım vardı; şimdi müzisyen.”</p>
<p>“Savaş sırasında acı çekmedim. Ah, hayır, acı çekmedim. Belki bir salata, ama altta et var...” “Via delle Carrozze’deki Ranieri lokantasında Chianciano’dan bir garsonla tanıştım. Bana iyi davrandı.”)</p>
<p class="ara05"></p>
<p class="tarih">2 Haziran</p>
<p class="ara05"></p>
<p>Kalabalığa seni yaşatan şeyleri yetiştiren bir insan kaynağı olarak baktın mı, bunun sana huzur verdiğini, seni yüreklendirdiğini göreceksin.</p>
<p class="ara05"></p>
<p>Birtakım ermiş kişiler, yorulmak bilmeyen papazlar vardır ki bu özelliklerinden çocukça bir övünç duyarlar. Ama pek de çocukça değildir bu duyguları; çünkü bu gücü nasıl kullanacaklarını, onu nasıl sömüreceklerini çok iyi bilirler.</p>
<p class="ara05"></p>
<p>Yazar <i>kişinin,</i> mektup ve günlüklerindeki, hareketlerindeki tahammülsüzlüğü, eserini adı bilinmeyen bir kişi gibi işitme gereksinmesi, mutlak bir şey bulma, bir benzerliğe, işlevsel bir <i>gerçekliğe</i> bakma ihtiyacından doğar. Klasikliğe doğru atılmış ilk adımdır bunlar.</p>
<p class="ara05"></p>
<p class="tarih">4 Haziran</p>
<p class="ara05"></p>
<p>Dostlarla, bir başka insanla birlikte olmanın sevinci ne kadar yoğun olursa olsun, daha sonra yalnız kalacağını bilmek daha büyük bir zevktir.</p>
<p class="ara05"></p>
<p>Ne de olsa, G. iyi bir insan. İnsanlarla birlikte olmaktan gerçekten hoşlanıyor. Birtakım modası geçmiş zevkleri olmak gibi korkunç bir eksiği var, üstelik bunun farkında değil. Ama ona duyduğun öfkenin sadece hesabı senin görmene izin vermiş olmasından ileri gelmediğini söyleyebilir misin, “Bu beni öldürecek,” dediydi, “bende iş yok. Allahım, mümkün olduğunca geç ödeyeyim bedelini. ”</p>
<p class="ara05"></p>
<p class="tarih">23 Haziran    </p>
<p class="sag">(<i>Torino</i>)</p>
<p class="ara05"></p>
<p>Bir parti mitinginde dinsel bir törenin bütün özelliklerini görebiliriz. Önceden düşündüklerimizin doğru olduğunu duymak, ortak inancımız ve ortak itiraflarımızla yücelmek için söylenenleri dinleriz. mi? Hayır. Her gün yaptığımız işi, o iş ne olursa olsun yapılmaya değer, başkasının yapamayacağı bir iş olduğu inancıyla yapabilmek için isteriz bunu. Bugün için isteriz, sonsuzluk için değil.</p>
<p class="ara05"></p>
<p class="tarih">1 Temmuz</p>
<p class="ara05"></p>
<p>Büyük olmak, yaratıcı bir dâhi olmak isteyişimizin gerçek nedeni nedir? Adımız geleceğe kalsın diye mi isteriz bunu? Hayır. Kalabalık yerlerde dolaşırken parmakla gösterilmek için mi? Hayır. Her gün yaptığımız&nbsp;işi, o iş ne olursa olsun yapılmaya değer, başkasının yapamayacağı bir iş olduğu inancıyla yapabilmek için isteriz&nbsp;bunu. Bugün için isteriz, sonsuzluk için değil.</p>

<p class="ara05"></p>
<p class="tarih">10 Temmuz</p>
<p class="ara05"></p>
<p>Bugün Po Nehri’nin gerisindeki tepeye uzun uzun baktın ve hep parklar, villalar arasındaki yollarda yürümüş olduğunu düşündün.</p>
<p>Senin için bir esin kaynağı olan bu <i>ilkel insan</i> ilgisi nereden geliyor? Bir zamanlar <i>ilkel (vahşi)</i> olan yerler artık bilinen, uygarlaşmış yerler. Bu anlamda hiçbir temel gerçekliği olmayan bir şey <i>ilkel insan.</i> Birtakım şeylerin böyle <i>olmuş olmaları,</i> insanla ilgili bir şey değil. Ama o şeyler seni ilgilendirdikleri sürece <i>insani bir değer kazanıyor.</i></p>
<p>Dikkat ettiysen <i>Senin Köylerin</i> ve <i>Leuko ile Söyleşiler</i> senin ilkel şeylere -kırlara, bayırlara, titanlara- duyduğun özlemin ürünleri.</p>
<p>Bu alanda <i>Ormanın</i> <i>Çağrısı</i>’ndan daha iyisini yapmayı insan umut edebilir mi? Üstelik de sana oldukça sıkıcı gelen bir kitap bu.</p>
<p>Bütün yirminci yüzyıl sanat <i>ilkellik</i> düşüncesine dayanır. Önce konu olarak (Kipling, D’Annunzio ve başkaları), sonra biçim olarak (Joyce, Picasso). Leopardi, gençliğinin şiirsel yanılsamaları içinde, ruhsal bakımdan <i>ilkel</i> kavramıyla büyülenmiş gibiydi. Anderson, kendi açısından, Orta-Batı Amerika’nın doğal kesimlerini verirken <i>ilkel</i> bir havayı canlandirabilmişti. Okuduğun şeylerde sana yaratıcı açıdan çarpıcı gelen her şeyde bu hava vardır. (Nietzsche ve Dionysos’u...)</p>
<p class="ara05"></p>
<p>Etnolojiyi keşfederek <i>ilkel</i> ile tarih arasında bağ kurmayı başardın. İlk kitaplarındaki şehir-köy son kitaplarında Olympos ve Titanlar oldu. Hem kır hayatını, <i>ilkel</i> olan arıyorsun, hem de Berto, Pablo gibi sokaktaki adamın sağduyusunu, ölçülülüğünü, anlayışını değerlendirebiliyorsun. <i>İlkel olan</i> tarihsel bir hoyratlık olarak değil, anlaşılmaz bir şey olarak seni ilgilen diriyor. Partizanların, tedhişçilerin hikâyelerinden pek hoşlanmıyorsun. Ne oldukları açıkça belli bunlarda anlatılanların. Senin için <i>ilkel</i> demek, gizli, anlaşılmaz, her olabilirliğe açık bir şey demek.</p>
<p class="ara05"></p>
<p>23-26 Ağustos ’44’te ileri sürdüğün düşünce, yani ‘ilkel’in ‘boş inançlı’ anlamına geldiği, ahlak açısından artık kabul edilemeyecek bir şey olduğu, oysa basit bir rastlantının doğal sayılabileceği (hatta doğanın acımasızlığının bile kabul edilebileceği) düşüncesi senin için önemini koruyor; ‘ilkel’in, titanların, acımasız ve gerici kavramların yerini bugün şehirli, Olymposlu tanrılar ve ilericilik kavramı almış. (Bk. <i>Senin Köylerin, Leuko ile Söyleşiler, Yoldaş</i>). Düzensizliği anlatarak düzeni savunuyorsun.</p>
<p class="ara05"></p>
<p class="tarih">21 Temmuz</p>
<p class="ara05"></p>
<p>Dinlenmeye hakkımız olsun diye severiz işimiz olmasını.</p>
<p class="ara05"></p>
<p class="tarih">26 Temmuz</p>
<p class="ara05"></p>
<p>Nilsson, <i>Minos-Mykenai Dini’</i>nden.</p>
<p>s. 279: “Toprak bir yandan bağrına gömülmüş ölülerin dinlenme yeri, bir yandan da bereketin kaynağıdır. Yeraltı tanrıları ikili çehreleriyle görünürler: ölümün ve bereketin efendisi olarak.</p>
<p>Birkaç kez bu varsayımsal düzenin genel geçerliği konusundaki kuşkularımı dile getirdim - özellikle varsayım daha kapsamlı hale getirildiği ve yeraltı tanrıları ile Olympos tanrıları karşıtlık içinde gösterildiği zaman.”</p>
<p class="ara05"></p>
<p class="tarih">28 Temmuz</p>
<p class="ara05"></p>
<p><i>aynı yer,</i> s. 413: “Antikçağ kültüründe... bir tapınağın belirli bir yerde yapılmasının nedeni bu yerin önceden kutsal olmasıydı. <i>Kutsallık, yere</i> içkindi ve özellikle <i>tapınmaya</i> dayanıyordu. “</p>
<p>Apollon uğursuzluklara yol açan tanrıdır. Bk. ‘Çiçek’ ve ‘Kısraklar’ - bu bölümlerde bu özelliğiyle, yalnızca bu şekilde beliriyor.</p>
<p class="ara05"></p>
<p><i>Söyleşiler’</i>de mitin öğeleri, jestleri, nitelikleri, bağları korunurken; mitin kültürel gerçekliği -kökü, mitleri anlaşılır kılan aktarma, kopyalama ve öykünmelerden oluşmuş bir tarihe dayanan kültürel gerçekliği- ortadan kaldırılıyor. (Antikçağlılar için mitleri kabul edilebilir kılan) toplumsal çevre de ortadan kaldırılıyor. Sorun, kalanı; bunu da hayal gücün çözüyor.</p>
<p class="ara05"></p>
<p class="tarih">4 Ağustos</p>
<p class="ara05"></p>
<p>Harrison, <i>Yunan Dininin incelenmesine Giriş</i>’ten, s. 650.</p>
<p>“Olymposlular Önce ile de, Sonra ile de aynı ölçüde az ilgilenirler; ne yaşamın kaynağıdırlar, ne de ereği. Ayrıca, bir başka özellikleri de, en katı sınırlarıyla, <i>insan</i> olmalarıdır. Hayvanlardaki, akarsulardaki, ormanlardaki, insandaki yaşamla özdeş değillerdir. ‘Ayakları çiçeklerin üzerinde olan’ ve ‘kıvrımlar arasında uyuyan’ Eros bütün yaşamdır, Dionysos’tur, Pan’dir. Atina etkisi altında Eros salt insan biçimine hapsedilir, ama Orpheus’un Fanes’i çokbiçimliydi, gizemli bir tanrı-hayvandı.”</p>
<p>(Bilmeden, bu fikri <i>Söyleşiler’</i>de uyguluyor, Titan ve hayvan dünyası temelinde Olympos dünyasına karşı bir polemik geliştiriyordun.)</p>
<p class="ara05"></p>
<p class="tarih">6 Ağustos</p>
<p class="ara05"></p>
<p>İmgelerin, esinlerin kavranan telepatik iletiler olduğu şeklindeki gerçeküstücü fikir -ve bütün o düş = şiir kuramı, anlatımda otomatizm kuramı- (Herb. Read’de), edebiyat çalışmasını <i>bütün</i> varoluş için bir anlamının olduğu sağlam, toprağı andıran doğa ve toplum zemininden soyutlama ve onu aydınlanmalarla buluşlardan oluşmuş dışlayıcı bir göğe fırlatıp atma eğilimini gösteriyor; bu aydınlanmalar ve buluşlar kendi başlarına birer oyundan başka bir şey değil - tıpkı bir telepati vakasının insani bir olgu olmayıp bir tiyatro numarası olması gibi.</p>
<p>Bir eserin o eseri yazmış olan -ve onu anlayan insan- için ilginç olan yanı, eserin birbiriyle çatışan eğilimler arasında ortaya çıktığını, bu eğilimleri açıklığa kavuşturup birbiriyle bağdaştırdığını, onlara biçim ve anlam kazandırdığını görmektir. En büyük çatışma bilinçdışı ile bilinç (toplumsal, iletişimsel, ahlaksal, vb. zorunluluklar) arasındadır. Tümüyle bilinçdışının ürünü olan, kendiliğinden ortaya çıkmış olan bir eser ya esinden yoksundur ya da sadece bir şakadır.</p>
<p class="ara05"></p>
<p class="tarih">10 Ağustos    </p>
<p class="sag"><i>(Forte dei Marmi)</i></p>
<p class="ara05"></p>
<p>Bir kuşağı uğraştıran sorunlar, bir sonraki kuşak için silinip tarihe karışır. Bunun nedeni bu sorunlara bir çözüm bulunmuş olması değil, genel ilgisizlik yüzünden unutulup gitmeleridir.</p>
<p class="ara05"></p>
<p>Bu dağlar Yunan özellikleri taşıyor olmalı. Denizden baktığın zaman, ilk dağın koyu renkli, ormanlarla örtülü, pas yeşili olduğunu görüyorsun. Bunların gerisinde, göğe yükselen her yanı kayalarla kaplı öbür dağların karaltıları beliriyor. Bu dağların şaşırtıcı beyazlığını ise oradaki mermer damarları veriyor. Hepsi de vahşi ve ‘ilkel’ görünüyorlar, ama aynı zamanda da biçim ve ritme sahip, sert ve asık yüzlü, mitolojik -Yunanlı- dağlar.</p>
<p class="ara05"></p>
<p class="tarih">16 Ağustos</p>
<p class="sag"><i>(Forte dei Marmi)</i></p>
<p class="ara05"></p>
<p>En ılıman, dingin ve yumuşak mevsim, güz, bir öncekinin yerini alır ve korku dolu irkiltilerle, gün üzerindeki büyük, karanlık fırtınalarla, çevrintiler ve yaprak kıyımlarıyla gelip yerleşir - bunlar da bize olgunluğun ne büyük şiddete mal olduğunu gösterir.</p>
<p class="ara05"></p>
<p class="tarih">18 Ağustos</p>
<p class="ara05"></p>
<p>Bütün bir kuşağın emekleri nasıl hiçbir şeye bir çözüm getirmezse, bir eser de hiçbir şeye çözüm getirmez. Çocuklar -yarın- hep yeniden babalarının eserlerine ve kendilerinden önce yapılmış olan şeylere karşı tam bir kayıtsızlıkla işe başlarlar. Eskiye karşı tiksinti duymak, ona düpedüz başkaldırmak bile bu yumuşak aldırışsızlıktan daha kolay kabul edilebilir bir tutumdur. Eskilerin erdemi geçmiş zamanı her zaman göz önünde bulundurmayı bir yasa olarak benimsemelerine dayanıyordu. Onların tükenmez bütünlüklerinin gizi budur. Çünkü bir eserin -bir kuşağın- zenginliğini her zaman geçmişi ne kadar içermiş olduğu belirler.</p>
<p class="ara05"></p>
<p class="tarih">25 Ağustos</p>
<p class="ara05"></p>
<p>Edebiyatın önemli bir biçimde ilk ortaya çıkışı ve onu meydana getiren örnekler, Altın Çağ, fildişi kule (Vergilius’taki Arkadya) efsanesiyle sıkı sıkıya bağlıdır.</p>
<p class="ara05"></p>
<p class="tarih">26 Ağustos</p>
<p class="ara05"></p>
<p>Herkesin başına hep aynı şeylerin gelmesi, belirlenimci bir saptama değildir. Tam tersine. Bu şeylerin olması, öznenin bu şeylerin gerekliliğince belirlendiği anlamına gelmez; öznenin her karşılaşmaya kendi iradesini, yapısını, kişiliğini, özünü, vb. taşıdığı anlamına gelir, karşılaşmaları seçen, onlara hep aynı biçimi veren de budur. Karşılaşmalara her ne kadar insan benliği girse de, onlar özgürdür.</p>
<p class="ara05"></p>
<p class="tarih">7 Kasım</p>
<p class="ara05"></p>
<p><i>Yoldaş</i> ile <i>Leuko</i> yayımlandı.</p>
<p>1946 yılının, 38 yaşının eserleri. Her zamankinden daha çok yazmak istiyorsun. Neyse ki öyle.</p>
<p>Bu sessiz, pürüzsüz aşk ilişkisi senin en büyük sorunun. Kanında her şeyden çok bunu hissediyorsun. Doğru mu? Kimbilir.</p>
<p class="ara05"></p>
<p class="tarih">8 Kasım</p>
<p class="ara05"></p>
<p>Bence insanın kendisini bütün benliği ile alçakgönüllülüğe, iyiliğe ve Tanrı‘ya adaması, saygısızca, kendini beğenmişçe bir davranıştır. İşe yarar bir varsayım.</p>
<p>Bana diyorlar ki, herkes böyledir. Yere düştüğü zaman yardım için elini uzatır. Öleceğini sanır ve karşısına kim çıkarsa, ona güvenir. <i>Gerçek</i> yaşantı onu her şeyden vazgeçmeye ve umutlanmaya iter. Bizim için her şey bittiği zaman, içimizde bir umut belirir.</p>
<p>Ben de diyorum ki bu, umut edilen şeyin gerçek olan, var olan bir şey olduğunu tanıtlamaz.</p>
<p>Onlar bana içgüdüsel davranışımı kabul etmemi söylüyorlar. Onlara göre, artık bir yanlışlık söz konusu olamaz, çünkü böylece bana her şey, hatta inanç bile, bağışlanmış oluyor.</p>
<p>Ben de, öyleyse diyorum...</p>
<p>Onlar bana karşılık veriyorlar...</p>
<p>Ben onlara...</p>
<p class="ara05"></p>
<p class="tarih">11 Kasım</p>
<p class="ara05"></p>
<p>Beklediğin kişi gelmez, seni bir daha hiç aramaz, senden uzak durursa, onun bu korkusuzluğu senin onun yokluğuna üzülmene yol açmaktan başka bir işe yaramaz. Sen ki başkalarının senin yokluğunu hissetmelerinden bu kadar hoşlanıyorsun, hiç olmazsa, bunun ne kadar boş bir şey olduğunu anla.</p>
<p class="ara05"></p>
<p><i>Tepedeki Ev</i> belki de ‘İnsana Dönüş’te doruğuna varan yaşantıdır.</p>
<p class="ara05"></p>
<p class="tarih">21 Kasım</p>
<p class="ara05"></p>
<p>Birinin seni beklediğini, senden yaptıklarının ve düşündüklerinin hesabını sorabileceğini, senden bir kelime duymayı umarak gözleriyle seni izlediğini bilmek; bütün bunlar seni sıkıyor, utandırıyor, incitiyor.</p>
<p>İnanan insan, şehvet konusunda bile, sağlıklıdır. Kendisini bekleyen biri -Tanrı’sı- olduğunu bilir. Sen ise bekârsın - Tanrı’ya inanmıyorsun.</p>
<p class="ara05"></p>
<p class="tarih">7 Aralık</p>
<p class="ara05"></p>
<p>Hayatımız, dünyamız, kültürümüz üstüne o kadar ürkütücü şeyler söylendi ve yazıldı ki, güneşi, bulutları görmek, sokağa çıkınca, otlarla, köpeklerle, çakıl taşlarıyla karşılaşmak bir nimet, Tanrı’nın bir keremi, bir düşmüş gibi duygulandırıyor seni. Ama gerçek bir düş gibi, <i>sürüp giden,</i> var olan.</p>
<p class="ara05"></p>
<p class="tarih">11 Aralık</p>
<p class="ara05"></p>
<p>Latinler Bacchus rahibelerinden ‘anne’ diye söz ediyorlar. Tuhaf değil mi? Bacchus orjisinin anaerkil dönemlerin erginleme töreni olduğu düşünülürse, değil.</p>
<p>”, &nbsp; &nbsp; &nbsp; avlanmak, savaşmak ya da buna benzer şeyler yapmak, yani yapılan şey, hiçbir zaman dinsel değildir; yoğunlaşan bir heyecanla tekrar edilen bir şey ise dinsel olma yolundadır. Tekrarlanan, taklit edilen eylem, <i>mimesis</i> öğesi, bence, bir şeyin dinsel olması için gereklidir. Aldatmaya kalkışma değil, yeniden yaşama, temsil etme isteği” (Harrison, <i>Themis,</i> s. 43).</p>


<p>Bu görüş senin mitlerle ilgili görüşünle, ‘ikinci kez görme’ dediğin şeyle örtüşmüyor mu? İşte şiirin gizi de bu taklit eylemindedir. ‘Yapılan işi,’ avı, savaşı temsil etmek anlatı değil midir? Bir şeyi olmadan temsil etmek, onun olmasını sağlamak (büyücülük), geleceği haber vermekten başka bir şey midir? İşte şiir, büyü ve ayin, işte din.</p>
<p>Yunan mitlerinin çekiciliği, başlangıçta büyücülüğü, totemciliği, anaerkilliği ve erginleme törenlerini yansıtan görüşlerin — İÖ 10. - 8. yüzyıllarda gelişen bilinçli düşüncenin etkisiyle—  aklın ışığında yeniden yorumlanması, değiştirilmesi, bozulması, yeni bir bireşime kavuşturulmasından; bütün bu ruhsal açıklık ve gerilimle zenginleşmiş olarak, aynı zamanda da o eski ve ilkel simgelerin izlerini koruyarak zamanımıza kadar gelmelerinden doğmaktadır.</p>
<p class="ara05"></p>
<p class="tarih">20 Aralık</p>
<p class="ara05"></p>
<p>Ayinin mitten ve dogmadan önce gelmesi ruhsal hayatın büyük yasasıdır. Ayin yerine <i>hayat,</i> mit ve dogma yerine de <i>şiir ve felsefe</i> dersek, söylemek istediğimiz daha da açıklık kazanır.</p>
<p>Hıristiyanların kardeşlik sevgisi ayini ile ekmek ve şarap ayini de dört İncil’den önce gelmiş ve onların biçimini belirlemiştir.</p>
<p class="ara05"></p>
<p class="tarih">28 Aralık</p>
<p class="ara05"></p>
<p>Yunan mitleri bize her zaman kendimizin bir parçasıyla, geride bırakmış olduğumuz bir yanımızla savaştığımızı öğretir. Zeus Typhon’a karşı, Apollon Python’a karşı. Tersine, savaştığımız şey ise hâlâ bizim bir parçamız, bizim eski benliğimizdir. Her şeyden önce, bir şeye <i>dönüşmemek</i> için, kendimizi özgürlüğe kavuşturmak için savaşırız. Büyük bir nefret duymayan insan ise, savaşmaz.</p>
</body>
</html>