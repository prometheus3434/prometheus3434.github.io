<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1939</h2>
<p class="ara05"></p>
<p class="tarih">1 Ocak</p>
<p class="ara05"></p>
<p>Uzun uzun düşünmelerle, zincirden kurtulmayla (yarı içerde, yarı dışarda) geçen bir yıl; bir iki yeni eser, ama özgürlüğe kavuşmak ve kendimi anlamak için artan bir istek. <i>Artık başlayabilirim.</i></p>
<p>Gerçekleşebilecek bir biçimde düzenlediğim çalışma hayatım artık kargaşalıktan kurtulabilir; bu düzene göre, sağduyuya bağlı bir yalnızlık hayatı başlayacak ve bütün gücüm <i>yaratıcılığa</i> yönelecek.</p>
<p>30 Aralık ‘37’de kendine duyduğun güvenin boş bir hayal olduğunu ve altı ay sonra hâlâ sayıkladığını hatırla. Hatırla.</p>
<p class="ara05"></p>
<p class="tarih">7 Ocak</p>
<p class="ara05"></p>
<p>Genç bir insan -çekingenlik yüzünden- kuşkulu davranma eğiliminde olsa bile, başkalarıyla dostça ilişkiler kurmanın ona istediği her şeyi sağlayacağı gibi çocukça bir güven duygusuna sahiptir - ama böyle bir dostluğu kuramadığı için bu durum canını daha da çok sıkar. Olgun bir insan ise, tersine, kurabildiği dostlukları serinkanlılıkla değerlendirir (bk. 27 Aralık ‘38), ama iç huzurunu bunlara dayandırmayı aklından geçirmez.</p>
<p class="ara05"></p>
<p class="tarih">19 Ocak</p>
<p class="ara05"></p>
<p>Aynı zamanda sana bir şey öğretmeyen her türlü acı <i>boşuna çekilmiş</i> bir acıdır. Acı çekmenin ne belalı bir iş olduğunu bildiğin için, bu gerçeği hatırla. Bir yıkımın büyüklüğüne üzülecek yerde, onun bir işe yaramayışına üzül. Bir acıya bir hayvan gibi edilgin bir şekilde katlanmak onu azaltmaz. Bunun yerine, insan bir yıkıma serinkanlılıkla bakıp onun üzerinde derin derin düşünerek onun boşunalığından bir yarar sağlamalı kendine.</p>
<p>Ne var ki, kişiyi yok ederek onun düşünme gücünü de yok eden ölüm gerçeğiyle her zaman karşı karşıyayızdır. Ama bunun acısını çekmek daha da boş bir şeydir. Göz kırpmadan son dakikaya kadar onu düşünmek gene de en <i>kolay</i> yoldur...</p>
<p><i>“Woo’t drink up eisel? Eat a crocodile?”</i><sup><a id="not54" href="../Text/Section0002.xhtml#n54">[54]</a></sup></p>
<p class="ara05"></p>
<p class="tarih">23 Ocak</p>
<p class="ara05"></p>
<p>Ancak içgüdüsel bir düşünce bir <i>inanç</i> ilkesi olup kişiyi eyleme yöneltebilir. Kişinin kendini gereğinden fazla çözümlemeye çalışması tehlikelidir: böylece yaradılışımızın en can alıcı noktalarıyla içli dışlı olarak onları hem açığa çıkarmış, hem de tepkilerini mekanik bir hale getirmiş oluruz. Asıl yapılması gerekli olan, bunun tersine, uyarmalar karşısında ruhsal içgüdülerimizin kendiliklerinden tepki göstermelerini sağlayacak yaratma sanatıdır. Bir geleneksel inançların gereği olan tepkiler -ezbere bilinen ve düzmece olan dinsel ilkeler- vardır; bir de, içgüdüsel tepkiler. İnsan içgüdüyü, üzerinde uzun uzun düşünerek köreltmeden aramalı, bulmalı, beslemeli ve ona güvenmelidir. Ama içgüdüye göre davranabilmek ve içgüdünün köreldiği anlarda onun yerini alabilmesi için düşünce de gereklidir.</p>
<p class="ara05"></p>
<p class="tarih">29 Ocak</p>
<p class="ara05"></p>
<p>En orta malı şey bile, kendimizde ortaya çıktığı zaman, son derece ilginç gelir bize. Bu artık orta malı ve soyut bir şey olmaktan çıkar, gerçeklikle kendi kişiliğimizin şaşırtıcı bir karışımı olur.</p>
<p class="ara05"></p>
<p class="tarih">2 Şubat</p>
<p class="ara05"></p>
<p>Eğer iç hayatımızdaki gerçek bir ilerleme, ancak bilinçli inançlarımızla daha önce bilinçaltımızla bildiğimiz şeylerin örtüşmesiyle olabiliyorsa (3 Aralık ’38), o zaman yalnız bilinçaltımız önemlidir ve gerçek doğamız ve yaradılışımız bilinçaltımızdadır.</p>
<p>Hayatta <i>öğrenebileceğimiz, öğretebileceğimiz</i> şey bilinçlenmeye geçiş tekniğidir, bu da doğamızın yalın <i>biçimi</i> olur.</p>
<p class="ara05"></p>
<p>Bütün dinler ve öğretiler yalnız bilinçlenmeye geçişin tekniğini değil, bunun içeriğini de öğretebileceklerini ileri sürerler; üstelik bu yetmiyormuş gibi, bilinçaltının gerçeklikle birleşmesinin yarattığı sıcaklığı tamamlamak için buna <i>iyilik,</i> sevgi ve hayranlık gibi kavramları da katarlar.</p>
<p class="ara05"></p>
<p class="tarih">5 Şubat</p>
<p class="ara05"></p>
<p>Bir şeye inanmak demek, biz öldükten sonra var olacak bir şey bırakmak ve yaşarken bizden daha uzun ömürlü bir şeyle ilinti kurmanın hoşnutluğunu duymak demektir.</p>
<p>Ama bizden önce de <i>bir şeylerin</i> var olduğunu ve yaşarken bizden önceki şeylerle ilinti kurduğumuzu düşünmek bize herhangi bir hoşnutluk verir mi? Hepimizin duyacağı sınırlı hoşnutluk öldükten sonra da bizden bir şeylerin var olmaya devam edeceğini bilmektir.</p>
<p class="ara05"></p>
<p class="tarih">7 Şubat</p>
<p class="ara05"></p>
<p>Gençliklerinde en ateşli görünen kimseler, genellikle olgunluk yıllarında kuşkucu kesilirler; gençken kuşkucu olanlarsa, yaşlandıkça cinsel konularda toylaşırlar. Birinci tipin örneği Byron, ikinci tipin örneği ise Swann’dır. Bu iki tutumdan yalnız birine sahip olunamaz, biri ister istemez öbürünü getirir.</p>
<p class="ara05"></p>
<p>24 Kasım ’38’de şunu yazmışım: Gençler kendileriyle başkaları arasında bir ayrım görmezler; insan kendisiyle başkalarını ayırt edebildiği zaman olgunlaşır. Öyleyse uygarlıkların dünyanın nesnelliğine inançla başlayıp çökmek üzereyken ülkücülüğü bulmalarını nasıl açıklayabiliriz?</p>
<p>Şöyle: <i>Dünyanın nesnelliği</i> onu sevmenin, onun gizemli, nesnel, düzenli bir bütünlüğü olduğuna inanmanın sonucudur; <i>ülkücülük</i> ise benliği boş ve biçimsel görünüşlerden (olgun insanların ‘başkalarından) ayırmanın sonucu.</p>
<p class="ara05"></p>
<p class="tarih">9 Şubat</p>
<p class="ara05"></p>
<p>Gençlik coşkusunun yetersizliği, temel olarak kendi sınırlarını tanımayı reddetmekten kaynaklanır. Olgunlukta gerçekleşen ben-başkaları ayrımı, <i>ben’</i>i başkalarına geçiş olmadığına inandırma eğilimi gösterir. Aslına bakılırsa, doğrudan geçiş de yoktur. Başkalarının saygınlığı yalnızca üstün bir varlık aracılığıyla tanınır: Tanrı. Bu yüzden, bize <i>Tanrı aşkına</i> iyilik yapmamız söylenir. Kendi içinde değerlendirildiğinde o kadar önemsizdir başkası.</p>
<p>Başkalarını tanımak (tek gerçek tanıma sevgi özdeşleşmesiyle olur) bir zenginlik olduğuna göre, başkalarını sevmeyi (= tanımayı) reddeden kişi yoksullaşır. Gençliğin kendine yeterliği buradan kaynaklanır, çünkü o yaşın ölçüsüzlüğü içinde insan evrensel bilginin ürpertisini duyar. Ama bu kendine yeterlik bir temelden yoksun olduğu için, olgunluk deneyiminin getirdiği düş kırıklıkları yaşanır; otuzlu yaşların daralması da buradan kaynaklanır: bundan yalnızca başkalarına karşı çıkmaksızın kendi sınırlarını bilen kişi kaçabilir. Otuzlu yaşların çıplak yararcı <i>bilgisi</i> (sinizm), yirmili yaşların çıplak karmaşık <i>aşkının </i>(saflık) tekyönlü tersidir. Bunların ikisi de yoksulluktur, o kadar ki büyük bir çabaya gerek kalmadan birbirlerinin yerine geçerler; oysa bunların birinden gerçek iyilikseverliğe geçmek için ya da yaygın deyişle ‘Tanrı’yı bulmak’ için büyük bir çaba göstermek gerekir.</p>
<p class="ara05"></p>
<p class="tarih">15 Şubat</p>
<p class="ara05"></p>
<p>Anladım ki, birisi bizi küçük gördüğü, aşağıladığı, bize uşak gibi davrandığı zaman, ona bağlanır, ardını bırakmaz, elinden tutar ve büyülenmiş gibi onu yürekten kutsarız. Acaba bu insanlar arasındaki kardeşlik duygusunun içimize doğması aşağılanma ihtiyacımızın (doğaya karşı) bir çeşit tanınması mıdır?</p>
<p class="ara05"></p>
<p class="tarih">5 Mart</p>
<p class="ara05"></p>
<p>Bir delikanlı ne kadar kendi adına düşünmek isterse istesin, kendisini her zaman çevresindeki dünyadan alınmış soyut bir örneğe uydurmaya çalışır. Ve bir insan, ne kadar tutucu olursa olsun, değerini bu örnekten uzaklaşmaktaki kişisel çabasıyla gösterir.</p>
<p>Bunun nedeni, kendi yaşama biçimimizi kendimizin yarattığını ancak zamanla anlayabilmemizdir; hayatımız en küçük ayrıntılarına kadar kendi deneylerimizin dile getirdiği bir şeydir. Gençlerin sıkıntısı kendi yaşantıları ile dünya konusunda edindikleri kaba çizgili ve şematik izlenimleri örtüştürmeyi sağlayamamalarından doğmaktadır. Genç insana her meslek, toplumdaki her aşama uzak ve erişilmez gibi görünür, ta ki yavaş yavaş ve kendine özgü bir biçimde geliştirdiği kaba çizgileriyle tasarladığı ve korktuğundan bambaşka bir mesleğe ve toplumsal aşamaya kavuşsun. Bunu yaptığı zaman da olgun bir insan olmuştur artık <i>(Bk. 6 Aralık ’38, 29 Ocak,</i> 7 <i>Şubat, 9 Şubat).</i> Bu da genç olmanın kendine hâkim olamamak anlamına geldiğinin kanıtıdır.</p>
<p class="ara05"></p>
<p class="tarih">12 Mart</p>
<p class="ara05"></p>
<p>Şunu göz önünde bulundurmak gerek: Deneyim kalıplarını sayısız duyumsal âna ayrıştıran Proust, aynı zamanda bu duyumların en tutkulu kuramcısıdır ve kitabını bir duyumdan ötekine belleksel çağrışımlar üzerine değil, bunları araştırma malzemesine indirgeyip ortadan kaldıran kavramsal ve gnoseolojik katmanlar üzerine kurar.</p>
<p class="ara05"></p>
<p class="tarih">29 Mart</p>
<p class="ara05"></p>
<p>6 Aralik ‘38’den şu çıkıyor: Yaşlı ölmek genç ölmeye oranla daha tatsız bir şey.</p>
<p class="ara05"></p>
<p class="tarih">3 Nisan</p>
<p class="ara05"></p>
<p>Herkesin kendi yeteneklerine göre bir felsefesi vardır.</p>
<p class="ara05"></p>
<p class="tarih">26 Nisan</p>
<p class="ara05"></p>
<p>Sevdiğimiz kadının yanında olmak bize acı çektirir ve güç bir durumda yaşamamıza yol açar. Umursamadığımız birinin yanında olmayı seçmeliyiz, ama o zaman da sınırlı bir ilişki kurmuş oluruz; her zaman yalnız kalmak ve o insanı kafamızdan silmek isteriz.</p>
<p class="ara05"></p>
<p>İnsan ilişkileri konusundaki bütün düşüncelerde önemli olan tutkuyla kayıtsızlık arasındaki karşıtlıktır ki, bu da her ikisini birden anlamsız ve birbiriyle bağdaşmaz bir duruma sokar. Cömertçe bir çözüm: Böyle kadınlara yaklaşmanın tek yolu onları bilgi edinme ateşi içinde görmektir.</p>
<p>Garofolo yalnızlığını kırmak ya da onu güçlendirmek istediği sürece (ilk dokuz bölüm), yalnızca kendini yaralar; <i>başkasını düşündüğü,</i> rahatladığı, baharı yakaladığı, hayalî geçmişi düşündüğü, kendisini aşağıladığı ve kendisini birçok kişiden biri olarak gördüğü zaman (tutuklu Oreste ve sürgün anarşistle özdeşleşme) sakinleşip hafifler (son iki bölüm).</p>
<p>İki mevsimin anıları.<sup><a id="not55" href="../Text/Section0002.xhtml#n55">[55]</a></sup> </p>
<p class="ara05"></p>
<p class="tarih">29 Nisan</p>
<p class="ara05"></p>
<p>Görüyorum ki, 1938 yılının güzünde bir üslup ve belli bir yönde gelişen bir düşünce dizisi bulmuşum. Gene görüyorum ki, aynı dönemde, hayatımda ilk olarak nasıl davranacağım konusunda, yani ne istediğim konusunda bir karara varmışım. Ve hemen bu tutumun yaşantısına dayanan bir roman yazmayı başarmışım.</p>
<p class="ara05"></p>
<p>İyi bir başlangıç noktası kişinin kendi geçmişini değiştirmesidir.</p>
<p class="ara05"></p>
<p class="ara05"></p>
<p class="tarih">3 Mayıs</p>
<p class="ara05"></p>
<p>Acı çeken yanımız her zaman küçük bir yanımızdır. Sevinç duyan yanımız gibi. Ancak huzur içinde kalabilen yanımız önemlidir.</p>
<p>Acı çekmek de, zevk almak gibi, duygulara kapılmaktır. 17 Haziran ‘38’e aynı şeyin zevk almada da olduğunu eklemeliyim. Aradaki tek ayrım, zevk almanın huzur gibi görünmesi, dolayısıyla aldatıcı ve daha çok zaman harcatıcı olması, acı çekmenin ise kısa zamanda insanı sertleştirmesi ve yormasıdır.</p>
<p>Kısacası, zevkin huzura dönüşebilmesi için can sıkıcı bir nitelik kazanması gerekir. İnsan her zaman can sıkıntısı sonunda huzura kavuşur. Acı çekmenin bile yaratıcı olabilmesi için önce sıkıcı olması gerekir.</p>
<p>Bir şey yaratacaksak, düş kurmak için boş zamanımızın olması zorunluluğu bu yüzdendir. Bu durumda can sıkıntısı düşünce olarak billurlaşır.</p>
<p class="ara05"></p>
<p class="tarih">4 Mayıs</p>
<p class="ara05"></p>
<p>Bir şey yapmak, acı çekmenin ve zevk duymanın tersine, kendisi için yapılan bir şey değil de, işimizle ilgili olduğu için bize huzur verebilir, çünkü bizi birtakım beklenmedik düşünce ve duygularla karşı karşıya getirmeden can sıkıntısını önlediği gibi, bizim buyruklarımıza (çalışmamıza) uyan bir varlığa dışarıdan bakma <i>(huzur)</i> olanağını verir.</p>
<p>Herhangi bir insan uğraşı, dolayısıyla sanat hakkında söylenebilecek en iyi şey, böyle bir uğraşın bize huzur içinde, yani gerekirlikten ve kullandığımız malzemenin yasalarından uzak, benimsediğimiz yöntemin uygulanışını seyrederken her türlü öz çıkarımızı unutarak yaşama olanağını vermesidir.</p>
<p>Eski Yunanlıların felsefe üzerine söylediklerini -felsefenin çıkar gözetmeyen bir derin düşünme, dolayısıyla en yüce etkinlik olduğu- çıkar gözetmeyen yaşam, yani neden-sonuç zincirlerinin yaratılması niteliğindeki herhangi bir <i>tekhne</i> için söyleyebiliriz.</p>
<p class="ara05"></p>
<p>Bir şeyin tadını çıkardıktan sonra geride bir hoşnutsuzluk ve eksiklik bıraktığı gerekçesiyle ona karşı çıkarsak, bir eseri tamamlayıp bitirdiğimizde, herhangi bir zevk gibi bizi hoşnut etmeyen bir eseri bu tutumun dışında nasıl bırakacağımızı bilemiyorum.</p>
<p>Gerçi, eser kalıyor, ama bu yeter mi? Ayrıca, bu eserin kendi varlığını sürdürdüğü ve insanlara bir <i>yararı</i> dokunduğu da söylenebilir. Öyleyse, mutluluk insanın kendisini başkalarına adamasından başka bir şey olarak düşünülemez. Yani, ancak kendi dışımıza çıkarak mutlu olabiliriz (zevk ve acının bir başka eleştirisi), mutluluğu ancak dolaylı olarak, <i>teğet</i> geçerek, bir doğrultuda giderken ilk amacımızın gerçekleşmesiyle bitmeyen beklenmedik ve fazladan bir tat bulduğumuz zaman duyabiliriz. Aslında, sonu belirsizleştiği için, daha uzun süre zevk almamızı sağlayan <i>kurnazca bir tutumdur</i> bu. İnsan, en uzun ömürlü, en geniş kapsamlı, gerekirse sonsuz bir ilkeyi benimseyip, “Ben kendim için değil, yüksek bir ilke uğruna bunu yaptım,” diyebilirse, bundan duyacağı hoşnutluk da o ölçüde uzun sürecek, belki de hiç bitmeyecektir.</p>
<p class="ara05"></p>
<p>(Akşam)</p>
<p class="ara05"></p>
<p>Herhangi bir ilkeyi küçümsemek istediğin zaman, bunun bir kurnazlık olduğunu ileri sürüyorsun. Hiçbir şeyi benimsenmeye değer bulmayıp bunu bir kurnazlık, çıkar gözetmeyen bir hayranlık saymak romantizmdir. Ama, seni mutlu edebiliyorsa, böyle kurnazca bir ilkeye neden karşı çıkmalı? İşin kötü yanı, söz konusu ilkede kurnazlık varsa, ona yürekten inanmadığın için, onda mutluluk bulamıyorsun.</p>
<p class="ara05"></p>
<p class="tarih">15 Mayıs</p>
<p class="ara05"></p>
<p>Sana yakınmadıklarını, pek az şey isteyeceklerini ya da hiçbir şey talep etmeyeceklerini, umarsız bir acı içinde olduklarını, ama gözü yaşlılardan olmadıklarını söylediler...</p>
<p class="ara05"></p>
<p>Politika, olabilecek şeylerin sanatıdır. Hayat her yanıyla politikadır.</p>
<p>En büyük mutsuzluk yalnızlıktır. Bu o kadar doğrudur ki, en eksiksiz avuntu olan din, seni hayal kırıklığına uğratmayacak bir arkadaş -Tanrı- bulmaktan başka bir şey değildir. Dua etmek, bir arkadaşınla olduğun zaman yaptığın gibi, içini dökmektir. Çalışmak da dua etmek gibidir, çünkü ondan yararlanacak kişiyle ilişki kurmanı sağlar. Öyleyse hayatın bütün sorunu şudur: Yalnızlıktan nasıl kurtulmalı, başkalarıyla nasıl ilişki kurmalı? İnsanların sürekli olarak evliliğin, babalığın, dostluğun peşinde olmalarını böyle açıklayabiliriz. Çünkü bu ilişkiler mutluluğu sağlayabilir! Ama <i>bir başkasıyla</i> <i>ilişki kurmanın</i> yalnızlıktan neden daha iyi olduğu anlaşılmaz bir şeydir. Belki de bir hayaldir bu, çünkü insan, çoğu zaman, tek başına da pekâlâ mutlu olabilir. İnsanın arada bir oturup iki kadeh atacağı bir içki arkadaşı olması, başkalarında aradığımız şey bizde olduğu sürece hiç de kötü bir şey değildir. İşin anlaşılmayan yanı, neden kendi başımıza içip düşüncelere dalamayışımız, kendimizi neden ancak başkalarının aracılığıyla bulabilişimizdir. (Cinsel ilişki sadece bir rastlantıdır; anlık ve beklenmedik bir şey verir bize: Bu ilişkide cinselliğin sadece bir belirti, bir simge olduğu gizli ve anlaşılmaz bir şeyin parçası olarak görürüz kendimizi.)</p>
<p class="ara05"></p>
<p class="tarih">16 Mayıs</p>
<p class="ara05"></p>
<p>Bekârlar evlilerden daha çok ciddiye alırlar evliliği.</p>
<p class="ara05"></p>
<p class="tarih">18 Mayıs</p>
<p class="ara05"></p>
<p>Onlara bakmak istemediği için çocuk sahibi olmaktan çekinen insan, başka insanların çocuklarına bakmak zorunda kalır.</p>
<p class="ara05"></p>
<p class="tarih">20 Mayıs</p>
<p class="ara05"></p>
<p>İçinde bulunduğu koşullar yüzünden bir başka insanın gövdesinin kendi gövdesi üzerinde hak sahibi olmasına boyun eğmek zorunda kalan bir kadının (toplumsal bakımdan boyun eğişi bir yana), erkekten sıyrılmasını, onun kendi üzerindeki üstünlüğünü hiçe indirgemesini sağlayan bir kaçış tekniği bulması doğaldır. Aldatma ve toplumsal ilişkilerdeki oyunlar gibi öbür silahları da cabası.</p>
<p>Erkek, olsa olsa, kötü bir alışkanlığın kölesidir; oysa kadın, cinsel ilişkiden sonra, bundan doğabilecek sonuçların kölesidir: Bu konularda son derece becerikli davranmasının nedeni budur.</p>
<p class="ara05"></p>
<p class="tarih">12 Haziran</p>
<p class="ara05"></p>
<p>İnsan bir kadını eninde sonunda başından atacağına göre, bunu bir an önce yapması daha iyidir.</p>
<p class="ara05"></p>
<p>Tarihin başlangıcındaki insanlar kendilerinden sonra gelenlerden daha büyük bir geçmiş duygusuna sahiptiler. Bir ulus kendi geçmişiyle artık <i>yaşayan</i> bir bağ kuramıyorsa, o ulusun sonu gelmiş demektir. Yaratıcı canlılığın kaynağı geçmişin birikimindedir. Ancak bir geçmişimiz olduğu zaman yaratıcı oluruz. Bir ulusun gençliği zengin bir yaşlılıktır (bilgelikle gençliğin birleşimidir deha).</p>
<p>Yaratıcılık, bir hareketin, her gün yapıla yapıla can sıkmaya başlayan bir iş gibi, durmadan yinelenmesinden doğar. Bunu usandırıcı bir dönem izler. Bunun ardından, sıkıcılığı yüzünden unuttuğumuz şey, birden bir mucize, bir esin kaynağı gibi yeniden canlanır ve yaratıcı gücümüz ortaya çıkmış olur (bk. 3 Mayıs - son satır).</p>
<p class="ara05"></p>
<p>Zaman içinde uzak olanın (geçmişin) yerini tutabilecek bir şey, uzam içinde uzak olandır (garip, yabancı bir şeydir). Kimi uluslarda yaratıcılığın iki ayrı uygarlığın karışımından doğmasının nedeni budur; ya da daha doğrusu, bu karışım, her iki uygarlıktaki zengin birikimin ortaya çıkmasını sağlayan güçtür. Elde edilen şaşırtıcı sonuçlar için en gerekli kıvılcımdır bu karışım.</p>
<p>İster uzak ülkelerden gelsin, ister geçmişten, ‘zenginlik’ sözüyle, tarihe ya da coğrafyaya bağlı bir özelliği değil, <i>hayatın </i>kendisi ile kurulmuş bir bağı anlıyorum.</p>
<p>Hayal gücünün hayatında yalnız iki evre vardır: ya geçmişin yeniden tomurcuklanması ya da iki ayrı yaşama tarzının çatışması.</p>
<p>Esin perileri belleğin ya da Hintli Dionysos’un kızlarıdır.</p>
<p>Bu yüzden, usanç duygusu, gebe kadınların bulantısı gibidir.</p>

<p class="ara05"></p>

<p class="tarih">7 Temmuz</p>
<p>Geçmiş bizim için, hem düşünmeden yeniden yaşayabileceğimiz kadar alışık olduğumuz, hem de ona her döndüğümüzde bizi şaşırtacak kadar bize yabancı bir şey olmalı: Bu durumda hayal gücümüzün kullanabileceği bir nitelik kazanmış olur.</p>
<p>Size önceden sıradan görünmüş olan bir yaşantının üzerinden biraz zaman geçsin, onu yepyeni bir gözle görür, hayretler içinde kalırsınız.</p>
<p>Sessizce zaman geçirmek insanları ve ulusları gençleştirir.</p>
<p class="ara05"></p>
<p class="tarih">30 Temmuz</p>
<p class="ara05"></p>
<p>Tarihte ilerleme var mıdır, yok mudur?</p>
<p>Bu soruna kolay bir çözüm bulunamaz, çünkü senin ilerlemeyi mutlak olan bir şeye manevi değer katmak ve bunun dışında kalan her şeyi teknik ustalık ve beceriklilik saymana karşılık, başkaları da, daha rahat yaşama koşullarındaki bu <i>teknik </i>gelişmeden hoşnut kalıp bunu ilerleme sayıyorlar.</p>
<p>İnsan mutlak olana birtakım aşamalardan geçerek varamaz. Bunun için mutlağı tarihsel evrim sonucu elde edemez.</p>
<p>Bu yüzden, ilerleme (yadsıyamayacağımız gibi) mutlak olana doğru bir yöneliş değil, nicel bir şeydir.</p>
<p>Birey için de aynı şey geçerlidir. Teknik ilerleme, insanın becerikliliğinin ve görgüsünün artması diye bir şey vardır, ama köprünün boyu hep aynı kalır. İnsan yedisindeyken bu boy ne kadarsa, otuz beşine vardığı zaman da o kadar olacaktır.</p>

<p class="ara05"></p>
<p class="tarih">3 Ağustos</p>
<p class="ara05"></p>

<p>Kıskançlığa karşı geçici bir çaredir cinsel ahlak. Bir başka erkeğin cinsel gücüyle herhangi bir karşılaştırmayı önleme çabasıdır. Kıskançlık ise böyle bir karşılaştırma yapma zorunda kalma korkusudur.</p>
<p>Düşüncelere karşı hoşgörü, gerçeğin usa dayandığı gibi bir yanılsamadan doğar. Ama insan her türlü düşüncenin bir seçime dayandığı ve iradenin ilk anlama organı olduğu ilkesini benimser benimsemez, bu görüşü paylaşma olanağı ortadan kalkar. Şunu ya da bunu düşünmek insanı suçlu durumuna düşürür. <i>Uygulamada</i> bir yanlışlar kaynağı olur.</p>
<p class="ara05"></p>
<p class="tarih">27 Ağustos</p>
<p class="ara05"></p>
<p>30 Temmuz’da yazdıklarına şunu da ekle: teknik ilerleme derken, aynı zamanda, kısaca bir rahatlık olan ahlak ülkülerinin yetkinleşmesi demek istiyorum. Mutlak bir ahlaka doğru ilerleme ise, tersine, zamanla ilgili olmayan bir sorundur (1), böyle bir şey insanın Tanrı’yla özdeşleşerek kendini yok etmesini gerektirir. Bu da ilerlemenin hiçbir anlam taşımadığı fizikötesi bir alanda olur.</p>
<p>(1) insan böyle bir değişikliği sanki hayatta sonsuzluktan bir an bulmuş gibi, birdenbire yaşayabilir, ama bu ortaklaşa bir kavram olan zaman anlayışımızın dışındadır. Tanrı’yla özdeşleşerek kendimizi topluca yok etmemiz ise söz konusu olamaz, çünkü ortaklaşma deneye dayanan bir kavramdır. Her an Tanrı’yla özdeşleşerek kendini yok etmeye karşı çıkacak bir insanın doğması her zaman <i>mümkündür.</i></p>
<p class="ara05"></p>
<p class="tarih">9 Eylül</p>
<p class="ara05"></p>
<p>Savaş insanı barbarlaştırır, çünkü insanın bir savaşa katılabilmesi için kendisini her türlü pişmanlığa, inceliğe ve soylu değerlere karşı duygusuzlaştırması gerekir. İnsan <i>sanki bu değerler yokmuşçasına</i> yaşamak zorundadır ve savaş bittiği zaman o değerlere yeniden dönebilme gücünü de yitirmiştir.</p>
<p class="ara05"></p>
<p class="tarih">17 Eylül</p>
<p class="ara05"></p>
<p>Dilenciye yoksul görünüşüyle bizi rahatsız etmesin diye sadaka verir, onu başımızdan savarız; böyle birisi kendisiyle aramızdaki yadsınmayacak belli bir yakınlığa seslenerek bizi tedirgin ederse, ona karşı büyük bir nefret duyarız.</p>
<p class="ara05"></p>
<p class="tarih">1 Ekim</p>
<p class="ara05"></p>
<p>Bir eserde hemen gözüne çarpan ya da okurken açığa çıkan yanlışlar bu nitelikleriyle kolayca düzeltilebilecek yanlışlardır. Asıl önemli yanlışlar, doğru olan bölümleri bile çarpıtan, o bölümlerin dengesini bozan yanılgılar ve köklü yanlışlardır. Eserin kendisini yok etmedikçe düzeltilemeyecek yanlışlardır bunlar. Yüzeydeki göze görünen yanlışlar, en çok o yanlışların altında ne olduğunu belirtmeye yararlar.</p>
<p class="ara05"></p>
<p class="tarih">9 Ekim</p>
<p class="ara05"></p>
<p>“Karşımıza çıkan herhangi bir insanda bu karşılaşmamızdan ayıramayacağımız bir duygu vardır.” (Lavelle, <i>Narkissos’un Hatası,</i> s. 31.)</p>
<p>“Başkalarının bana karşı davranışlarından yakınıyorsam, kuşkusuz haksızımdır. Çünkü bu her zaman benim onlara karşı davranışımın bir sonucu, bir kopyasıdır. Ama yeterince sevilmediğime üzülüyorsam, bu da benim yeterince seven bir insan olmayışımdandır.” (Lavelle, <i>aynı eser,</i> s. 34.)</p>
<p>“Başkalarıyla kurduğumuz ilişkiler her zaman kendimizle kurduğumuz ilişkilerin bir yansımasıdır.” (Lavelle, <i>aynı eser,</i> s. 165.)</p>
<p>“. &nbsp; &nbsp; önemli olan ne olduğumuzdur, ne yaptığımız değil.” (Lavelle, <i>aynı eser,</i> s. 171.)</p>
<p class="ara05"></p>
<p class="tarih">14 Ekim</p>
<p class="ara05"></p>
<p>Kendi yaradılışımıza aykırı olsa bile, her ne pahasına olursa olsun, kötülük yapma isteği yeniyetmeliğe özgü bir şeydir. Bununla evrenin bir parçası olduğumuzu, beylik kısıtlamalara aldırmadığımızı kendimize kanıtlamak zorunluluğunu duyarız.</p>
<p class="ara05"></p>
<p>Bir sabah bir kır yolunda öküz arabaları ağır ağır giderken yaptığımız şeytanlık yüzünden kendimizi bir kahraman olarak görmekten daha güzel ne olabilir?</p>
<p class="ara05"></p>
<p>Berto’nun üslubu,<sup><a id="not56" href="../Text/Section0002.xhtml#n56">[56]</a></sup> belirli bir Berto’ya atfedilmemeli, üçüncü bir kişiyle bütünleştirilmelidir. Doğalcılıktan çıkıp açığa vurucu <i>düşünme tarzı</i> haline gelmelidir. Şiirlerde yapamadığın, buna karşılık bir düzyazıda başarılı olabilecek şey budur.</p>
<p class="ara05"></p>
<p>Yaşamın bir darbesiyle sarsılıp kendimize karşı bir öykü ya da roman kişisi haline geldiğimizde belli düşünceler geçer aklımızdan, tıpkı bir öykü yaratırken sahnelerle birlikte düşüncelerin ve sorunların doğması gibi. Bu yüzden, işe yarar düşünceler bir poz takınıldığında, yani insan kendisi olmaktan çıktığında, bir başka deyişle <i>seçilmiş</i> bir tutuma göre yaşadığını gördüğünde ortaya çıkar.</p>
<p>9 Ekim ’38’de dile getirilen ‘kendimize kendi öykülerimizden birinin kişileri gibi’ bakma sanatı ile kendimizi düşünme ve düşüncelerinden zevk alma durumuna getirmemiz de kastedilmektedir.</p>
<p class="ara05"></p>
<p class="tarih">15 Ekim</p>
<p class="ara05"></p>
<p>Sansfin ile Homais arasındaki fark, Sansfin’in ne onaylanması ne de onaylanmaması, kökünü bütün Stendhal kahramanlarının tözünden almasıdır: etkin, keskin ve kötü, bilinçli bir irade. Oysa Homais yazarından kopmuş, bu yüzden de yargılanan bir portre-karikatür niteliği taşıyor.</p>
<p class="ara05"></p>
<p class="tarih">18 Ekim</p>
<p class="ara05"></p>
<p>İnsanları ve kitaplardaki kişileri yargılamak onları dış çizgileriyle görmek demektir.</p>
<p>Hayırseverlik çağları dilencilerin içeri atıldığı çağlardır.</p>
<p class="ara05"></p>
<p class="tarih">29 Ekim</p>
<p class="ara05"></p>
<p>Günümüzde artık kimse dünyanın dengesine inanmadığı için roman yazılmadığı görüşü doğru değil. Doğru değil, çünkü on dokuzuncu yüzyıl romanı bir dünya yıkılmak üzereyken doğmuş, hatta dünyanın yitirmekte olduğu dengenin yerini tutmuştu. Şimdi kendini yenilemekte olan bir dünyada yeni bir yasa arıyor roman ve bu yeni dünyada eski boyutları içinde kalamayacağını gösteriyor.</p>
<p class="ara05"></p>
<p>Verimli bir düşünce nasıl iki ayrı görüşün birleşip yeni ve canlı bir şey yaratmasıysa, bir romancının yarattığı roman kişisi de öyledir.</p>
<p class="ara05"></p>
<p class="tarih">1 Kasım</p>
<p class="ara05"></p>
<p>Bütün kuşkuculuğuna, bütün Hitlerciliğine ve kötülüğüne rağmen biraz acıma duygusu ve yumuşaklığı olan bir kadına karşı genellikle iyi davranırız. Ama bu durumlarda, böyle iyi duygulara sahip olduğumuz için kendimizi kutlayarak daha çok kendimize iyi davranırız. Ender de olsa (‘iyilik yapmak iyi bir şey düşünmekten kolaydır,’ bk. 3 Kasım ‘38), herkesin ‘iyi bir düşünce’ dediği şeyin herkesin sahip olabileceği duygusal bir içtepi olduğunu unutma. Film senaryolarının, hatta Alman film senaryolarının bile gösterdiği gibi.</p>
<p class="ara05"></p>
<p>29 Ekim’de söylediklerimi açıklayan bir örnek:</p>
<p class="ara05"></p>
<p>—    Yalnızlık, bir delikanlının büyülü ziyaretleri</p>
<p>—    İki gün tatil. Nasıl sıkıcı geçiyor bu günler</p>
<p>—    Delikanlıda frengi olduğunun anlaşılması</p>
<p>— Bu iki güne önemli bir siyasal eylemin sıkıştırılması; delikanlının kapıldığı büyük karamsarlık</p>
<p>— Şu nedenler yüzünden delikanlının bir suç işlemeye sürüklendiğini hissetmesi</p>
<p class="ara05"></p>
<p>yalnızlık</p>
<p>tatil günleri (Duraklama) </p>
<p>frengi</p>
<p>siyasal eylemin başka bir şeyin yerini alması</p>
<p class="ara05"></p>
<p>(<i>Nizan</i>’dan gelen) siyasal açıyı bir yana bırakırsak, yukarıdaki odaya yapılan büyülü ziyaretler, o iki günlük tatilde olup bitenler ve frenginin ortaya çıkması ve bunun işkencesi, delikanlının böylece suç işlemeye itilmesi kalır.</p>
<p class="ara05"></p>
<p class="tarih">5 Kasım</p>
<p class="ara05"></p>
<p>Yeni bir yazarı neden her zaman sıkıcı buluruz? Çünkü henüz onu çekinmeden paylaşabileceğimiz toplumsal bir çevrede düşünebilecek kadar tanımıyoruzdur.</p>
<p class="ara05"></p>
<p class="tarih">10 Kasım</p>
<p class="ara05"></p>
<p>Önceden tasarlanmamış bir şeytanlıktan utanç duymak artık genç olmadığımızı anlamanın bir yoludur (bk. 14 Ekim). Gençliğin sona erdiğini açıklamaya elverişli bir konudur bu. İnsanın amacı hikâyede <i>gençlik</i>’ten söz etmemek, bunun hikâyedeki kişinin kendisini koyverip koyvermediğinden çıkarılmasını sağlamak olmalıdır. Gençlikten söz edilecekse, bu hikâyenin adında yapılabilir: <i>Geçen Gençlik.</i> Altta da şu düşünce olabilir: Bakın bunları yapmayacağım artık; bundan böyle yapacağım yanlışlar, önceden tasarlanmış, herkeste görülen değil, bana özgü yanlışlar olacak.</p>
<p>Ayrıca, önceden tasarlanmamış şeytanlıklar artık otuz yaşında sahip olmadığımız bir boş zaman ve sıkıntıya katlanma yeteneğini gerektirir.</p>
<p class="ara05"></p>
<p class="tarih">18 Kasım</p>
<p class="ara05"></p>
<p>Sen Merimée’yi, özellikle onu ‘ince bir sanatçı’ yapan nitelikleri yüzünden beğenmiyorsun. Sence Merimée, anlattığı çevrenin gerçekliği konusunda herhangi bir kaygısı olmayan, ona uzak duran, durmadan düzmece ve başkasından duyulmuş toplumlar hakkında renkli resimler çizen bir yazar. Giysi değiştirir gibi çevre değiştiren biri. <i>Bir insanın kendi çevresinde</i> başına gelen bir olayı canlandıramıyor; trajik olduğu zaman bile, ancak kulaktan dolma, düzmece bir trajedi yaratabiliyor; olayın geçtiği çevreyle köklü bağlar kuramıyor <i>(Carmen).</i> Yüksek sosyetede bağnaz ve ahlakçı bir şeytan gibi <i>yaşayan</i> Stendhal’in tam tersi.</p>
<p>Geçerli her olay örgüsünün yasasının ne olduğunun arttırıldığı 28 Temmuz ‘38’de şunları yazmışım: “Her olay dizisinin itici gücü şudur: belli bir kişinin belli bir durumdan kendisini nasıl kurtaracağını bulmak - belli bir durumdan, yani belli bir çevreden.”</p>
<p>Merimée gerçek çevreye inanmadığına göre, kullandığı olay dizilerinden hiçbirini ciddiye alıp onları inandırıcı kılamaz.</p>
<p class="ara05"></p>
<p class="tarih">19 Kasım</p>
<p class="ara05"></p>
<p>Landolfi’yi okurken, kendi şiirindeki keçi motifinin <i>insan ile doğa-yabanıllık arasındaki bağı</i> gösteren bir motif olduğunu anladın. Tarihöncesine -insan ile doğa-hayvanın iç içe geçtiğinin görüldüğü çağa- duyduğun ilgi buradan kaynaklanıyor. İmgenin kökenini o dönemlerde arayışın da buradan kaynaklanıyor: bir ilk öğenin (salt insani) ikinci bir öğeyle (yalnızca doğal) iç içe geçişi; bu, yalın bir hayalin ötesinde bir şey -canlı bir bağın tanıklığı- olacak. Lévy-Bruhl’ü yorumlarken her şeyi yakalamıştın (15 Eylül ’36. II. paragraf); orada imgenin ilkel zihniyete göre bir anlatım oyunu değil, <i>kesin bir betimleme</i> olduğunu belirtmiştin. (Ayrıca bk. <i>‘Çalışmak Yorar’</i>a gelince’ Kasım ‘34 -doğalcılıktan kurtulmak için düşündüğün <i>anlatı imge-motifi</i> konusundaki ilk sezgin). İmge-anlatının <i>bu bağın öyküsü,</i> yani bir simgenin kuruluşu olması gerekiyordu (Bk. 6 Kasım ‘38, II. paragraf). Ayrıca, imge-anlatıya 24 Ekim ‘38’in I. paragrafında şöyle bir açıklama getirmiştin: anlattığımız şeyin olduğuna inanmanın, bir başka deyişle imgeyi yazılı sayfanın ötesinde de var olan bir <i>gerçeklik</i> olarak değerlendirmenin gerekliliği.</p>
<p>Bir fikir <i>iki</i> buluşun <i>birleşimi</i> olduğunda verimli hale gelir dediğinde, gene psikolojik olarak benzer bir şeyler düşünmüştün (29 Ekim ’39, II. paragraf).</p>
<p class="ara05"></p>
<p class="tarih">26 Kasım</p>
<p class="ara05"></p>
<p>Dante Araf’ı çıkarken hiçbir zaman dönüp panoramayı gözden geçirmiyor, çünkü gerçekçi bir yöntemle bir yolculuğu anlatmıyor, bir inancı savunmak için birtakım sahneleri <i>görünebilir</i> bir duruma sokup bunların düşüncelerine somut bir biçim vermesini sağlıyor. Bu yüzden, gerçekçiliğin doğalcı mantığına uymak zorunluluğunu duymuyor.</p>
<p class="ara05"></p>
<p>Yüzyılın sonunda sanatla hayat arasındaki çatışma konusu -sanatçının kendisini etkisiz ve gerçeklerden kopmuş hissetmesi- bin sekiz  yüzlerdeki o dizginlenmez deha patlamalarından ve çılgınlıklardan sonra yetersiz görünen bütün o romantik otobiyografilere bir son verdi.</p>
<p class="ara05"></p>
<p class="tarih">28 Kasım</p>
<p class="ara05"></p>
<p>Belki de çocuklar yetişkinlerden daha çok kuralcıdır da yetişkinlerle savaş halinde yaşadıkları ve alışkanlıklarına gizlice uymak zorunda oldukları için bunun farkına varmıyoruzdur. Aslında, yetişkinler çocukların alışkanlıklarında bir karşı çıkma ve kargaşacılık öğesinden kuşkulandıkları için, bu alışkanlıkları önlemeye çalışırlar. Ama çocukların belli bir kendi kendilerini yönetme hakkına sahip oldukları oyunlarda, kuralcılıkları açıkça görülür: tören ve tekerleme merakları, birtakım yerler konusundaki boş inançları vb. Bunda yetişkinlerden bağımsızlık yoluyla bilinçdışı bir öç alma duygusu da vardır.</p>
<p><i>Biz küçüklerin büyükler gibi şeyler yapması</i> güç olduğu için, hem büyüklerin yaptıkları şeylerin kendilerinin güç oluşu, hem de büyüklerin kimseye güvenmemeleri yüzünden, çocuklar yaptıkları işlerde kendilerine göre kurallar bulmak, çizginin dışına çıkmamak, daha önce yapılmış olana uymak eğilimindedirler. Beş yaşındayken, masaya oturur oturmaz nedensiz yere ağlama alışkanlığını hatırla. Daha önce denediğin ve sana özgü bir davranış olduğu için hoşlandığı bir şeydi bu.</p>
<p class="ara05"></p>
<p class="tarih">4 Aralık</p>
<p class="ara05"></p>
<p>Pinelli’ye şunları yazdım: &nbsp; &nbsp; &nbsp;bazı fikirlerime dönecek olursam, eser bir simgedir; eserde gerek kişiler, gerek çevre, bir meseli -esinin ve yazarın ilgi alanının nihai kökünü oluşturan bir meseli- anlatmanın <i>aracıdır:</i> benim İlahi Komedyamda ‘ruhun ilerleyişi’”</p>
<p>“Dil... doğalcı bir izlenimcilikten çok başka bir şeydir. Konuşan tek kişi Berto’ya öykünerek değil, onun düşüncelerini, şaşkınlıklarını, alaylarını, vb. çevirerek <i>- İtalyanca konuşsa</i> bunları nasıl söyleyecekse öyle- yazdım. Dilbilgisi kuralları yalızca onun ruhundaki bir aldırışsızlığı, bir karışıklığı, bir tekdüzeliği göstermek için bozdum. Berto’nun kendisini İtalyanca konuşmaya zorladığında nasıl konuştuğunu göstermek değildi amacım (bu, lehçe izlenimciliği olurdu), sözleri bir mucizeyle İtalyanca haline gelse nasıl konuşacağını, kısacası nasıl düşündüğünü göstermekti.”</p>
<p class="ara05"></p>
<p class="tarih">10 Aralık</p>
<p class="ara05"></p>
<p>6 Kasım 1938 (II. paragraf) ve 4 Aralık 1938’de (<i>Fioretti</i>) sözü edilen simge, konuşmayı belli bir çerçeveye&nbsp;oturtan hayalî bir bağdır. Burada, anlatının maddi öğelerinden birindeki ısrarlı imgesel anlama (öykü içinde öykü) -yüzeye çıkan gizli bir gerçekliğe- işaret eden yinelemeli dayanak noktaları söz konusudur (6 Kasım’ın&nbsp;klasik örneğindeki “değişmez nitelikler” gibi). Örneğin,&nbsp;<i>Senin Köylerin</i>’deki “meme” - o köyün cinsel gerçekliğini dile getiren gerçek bir "değişmez niteliktir.</p>
<p><i>Alegorik simge</i> değil, <i>imgesel simge</i> - “hayal”i (öyküyü) dile getirmenin fazladan bir aracı. Bu simgelerin dinamikliği buradan kaynaklanıyor; anlatıda yeniden beliren, anlatının kişileri olan ve konuşmanın eksiksiz maddeselliğine eklenen değişmez nitelikler bunlar; gerçekliği kanından ve soluğundan yoksun bırakan ikameler değil.&nbsp;Değişmez simgelerde (İhtiyat: üç gözlü kadın) böyle bir&nbsp;şey söz konusudur.</p>
<p>Bu araca denk düşen örnek <i>alegori</i> değil, Dante’ye özgü <i>imge’dir.</i> Burada birçok çözümlemeyi ve okumayı özet olarak veriyorum. <i>Cennet</i>’in XXIII. kantosu bir örnek olabilir. Burada bütün ışık görüngüleri, yerin ışıklı <i>gerçekliğini</i>, aynı zamanda da onun <i>gizli gerçekliği’</i>ni -‘yaratılmış her şeyin kaynağı’ olma- dile getirir (yıldırım, güneş, kuşlar, ay, ezgi, çiçekler, değerli taşlar).</p>


<p class="ara05"></p>
<p class="tarih">12 Aralık</p>
<p class="ara05"></p>
<p>Her sanatçı, gerekirse heyecana kapılmadan kullanabilmek için, tekniğinin gerisindeki mekanizmayı söküp parçalarını gözden geçirmek ister. Ne var ki, bir sanat eseri ancak <i>onu yaratan sanatçı için</i> belli bir giz taşıyorsa başarılıdır. Bir sanatçının serüvenini, daha karmaşık bir estetik yasayı gerektiren yeni bir eserle, durmadan bir önceki tekniğini aşması olarak düşünmek çok doğaldır. Özeleştiri bir kendini aşma yoludur. Tekniğini durmamacasına çözümleyip parçalarını gözden geçirmeyen sanatçı, başarılı bir sanatçı değildir. (Bk. 8 Kasım ’38).</p>
<p>...........................................................<sup><a id="not57" href="../Text/Section0002.xhtml#n57">[57]</a></sup></p>
<p>Bu her uğraşta böyledir, tarih içinde akan hayatın bir mantık kuralıdır. Ama, romantizmin ortaya çıkmasından bu yana, hayatta olduğu kadar sanatta da, bu mantık kuralında her zaman kendini gösteren bir tehlike var: istenen yaratıcı gücü sağlama bağlamak için gizin nerede olacağına bile bile karar vermek. Oysa yaratıcılığa yol açan giz kendiliğinden, özellikle açıklığa varma çabamızda farkında olmadan karşılaşılan bir engelin aşılmasıyla doğmalı. Kendi anlaşılmaz usdışı sezgileriyle <i>bile bile</i> oynayan bir sanatçı ya da politikacı kadar utanç verici bir şey olamaz.</p>
<p>.............................................................</p>
<p>Bir gizi parçalara ayırıp (yaratma sancısı çekmeden) onu eserinde soğukkanlılıkla kullanmak insan ruhunun tarihinin gerisinde yatan bir dürtüdür. İnsanın özsaygısı da, kötülüğe yatkınlığı da bunda ortaya çıkar.</p>
<p class="ara05"></p>
<p class="tarih">14 Aralık</p>
<p class="ara05"></p>
<p>Gerçekçiliğin yaşantı zenginliği ile simgeciliğin duygu derinliğini istiyoruz.</p>
<p class="ara05"></p>
<p>Her türlü sanat iki karşıtın arasındaki denge sorunudur.</p>
<p class="ara05"></p>
<p class="tarih">21 Aralık</p>
<p class="ara05"></p>
<p>Dinlerin en ucuzudur aşk.</p>
<p class="ara05"></p>
<p class="tarih">25 Aralık</p>
<p class="ara05"></p>
<p>Gerçek bir sanatçı yarattığı eserlerde elinden geldiği kadar az söz eder sanattan. (Böyle yapmıyorsa, sanatçı değil, sanat virtuozudur.)</p>
<p>İçerik olarak yalnız sanatın sancılarını ele alan bir insan, araçlarını hazırlama evresinden daha kurtulamamış, dünyada olgun bir insan gibi konuşma yetkisini daha kazanamamış demektir.</p>
<p class="ara05"></p>
<p class="tarih">27 Aralık</p>
<p class="ara05"></p>
<p>Kırmızıya çalan bir tepe. Üst üste yığılmış bina ve saraylarıyla (sigorta ajandası şehri), tepeden görülen büyük duvar resimleriyle bir başka küçük tepe. İki tane. Biri alegorik, kalabalık bir kadınlar topluluğu, simgeler ve çevresi kadınlarla çevrili, palmiyeler üzerinde taşınan, havada salınan kadın (Veronese’nin Venedik’i). Ön planda, incileri bir kabın içine boşaltan sakin ve endamlı bir kadın. (İncilerle uğraştığını görmüyoruz, biliyoruz.) incilerle uğraştığını görmüyoruz, ama <i>biliyoruz.</i> Tıpkı yazarın betimlemeksizin (göstermeksizin) ‘incilerle uğraşıyor’ dediği bir romandaki gibi.</p>
<p>Birden, daha önce zaten hayalimden geçirdiğim bir şeyi -bu kadının İtalya olduğunu- keşfettim, çünkü havada salınan kadınlarla palmiyeler onu <i>kuşatan</i> denizin simgesi. İşte, düşünü görürken o figüre, hayalimden geçirdiğimde bile <i>bilmediğim</i> anlamı verdiğimin bir kanıtı. Onu bu anlamla yaratan <i>kimdi?</i></p>
<p>(Hiç kuşkusuz, düş Venedik ziyaretinin bir etkisi - Şubat’39).</p>
<p>Bana öyle geliyor ki, başka zamanlarda da eteklerinden ya da orta noktasından görülen, kırlarla ve dut ağaçlarıyla kaplı benzersiz tepelerin doruklarını düşledim. Kimbilir ne zaman ve nasıl.</p>
<p>İki varsayım. Ya bu tablolardaki (Carpaccio’nun tabloları, düşümde biliyorum bunu) Piemonte şehrini ilk kez düşlüyor ve onu (başka düşlerde) daha önce gezmiş, geçmişte görmüş olduğum izlenimine kaplıyorum - bu izlenimin kaynağı yalnızca düşteki zamansallık; çünkü düşteki zamansallıkta, düşlenen her an geçmişteki zamansal manzarasıyla doğar. Ya da, Monferrato ölçülerine indirgenmiş oranlarda, tepelerin doruğundaki şehirlere (bu durumda herhalde Venedik değil, Siena ile Cenova) ilişkin başka düşler gibi, başka geceler gerçekten gördüğüm bir düş; o zaman demek ki düşler alemi, dikey kuyunun bizi asansörle farklı derinliklere taşıdığı ve orada her defasında yeniden gördüğümüz sabit düşlerin bulunduğu bir maden ocağıdır. Burada da, zamanın bizim olağan zamanımız olduğu söylenemez, tam tersine düşlerimizin kurgusu (jeolojik tortular, katmanlar) daha değerli olmalı: Kendine içkin bir geçmiş yanılsamasını yaratmakla kalan tek bir düş değil, birlikte <i>bütün</i> gecelerin (uykuların) ardında yatan zamansal bir ağ söz konusu.</p>
<p class="ara05"></p>
<p class="tarih">31 Aralık</p>
<p class="ara05"></p>
<p>Yeni Üslup’u yaratanlar, şairin sözlerini yönelttiği dostlar ve kadınlar ‘koro’su gibi bir özellik getirmekle bu topluluğun ululanması ve kendi en içten düşüncelerinin gene bu çevreye açıklanışı olan şiirleri için bir <i>gerekçe</i> bulmuş oldular.</p>
<p class="ara05"></p>
<p>Her türlü ulusal şiir böyle çevrelerin ortaya çıkmasıyla, yani dinleyici ve yaratıcılardan oluşan sınırlı ve koşullanmış bir topluluğun toplumsal gövdeden kopup bir araya gelmesiyle başlar.</p>
</body>
</html>