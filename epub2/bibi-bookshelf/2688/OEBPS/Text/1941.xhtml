<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2>1941</h2>
<p class="ara05"></p>
<p class="tarih">14 Ocak</p>
<p class="ara05"></p>
<p>Üslubun ne olduğunu hissetmek için, Foscolo’nun herhangi bir düzyazısını, sonra da onun İngilizce’den çevrilmiş -hatta Ugoni’nin çevirdiği- düzyazılarından birini okumak yeter. Daha doğrusu: önce çeviri düzyazıyı, sonra herhangi bir özgün metni -örneğin <i>Açılış Dersi</i>- okumak.</p>
<p class="ara05"></p>
<p>Bu yıl vicdanınla hesaplaşmadıysan, böyle bir hesaplaşma eskisinden çok daha gerekli olduğu için yapmadın bunu. Bir geçiş dönemi içindeydin ve iç yaşantılarını gözden geçirecek bir açık seçiklikten yoksundun.</p>
<p class="ara05"></p>
<p class="tarih">30 Ocak</p>
<p class="ara05"></p>
<p>Soğuk bir günde, bir kahvede oturup birkaç saat geçirdiğin ve bir adamın zayıf, üzgün yüzü, bir başkasının çarpık ağzı, bir üçüncünün sıcak ve acıklı sesi dikkatini çektiği zaman duyduğun yumuşaklık ve insan sevgisi, bu gündelik acılara ve sıkıntılara karşı yüreğinin kabarması gerçek <i>insan sevgisi</i> değil, hoşuna giden bir gevşeme ve içedönüklüktür. Böyle durumlarda parmağımızı bile oynatmayız başkaları için: Yaşam karşısındaki işe yaramazlığımızdan mutluluk duyarız sadece.</p>
<p>Bir şiiri tanımak için yaptığımız sessiz <i>okuma</i> da yorum olmakla birlikte, şiir üzerine nasıl olup da tarihsel bir hükme varılabileceğini anlamıyorum - çünkü şiiri tanımak, kendi içimizde bir <i>başka</i> yapıt yaratmak demektir. Bu öteki üzerine mi bir hükme varacağız? Peki ya tarihsel hükmün evrenselliği? <i>Gerçekliği?</i> (Pugliatti’nin <i>Müzikte Yorum</i> ‘unu okurken).</p>
<p class="ara05"></p>
<p class="tarih">2 Şubat</p>
<p class="ara05"></p>
<p>Dostum P., kendi değeri konusunda yumuşak, ama inatçı bir duyguya sahip; bu, başkalarının işlerine karışmamasından, kendi çalışma alanına başkasını sokmayan bir köylü gibi insanlarla arasına aşılmaz engeller koymasından belli. Kendi davranışları konusunda hiçbir zaman kuşku duymayan bir insan; bu yüzden de, başka insanların hayatla karşılaştıkları zaman duydukları sinir gerginliği konusunda hiçbir şey bilmiyor. Eğer sanatçı olmasaydı, başka bir deyişle, karşılaştığı herhangi bir insanın davranış ve görünüşünü keskin ve kişisel olmayan bir ilgiyle gözlemleme yeteneğini geliştirmemiş olsaydı, tam bir köylü olurdu. Onun bu ‘ilgisizliği’ konusunda pek çok şey söylenebilir. İnsan bir yetisini <i>sürekli olarak</i> kendi dünyasını yaratmak için kullanırsa, tiyatro kültürü diye nitelediği konuyla ilgili olmayan hiçbir şey okumamak gibi, kendisi için verimli olmayan sapmalardan uzak durursa, o yetiye ‘ilgisiz’ denebilir mi? Gençliğinde tasarlayıp belirlediği uğraşının dışında olduğu halde onu sarsan herhangi önemli bir <i>yaşantısı olmuş,</i> gerçek hayatla herhangi bir ilişki kurmuş mu?</p>
<p>P., Katolik; öyle olduğu için de alçakgönüllülüğün bir ödev olduğuna inanıyor; gel gelelim, kendisi öyle bir yaradılışta ki, hayatın bütün ayrıcalıklarını heyecanlanmadan, şaşırmadan, bunlar onun doğal hakkıymış gibi görüyor. Onun önceden tasarladığı bir şey bu. Kendisine psikoloji konusunda hiçbir şey bilmediğini söylediğim zaman, bununla, üzerine oyununu kurduğu mekanik insan tepkilerini bilmediğini değil, sanatta kullanılan ‘geçerli’ psikolojinin dışında, onun hiçbir zaman ruhsal bir kuşku dönemini, bir ruh hastalığını -ancak onun yardımıyla bilincin derinliklerine inebileceğiniz hastalıklardan birini— yaşamadığını söylemek istiyorum. Belki de bir hastalıktan işe yarar herhangi bir şey elde edilebileceğini sanmadığı için, bu yaşantıları toptan reddettiği söylenebilir. Şurası belli ki, yarın kendisini koyverip ruhsal bir bunalımı yaşamaya kalksa, amacı ölüm-dirim sorunu olan bir gereği yerine getirmek değil, yazacağı bir trajedi için malzeme toplamak olurdu. Onun bu türden ihtiyaçlarını Katolik bir köylüye ve bencil bir insana özgü ‘şeması’ karşılamıştır bile.</p>
<p>Yazdığı en güzel sayfalarındaki melodram havası bundan ileri geliyor. Yazdıkları (belki de bu özelliğinin bir sonucu) tam tiyatro sanatı olduğu için, bugüne kadar edebiyat olmaktan kurtulamamış. Bundan nasıl kurtulabileceğini de bilemiyorum.</p>
<p>Belki de P., insana intiharı düşündüren türden bir yeniyetmelik dönemini hiç yaşamamıştır. Bu eksikliğin cezası ise hiç bitmeyen özel bir ruhsal yeniyetmeliktir, olgunluk döneminin temelinde yatan (davranışlarının, aile kurmuş olmasının, sorumluluk duygusunun, başarılarının) ve onu bir yaratıcı değil, yeni bir edebiyatçı tipi yapan bir yeniyetmelik. Bütün bu açıklamalardan sonra, onu hâlâ neredeyse bir kadını sevebileceğim kadar sevmemin nedeni hiç de anlaşılması güç bir şey değil: P., benim ve yaşantılarımın tam karşıtıdır.</p>
<p class="ara05"></p>
<p>P.’nin ağırbaşlı ve bilgece bencilliğinin kadınsı bir yanı var. Bu da yeniyetmeliğin -yalınlık, insana huzur veren iyilik anlamında yeniyetmeliğin- bir özelliğidir.</p>
<p class="ara05"></p>
<p class="tarih">3 Şubat</p>
<p class="ara05"></p>
<p>Her şeyin, her insanın yaklaşmasını bilene sunduğu o gizli ve sevgi dolu ‘iç benliğe’ bağlı olduğunu ileri sürme saplantımın gerisinde ne olabilir? Hiçbir şey, çünkü bu sevgi bağını ben hiçbir zaman kuramadım.</p>
<p class="ara05"></p>

<p>Aslında, hayatın gizi, yokluğu bize acı veren şey bizde varmışçasına davranmaktadır. Hıristiyanlık öğretisinin tümü bundan başka bir şey değildir. Her şeyin iyilik uğrunda yaratılmış olduğuna, insanlar arasında kardeşliğin <i>gerçekten</i> var olduğuna kendimizi inandırmak - bu doğru değilse, ne önemi var? Böyle bir düşün vereceği rahatlık ona inanmaya bağlıdır, onun doğru olup olmamasına değil. Çünkü ona ben, sen ve herkes inanırsa, o zaman bu düş gerçek olacaktır.</p>
<p class="ara05"></p>
<p class="tarih">10 Şubat</p>
<p class="ara05"></p>
<p>Marcel Raymond: <i>Baudelaire’den Gerçeküstücülüğe:</i></p>
<p><i>Üç Fenerden Sonra:</i> “Ama gerçekliği, mutlak olanı bulmak istiyorsak, ona bir kavramlar dizisi ya da bir diyalektik çerçevesinde ulaşmayı düşünemeyiz; onu keşfetmeyi düşündüğümüz yer ruhsal somutluktur. Son derece incelikli yeni bir duyarlık... bir metapsikoloji... işte modern şaire özgü yetenek... ” (s. 48) </p>
<p>“...genellikle yeni şairler, <i>benliklerine</i> ilişkin verilerin onlara ait olmadığı ve bunlar aracılığıyla evrensel bir ruhun kendini gösterdiği ilkesini temel alıyorlar.” (s. 261)</p>
<p><i>Apollinaire:</i> “Yenilik bütünüyle sürprizdedir,” diyor Apollinaire. (s. 273)</p>
<p><i>Dada:</i> “yalan söylemeyen bilinçdışı yoktur. ” (s. 316)</p>
<p><i>Dada:</i> “bilmemiz gereken şey şu: Geleneksel çağrışımlar kırıldığında ortaya çıkan dilsel rastlantılar -bir model yaratma ya da bir duyguyu dile getirme tasası olmaksızın- herhangi bir sonucu olmayan birer oyun mu, yoksa belli koşullarda, neredeyse biz farkında olmaksızın, gerçek bir varlığa karşılık gelmeleri mümkün mü?” (s. 324)</p>
<p><i>Gerçeküstücülük:</i> “Her gerçeküstücü metin, içinde gerçeküstünün belli belirsiz biçim kazandığı kaosa dönüşü öngörür; birbirinden son derece farklı sözcükler arasındaki ‘şaşırtıcı’ kimyasal birleşimler, yeni sentez olanakları birden aydınlık kazanıverir.” (s. 332)</p>
<p>“...iradeye bağlı olmaksızın, bilinçdışı yoldan, bir başka doğaya ilişkin verilerin, katışıksız ölçüde ruhsal verilerin biçim kazanmasına izin vermek ve böyle bir şey mümkünse, bu verilerin bizde belli bir içsel ve şiirsel duygu -belki de iç dünyamıza ilişkin kavrayışımızla karışan bir duygu- yaratmasını sağlamak.” (s. 333)</p>
<p><i>Gerçeküstücülük eleştirisi:</i> “gerçeküstücü metinler... kültürün, üstelik en ileri kültürün ürünleri gibi -az ya da çok bütün insanlarda ortak bir sözel yaratma yetisinin özgürce kullanılmasının sonucundan bambaşka bir şey olarak- görülmeye başlandı. ” (s. 335)</p>
<p><i>Gerçeküstücülüğün tanımı</i>: “özgürlüğün sonsuz olacağı bir dünyaya nüfuz etmek,” (s. 337) “belki de doğru yola en çok yaklaşanı çocuk.” (s. 338)</p>
<p><i>Breton:</i> “Her şey bizi, yaşam ile ölümün, gerçek olan ile hayalî olanın, geçmiş ile geleceğin, iletilebilir olan ile iletilemez olanın, yüksek ile alçağın artık çelişkili görünmediği belli bir noktanın var olduğu kanısına vardırıyor. Bu yüzden, gerçeküstücü etkinlikte bu noktayı belirleme umudu dışında bir başka dürtü aranması boşunadır.” (s. 340)</p>
<p><i>Gerçeküstücülük eleştirisi:</i> “rüyalarımız da uyanıklık hallerimiz kadar değerlidir.” (s. 365)</p>
<p>Rimbaud’dan sonra, öğrencileri “şiir etkinliğini bu etkinliği aşan amaçlara tabi kıldılar.” (s. 391)</p>
<p>Doğa karşısında sanatı küçümsüyorlar (artık akıl, artık duygu, artık imgelem söz konusu değil); doğa düşlere özgü, kendiliğinden, vb. düşünce demek. Şiir, ruhsal bir görüngü olduğu için herhangi bir biçime bürünemez (s. 392)</p>
<p>“Şiir, bir yaşamın kendine özgü koşullarına, çıkarsama yoluyla zihinde oluşturulmuş içsel bir modele göre değerlendirilecek az çok sadık bir <i>anlatım</i>’dan farklı bir şey olma eğilimi gösteriyor. Son noktada, bu kendi başına var olan, yaratıcısıyla iletişimi olmayan bir <i>nesne</i> olacaktır... özerk bir nesne, bilinmeyen bir gezegenden düşmüş bir havataşı... ” (s. 400).</p>
<p>Sergilemeyle değil, bir doğa olgusuyla duyguları harekete geçirmek: Şiir bir günbatımıdır, bir kumsaldır, vb.</p>
<p class="ara05"></p>
<p>18 Ocak <i>’ 41’de Kumsal’</i>ı bitirdim.</p>
<p class="ara05"></p>
<p class="tarih">14 Şubat</p>
<p class="ara05"></p>
<p>Rüyamda Fern., bana ta gerilerdeki müzisyenleri izlediğini ve ‘o Tanrısal üçlü’nün tadını çıkardığını anlatıyor.</p>
<p>Biraz sonra içeri giriyoruz - Fern.’i görmüyorum artık. Müzisyen arkadaşımın iki klavsencinin epey gerisinde, duvarın yanında durduğunu ve elleriyle orkestrayı yönetir gibi yaptığını görüyorum (klavsen çalanlar dönüp gizlice bakıyorlar).</p>
<p>Belli ki, müzisyen bu işi yapmaya Fern.’den daha uygun <i>-daha olağanüstü biçimde uygun-</i> ve rüya sırasında bir anlatısal düzenleme süreci gerçekleşmiş. Bir başka deyişle, burada ikincisi ilkinden doğan ardışık iki olgu söz konusu değil; tek bir olgunun, bir durumun gelişmesi söz konusu: Önce çekirdek halinde parlayıveriyor, sonra da deyim yerindeyse daha zengin ve uygun bir anlatım buluyor (hem sessiz kadın kahraman, hem anlam; ayrıca ilk parıltıda hiçbir biçimde bilmediğim tutarlı ayrıntılarla büyülü biçimde zenginleşiyor).</p>
<p>Belki de 27 Aralık ’39’daki olgunun -bir rüya sürecinde belli ayrıntıların bize onları tamamlayacak başka ayrıntıların anlatısal öncüleri gibi görünmeleri- açıklaması burada. Daha sonra bir başka şey halinde somutluk kazanacak olanın tohum halindeki bir ilk taslağı bunlar. Kısacası, söz konusu olan, insanın kendisine bir şeyler anlatması değil; değişmez, ruhsal-fiziksel bir durumun, baskın ‘<i>tutku</i>’nun ifadesi olan bir tablo, bir durum hayal etmesi. Rüyada eylemin görünürdeki gelişimi, görüyü (önce Fern., sonra müzisyen, ikisi de aynı şeyi yapıyorlar) hep daha iyi tanımlamaya yönelik bilinçdışı çabaların art arda dizilmesinden kaynaklanıyor. Her benzersiz görü çerçevesinde, doğal olarak olayların belli bir doğalcı gelişimi de söz konusu (olaylar dizisi).</p>
<p>Sanki birisinin bir tabloyu göstermesi; sonra birden değişmiş ve üzerinde oynanmış kişilerle aynı tabloyu bize sergilemesi gibi. Bu, çok hızlı ve gerektiği gibi yapılırsa, sinema anlatısıyla karşı karşıyayız demektir; ama burada, her sekansın aynı şeyi söylemeye yönelik yeni bir girişim olduğu bir anlatı söz konusu.</p>
<p class="ara05"></p>
<p>Rüya görerek, rüyada geçmiş olayların olmadığını, her şeyin eylem olduğunu fark ettim; hiçbir şey özet değil - çağrışım sanatının modeli.</p>
<p class="ara05"></p>
<p class="tarih">2 Mart</p>
<p class="ara05"></p>
<p>Lévy-Bruhl, <i>Mistik Deneyim.</i></p>
<p>Birinci Bölüm - İlkel insan gizemli nedenler yüzünden kendini talih oyunu tutkusuna kaptırır, hatta her şeyini yitirmeyi göze alır; çünkü böyle bir işe kalkıştı mı, onun için önemli olan yitirdiği değil, <i>doğaüstü güçlerin onu bırakmadığını,</i> sahip olduğu her şeyin bu güvenliği sağlamaya yarayan bir araç olduğunu kanıtlamaktır. Bununla, hayatında kötü bir şey olduğu zaman nasıl mutsuzluğa kapılmak, kaderin bu kesin yargısında nasıl kesin bir değerin doğrulamasını bulmak eğiliminde olduğunu karşılaştır. Doğrulanmasını istediğin şey, başına gelen mutsuzluğun rasgele olmadığı, doğaüstü güçlerin sana bir hınçları olduğu için, yani senin bir önemin olduğu için başına geldiği düşüncesidir.</p>
<p class="ara05"></p>
<p class="tarih">4 Nisan</p>
<p class="ara05"></p>
<p>Bir sanat eserine başlarken hiçbir şey <i>zengin bir görüş açısı </i>sağlamak kadar önemli değildir. Bunu elde etmenin en yalın ve dolaysız yolu biraz alışılmamış ve yeterince uzak bir yaşantıyla işe girişmek, sonra da bunun ortaya çıkaracağı çağrışımların gerçekçi karmaşıklığını işlemektir. Ama bir görüş açısı yaratmanın teknik bir yöntemi vardır; bu yönteme göre, çeşitli ruhsal düzeyler, çeşitli zamanlar ve açılar, çeşitli <i>gerçekler</i> bir araya getirilir; bunlardan kesişen akımlar, bir yanılsama oyunu ve bütün gücünü dilediğin gibi geliştirmeye adayabileceğin anıştırma zenginlikleri oluşturulur. Bunun iyi bir örneği, Corradino ile ilgili hikâyenin üçüncü tekil şahıs olarak anlatılabileceğini, fakat olayları birinci çoğul şahısla çerçeveleyerek hem hikâyenin geçtiği yeri belirlemek, hem de gereğinden fazla başıboş olan Corradino’yu alaycı bir açıdan ele almak için önemli bir niteliğin sağlanabileceğini bu sabah bulmuş olmamdır.</p>
<p class="ara05"></p>
<p>Herhangi bir şeyde, bir hareketi yalnız bir kere yapacağını, belli bir davranışta yalnız bir kere bulunabileceğini sanmak yanlıştır. (“Otuzumuza kadar köle gibi çalışıp her meteliğimizi biriktirelim, ondan sonra hayatın tadını çıkarırız,” diyenlerin yanlışı. Böyleleri otuz yaşına gelince kendilerini hırsa kaptırmış ve ağır işe alışmış olacaklar, artık hiçbir şeyin tadını çıkaramayacaklardır. Başkaları da şöyle diyebilirler: “Bu suçu arkada bırakıp hayatım boyunca mutlu olacağım.” Böyleleri sözünü ettikleri suçu işleyecekler, sonra da o suçu gizlemek için başka bir suç işlemeye her zaman hazır olacaklardır.) İnsan yaptığı şeyi nasılsa bir kere daha yapar, <i>hatta çok eskiden yapmıştır bile.</i> (Bk. 26 Kasım 1937, II. paragraf ve 5 Ocak 1938). Hayatın tedirgin edici yanı, kararlarımızın tekerleklerin altına yerleştirdiği tekerlek izidir. (İşin gerçek yanı da, daha bu kararı vermeden o doğrultuya yönelmemizdir.)</p>
<p class="ara05"></p>
<p>Bir karar, bir hareket başka bir durumda ne yapacağımızın şaşmaz belirtileridir. Bu da herhangi belirsiz, gizemli bir nedenden ötürü değil, kendini yineleyecek otomatik bir tepkinin sonucu olmalarındandır.</p>
<p class="ara05"></p>
<p class="tarih">12 Nisan</p>
<p class="ara05"></p>
<p>En az göze çarpan insanca zevklerden biri bir olay dizisini gözümüzde canlandırmak, birtakım olaylara onları anlamlı kılan, belli bir mantığa göre gelişen, başlangıcı ve sonu olan bir düzen vermektir. Son neredeyse her zaman duygusal bir doruk noktası, insanı sevindiren ve hoşnut bırakan bir kendini tanıma  ânıdır. Bu hayatın basmakalıplığına karşı göğüs göğüse verilen bir savaş, hayal gücünün dizginsiz coşkunluğunu aşan bir karşı saldırıdır. Bu zevk anlatı sanatının, bu köklü isteği tatmin eden sanatın ilk adımı değil de nedir? Bir hikâyeyi anlatmanın ve onu dinlemenin zevki, olayların önceden tasarlanmış belli bir çizgiye göre geliştiklerini görmeye bağlıdır. Hikâyenin orta yerinde insan hikâyenin başına dönüp olayların nedenlerini, ipuçlarını bulmanın tadını çıkarabilir. İnsanın kendi geçmişini düşündüğü zaman, onda şimdiki zamanın ya da geleceğin belirtilerini tanımaktan aldığı tat da bundan başka bir şey midir? Bu yapıyı kurmak <i>zamanı</i> anlamlı kılmaktır; hikaye anlatmak da, kısaca, onu bir efsaneye, bir mite dönüştürme, ondan bir kaçış bulma yolundan başka bir şey değildir.</p>
<p class="ara05"></p>
<p class="tarih">14 Nisan</p>
<p class="ara05"></p>
<p>Hiçbir kadın para için evlenmez: Bütün kadınlar, bir milyonerle evlenmeden önce, ona âşık olacak kadar kurnazdırlar.</p>
<p class="ara05"></p>
<p class="tarih">27 Nisan</p>
<p class="ara05"></p>
<p>Rousseau’nun <i>İtiraflar</i> ı.<sup><a id="not67" href="../Text/Section0002.xhtml#n67">[67]</a></sup></p>
<p>(Dördüncü Kitap, 1731-173 2, Flammarion basımı, s. 135):</p>
<p>“Ayrıca terzi kızlar, oda hizmetçileri, küçük satıcı kızlar beni pek çekmiyordu. Bana soylu kızlar gerekti... Gene de beni çeken şey, hiç de durumun ve sınıf düzeyinin boş gururu değildir; daha iyi korunmuş bir yüz rengi, çok daha güzel eller, daha gönül okşayıcı bir süs, tüm kişilik üzerindeki bir incelik ve yaraşırlık havası, insan içinde oturma ve duygu ve düşünceleri açıklamada daha büyük bir zevk, daha değerli ve daha iyi dikilmiş bir giysi, daha sevimli bir kundura, kurdeleler, dantelalar, daha iyi düzeltilmiş saçlardır...”</p>
<p class="ara05"></p>
<p>“Ve kararsız kafamdan geçen bütün çılgınlıklar, bir tek günün kaçamak zevkleri, bir yolculuk, bir konser, bir akşam yemeği, eğlence ya da işlerimde önceden hiç düşünülmemiş olan her şey, benim için, gülünç coşkunlukları içinde, bana en gerçek kaygıyı veren şiddetli tutkular haline gelirken, sürekli şeyler üzerinde durmanın ne anlamı vardı?...” (Beşinci Kitap, 1732-1736, s. 223).</p>
<p class="ara05"></p>
<p>” ...mutluluğumuzu (Mme de Warrens’la) ve bütün isteklerimizi, kesin olarak o karşılıklı ve belki de insanlar arasında bir eşi daha bulunmayan sahiplenmeyle, daha önce söylediğim gibi asla bir aşk sahiplenmesi değil, ama nefis, cinsiyet, yaş, çehre gözetmeksizin, kişiyi kendisi yapan ve ancak yok olmakla yitirilebilen şeylere dayanan daha esaslı bir sahiplenme olan o şeyle sınırlandırmaya çalıştık...” <i>(aynı</i> yer, s. 225) (Rousseau, Mme de Warrens’in daha önce onunla birlikte olduğunu belirtiyor.)</p>
<p class="ara05"></p>
<p class="tarih">2 Mayıs</p>
<p class="ara05"></p>
<p>Bir <i>dikey</i> tipler vardır: Bunlar her şeyi sırayla yaparlar; bir kişiden ya da bir şeyden öbürüne geçerken bir öncekini bırakırlar; kendilerini yeni bir sevgiliye adadıkları zaman, bir eski sevgilinin gelip onları kışkırtmasına sinirlenirler. Bunlar <i>romantiktir,</i> hiç büyümezler. Bir de <i>yatay</i> tipler vardır: Bunlar oldukça geniş bir değerler dünyasından yaşantı zenginleştirirler, eski tanıdıklarından vazgeçmeden yeni insanlarla ve şeylerle ilgilenmesini bilirler; serinkanlılıklarının, köklü inançlarının yardımıyla birbirinden oldukça değişik tutkular denetleyecek ve yola getirecek gücü bulurlar. Böyle insanlar da <i>klasiktir.</i></p>
<p class="ara05"></p>
<p class="tarih">10 Mayıs</p>
<p class="ara05"></p>
<p>Totaliter ideolojilerin bayağılıkları onları yaratan insancıl kuramların bayağılıklarını yansıtır. Tolstoy, Ruskin, Gandhi, bunların yarattığı...</p>
<p class="ara05"></p>
<p class="tarih">22 Mayıs</p>
<p class="ara05"></p>
<p>Béguin, <i>Romantik Ruh ve Düş</i> (Schubert’te, Carus’de, Schopenhauer’de ve Jung’da rastlanacak bir düşünce.)</p>
<p>K.P. Moritz’in <i>çocukluk anılarına</i> gösterdiği büyük ilgi hayat öncesi var olan bir durum için kanıt bulmanın bir yoludur. Böyle bir durum çocuklukta tazeliğini hâlâ korur ve onun üzerinde iz bırakır. Başka bir deyişle, yalnız çağdaş gerçeklikten değil, bütün olarak gerçeklikten bir kaçışı temsil eder. İlk romantiklere özgü bir özlemdir bu. Shelley’den Leopardi’ye kadar birtakım şairlerin kendilerini <i>doğal</i> nesnelere (bulut, gök gürültüsü, dalga gibi) dönüştürme ve böylece artık insan biçiminde olmayan bir hayata karışma isteklerinin nedeni budur. <i>Düşleri </i>yalnız gündelik hayatın gerçeklerinden bir kaçış olarak değil, aynı zamanda doğum öncesi yaşantıların bir odak noktası olarak görmeleri de bu yüzdendir. Doğum öncesi gerçeklikle aynı şeymiş gibi görünen ‘Bütünlük’ ile kendilerini özdeşleştirme kaygılarını da gene aynı nedene bağlayabiliriz.</p>
<p>(s. 72.) “İnsan başka insanları, kendi yetersizliklerini ve kuşkularını kumarda unutabilir. Hayat, sorunlarının ve umutlarının olanca ağırlığıyla karşımıza çıktığı zaman korkunç olduğuna göre, onunla kumar oynamak zorundayızdır. Başkasının oynadığı kumarda bizim de bir el oynamamız yetmez; kendimizi bile kandıracak kadar iyi oynamalıyız bu oyunu; hayata onun maskesini indirebileceğimizi, onu kendimize oyuncak edebileceğimizi, böylece kendimize ruhumuzun egemenliğini kanıtlayabileceğimizi göstermeliyiz. Romantikler bu ustalığa <i>alaycılık</i> diyecekler ve onu şiirlerine katacaklardır... “</p>
<p class="ara05"></p>
<p>O kadar güzel kadın giysileri var ki insan bunları parça parça etmek istiyor.</p>
<p class="ara05"></p>
<p class="tarih">24 Mayıs</p>
<p class="ara05"></p>
<p>Bireyin, özgünlüğün, dehanın ortaya çıkışı ve gövde gösterisi diye bilinen Romantizmin evrenle birlik ve bütünlük kurma kaygısına kapılması ve İlksel Birlik’in bozulmasıyla ilgili efsaneler yaratması, bu birliği yeniden kurma yolları (şiir, aşk, tarihsel ilerleme, doğa hayranlığı, büyü, vb.) araması tuhaf bir şey. Bu eğilimin kanıtı bunca ortaklaşa kavramın yaratılmasıdır (ulus, halk, Hıristiyanlık, Alman, Gotik ve Roma üsluplar, vb.).</p>
<p class="ara05"></p>
<p class="tarih">27 Mayıs</p>
<p class="ara05"></p>
<p>Sanatçıyı, gücü kendinden olan ve sanatçıdan <i>habersizce </i>gerçekleşen bir esinlenme sarnıcı olarak düşünen Romantikler <i>bilinçdışını,</i> yani insanla evrensel gerçeklik arasında bağ kuran birtakım olumlu güçleri bulurlar. Daha sonra ikinci bir Romantikler kuşağı gelecek ve bu bilinçdışını denetim altına aldığını ileri sürecek, deneylere girişecek, onunla ilgili her şeyi öğrenecek, başka bir deyişle, işleyişini <i>bilinç</i> düzeyine aktaracaktır (Poe-Baudelaire, vb.). Başlangıçta davranış simgelerinin ustaca bulunup ortaya çıkarılması olan sanat, bilinçli olarak estetik simgelerin yaratılmasına dönüşür (Fransız Simgeciliği).</p>
<p class="ara05"></p>
<p><i>Düş</i> terimi hayal gücünün bağımsızlığını ve bilinçdışının kendine yeterliğini (geceleri gördüğümüz düşlerde de bunu buluruz) ortaya çıkaran Romantizmle ikinci bir anlam kazanır: <i>şiirsel hayal</i>.</p>
<p class="ara05"></p>
<p>Hayatın alaycı yasalarından biri de şudur: Sevilen kimse, veren değil, alan insandır. Sevilen kimse sevmez, çünkü seven, verir. Bu da anlaşılmayacak bir şey değildir; çünkü vermek almak kadar kolay unutulmayan bir zevktir; kendisine bir şey verdiğimiz insan bizim için gerekli, yani sevdiğimiz bir insan olur.</p>
<p class="ara05"></p>
<p>Vermek bir tutku, neredeyse bir kusurdur. Kendisine bir şeyler verebileceğimiz bir kimsemiz olması gerekir.</p>
<p class="ara05"></p>
<p class="tarih">11 Haziran</p>
<p class="ara05"></p>
<p>Béguin, II, 152.</p>

<p>Güzel bir renk karşısında, içimizdeki düş, daha incelikli ve gizemli bir düşle kaynaşma eğilimi gösterir, bir açıklamaya değil, bir kavrayışa ulaşmak için: "Kendini dönüştürmek ve ortaya çıkarmak için, dost bir varlığın yüreğinde kendisi bir varlık haline gelmek için.”</p>

<p>(Tieck, <i>Masallar</i>'ın çerçevesini oluşturan <i>Hayal</i>'in konuşmaları.)</p>

<p>Şair olarak Tieck, mood’una göre özgür ritimler kullanır; caras rimas'ı kabul etmesinin nedeni karmaşık sesleri dile getirmektir. Uyak ve kıta biçimlerine ilişkin bir simgecilik doğar buradan.</p>


<p>Tieck, çeşitli türden sesler arasında bir diyalog olmasını ister <i>(Stetrnbald)</i> ve canlı bir müzik şöleni, genel olarak da bir duyular alışverişi yaratır <i>(Fantasie).</i></p>
<p>(Walzel, <i>Alman Romantizmi).</i></p>
<p>Müziğin, sözün ulaşmadığı bir bilgi aracı olduğu fikri Wackenroder’e ait.</p>
<p class="ara05"></p>
<p>Sık sık <i>ironiye</i> döner. Schubert rüyanın ironik olduğunu (hüzünlü görüntülerle sevinci -ya da tam tersi- dile getirdiğini) belirtir. Şair, sıradanlık karşısında hep bir sıradışılıktır. Jean-Paul (ve Schlegel) ironinin rüya ve anarşik şiirin ortasında çıplak akıl olduğunu söylerler. Tieck, bilinçdışının parıltısına tanık olmanın, onun hakkında bir hükme varmanın ve onu özgür oyuna sürüklemenin ironi olduğunu belirir (Bk. 22 Mayıs, II. paragraf). Hoffmann ise, ironinin, yaşamın sıradanlıkları ile daha üstün bir varoluşa ilişkin <i>aydınlanmaların</i> karşımı olduğunu söyler.</p>
<p class="ara05"></p>
<p class="tarih">13 Haziran</p>
<p class="ara05"></p>
<p>İnsan hayatını bir güne benzetecek olursak, yaşlılık en sıkıcı zamandır; çünkü tıpkı akşamüstü, günün bütün işi sona erdiğinde olduğu gibi, insan ne yapacağını bilemez.</p>
<p class="ara05"></p>
<p class="tarih">25 Haziran</p>
<p class="ara05"></p>
<p>Béguin’den, G. de Nerval’in <i>Aurélia’</i>sı hakkında:</p>
<p><i>“Aurélia</i> anlatısının görünürdeki zamandizinsel tutarsızlığını şöyle açıklayabiliriz: Rastlantısal ardışıklığına bakılmaksızın, bütün bir yaşamın anlar orak anlamlarına göre düzenlenir. Bir tür zaman dışı, rüyadakini andıran bellek, başlangıçta bütün bir yaşamı bir bunalım anına dönüştürür; bu farklı bakış açısını değiştirecek olan G. de Nerval’in çocukluğu da, şimdi o bakış açısına yeni rengini veren olgun yaşın olaylarından sonra geliyormuş gibi görünür.” </p>
<p class="ara05"></p>
<p class="tarih">26 Haziran gecesi</p>
<p class="ara05"></p>
<p>Roman olabilecek bir düş.</p>
<p>(Her şey dramatik bir olayın çevresinde toplanıyor. Olay dizisinin bilinmeyen yanları yavaş yavaş ortaya çıkıyor. Dolaylı olarak anlatılan bir hikaye.)</p>
<p>Düşümde bir teğmenle bir köy otelinde kaldığımı gördüm. Oraya teğmenle bir iş görüşmek için yeni gelmişim; teğmenin yanında bir de çavuş var; söylediklerine göre beni bulması için kendisini albay göndermiş. Ona görünmemeye çalışıyorum. Girip çıkan başka bir sürü insan da var. Ben hemen Torino’ya (yoksa Serralunga mıydı?) dönecekmişim. Teğmenle kapıya doğru giderken, genişçe bir yeraltı salonundan geçiyorum, burada birtakım askerlerin yemekhane masalarına benzeyen masalara oturmuş olduklarını görüyorum. Garip bir şey olduğunu seziyorum ve belirsiz bir korkuya kapılıyorum. İçlerinden biri teğmenle birbirimizi sevdiğimizi bildiklerini, bunun iki subay arasındaki sevgiden öte bir şey olduğunu, bizim de onları sevdiğimizi, bu yüzden kendilerinin subay yapılmalarını istediklerini söylüyor. Orada olanlardan birinin bunu albaya söylemesinden fena halde korkuyorum ve onları azarlayarak disipline aykırı davrandıkları için utanmalar gerektiğini söylüyorum. Bağırarak buna benzer şeyler söylüyorum, ‘bu konuda teğmenle ne düşündüğümüzü bildiklerini’, teğmen albay olursa, benim de bu görüşe tümüyle katılacağımı belirtiyorum. Hepsi hayal kırıklığına uğramış ve korkutmak istercesine susuyorlar. (Teğmeni dürterek hiçbir şey söylememesini, konuşmayı bana bırakmasını fısıldıyorum.) Sonunda, ben konuşuyorum, teğmense arkamda durup ben sanki onun yaveriymişim gibi dinliyor. Askerlere susmalar için bağırıyorum, sonra birden, masaların gerisinde tanıdığım bazı insanların onlarla arkadaşlık ettiklerini görüyorum. Bana yakın oturan bir askere göz kırpıyorum; o da anlamış gibi bana göz kırpıyor, ama ben hiçbir şey olmamış gibi davranıyorum. Ortalığa daha dostça bir hava yayılıyor, ama gerginlik etkisini sürdürüyor.</p>
<p>“Dostlarımla arkadaşlık mı ediyorsunuz?” diye soruyorum odanın dibindeki aydın görünüşlü iki adama, sonra birden kendimi onların arasında buluyorum. Oradan uzaklaşmam gerektiğini hissediyorum. Nasıl olduğunu bilmiyorum, ama o arada şarap içmeye başlamış olan teğmenle ben çamaşırlarımızı onun evinin parmaklıklarında unutmuş olduğumuzu anlıyoruz; o uğrayıp almamı söylüyor. Dışarı çıkıyoruz, otobüslerin yolu tıkadığını görüyoruz. Sonra bardaktan boşanırcasına yağmur yağmaya başlıyor, ben yalnız kalıyorum. Çamaşırlarımı almak için koşuyorum, karanlıkta hiçbir şey göremiyorum. Bahçe kapısının yanına gelince, Serralunga’da, kendi ailemin yanında olduğumu anlıyorum. Merdivenin basamağına sıçrayıp, “Benim, ben, Cesare!” diye bağırıyorum, Maria ile komşuları görüyorum (Maria’nın yanındaki iki kızın güzelliği dikkatimi çekiyor.) Yeniden uykuya dalmayı düşünüyorum; Maria, “Dört elma kaldı,” diye bağırıyor.</p>
<p class="ara05"></p>
<p class="tarih">5 Temmuz</p>
<p class="ara05"></p>
<p>Başkalarına ait olan kadınlarla ne yapacağımı bilemiyorum.</p>
<p class="ara05"></p>
<p class="tarih">11 Eylül</p>
<p class="ara05"></p>

<p>Cohen’in <i>Chrétien de Troyes</i> üstüne yazdığı küçük kitabı okudum ve anlatı sanatının psikolojik ya da doğal&nbsp;gerçekçilik değil de, anlatıcının, yerine bir başkası konamayacak o insanın, üslup ve gerçeklik duygusuna göre&nbsp;oluşmuş, <i>özerk bir olaylar düzeni</i> olduğunu bir kez daha&nbsp;düşündüm. (bkz. <i>Erec</i>’in Enide’e konuşmamasını buyurması ve Enide’in üç kez bu kuralı çiğneyişi.) Buna karşılık, <i>Lancelot</i>’a kâh şakayla, kâh ciddi olarak savaşmasını&nbsp;buyuran Guinièvre’in kaprisleri. Ya da <i>Yvain</i> kendisinden&nbsp;bir yıldan uzun bir süre uzak kaldığı için Landine’in kızgınlığı; Yvain’in bütün çektikleri buradan kaynaklanır. Ya&nbsp;da Kutsal Kâse töreninin ne anlama geldiğini Balıkçı&nbsp;Kral'a sormak zorunda kalan Perceval’in bilgisizliği.</p>


<p>Üslup sözünden, psikolojik ve doğal gerçekliğin bir olaylar dizisiyle açıklanmasını, bunun bilinçli bir şekilde ve yalnız aklın desteği ve denetimi ile gerçekleştirilmesini anlıyorum. Bütün bir olaylar dizisini yansıtan ve bu olayları bilinçli ama gerçek dışı bir ‘tutku’ya göre renklendiren belirsiz bir düş kaynağı gibi bir şey.</p>
<p>[Bk. <i>bağ-simge</i> kuramı (4 Aralik ’38) ve <i>üslup durumu</i> kuramı (1 Ocak ’40, II. paragraf). Din <i>(Fioretti),</i> masal (Chrétien de Troyes), modern sanat (Stendhal, Baudelaire, Kafka) bir araya gelip bana bu dersi veriyorlar - bir zamanlar buna pek de net olmayan bir nitelemeyle <i>imge-anlatı</i> adını veriyordum].</p>
<p class="ara05"></p>
<p class="tarih">2 Ekim</p>
<p class="ara05"></p>
<p>Bu doğalcı-psikolojik gerçekçilik neden yetersiz geliyor sana? Çok sınırlı olduğu için.</p>
<p>Burada sorun, yeni bir ruhsal gerçeklik bulmak değil, her zamanki gerçekçilik kavramında bulunan zenginlikleri açığa çıkarabilecek <i>görüş açılarını çoğaltma</i> sorunudur. Bir yapı kurma sorunudur bu (bununla 16 Kasım 1935’e uzanmış oluyoruz!!).</p>
<p class="ara05"></p>
<p class="tarih">9 Ekim</p>
<p class="ara05"></p>
<p>“Hep aynı temayı kullanan yazarları severim,” diyor Pintor. Bir yazarda açık seçiklik ve tanımlanabilirlik gibi&nbsp;nitelikleri beğenmesinin dışında, P. bundan doğal içeriği&nbsp;mi, yoksa üsluplaştırılmış işlenişi mi anladığını açıklamıyor. Doğal içerik üzerine bir çeşitleme, elbette, bir iç&nbsp;yoksulluğu gösterir; fakat üsluplaştırılmış işlenişin, ister&nbsp;istemez, en yalın anlam tanımlayıcılıktan tür değişikliğine doğru yönelen sürekli bir gelişme olması gerekir. Böyle olmazsa, sayfalar bir yazarın tek gerçek zevki olan&nbsp;yeni şeyler bulma duygusundan yoksun kalır.</p>


<p class="ara05"></p>
<p><i>41-42 kışı</i></p>
<p class="ara05"></p>
<p>İnsan hiçbir zaman büsbütün yalnız değildir dünyada. En kötü durumda, bir çocuğu, bir delikanlıyı ve zamanla olgun bir adamı, yani kendisinin eski bir halini bulur yanında.</p>
<p class="ara05"></p>
<p>Sorun, zamanımızda bir kültür temsilcisinin, geçmişte bir din adamından, bir sanatçıdan, bir bilginden, bir düşünürden daha az dinlenir olmasında değildir. Sorun, şimdilerde yığınların yalnız propaganda ile yaşamalarıdır. Gerçi geçmişte de yığınlar bir çeşit propaganda ile beslenirlerdi, ama o dönemlerde temel kültür daha az yaygın olduğu için, gerçekten kültürlü insanlara öykünmezler, dolayısıyla da onlarla görüş birliğine varıp varmadıkları sorunu ortaya çıkmazdı. Yığınları açıkça tanımlamak güçtür; ama şu ya da bu kişiye uyarak yaşadıkları, bunun sonucu olarak da onların düşünme ve konuşma tarzlarını benimsedikleri söylenebilir.</p>
<p class="ara05"></p>
<p>Çevreler betimlenmemeli, kişinin duyular -dolayısıyla düşüncesi ve konuşması- aracılığıyla yaşanmalı.</p>
<p>Senin -‘izlenimcilik’ diyerek- o kadar sinirlendiğin şey böylece (kişiye bağlı olarak) hayatın eyleme dönüşmesi olur. Daha önce ‘Şairin Uğraşı’ yazında aradığın <i>ölçü</i> işte buydu. Sonra Anderson’un <i>hikâyenin gerisindeki hikâye</i> anlayışı ya da Joyce’un iç monoloğu da bu kişi gerçekliğinin nesnelliğe uygulanmasından başka bir şey midir?</p>
<p class="ara05"></p>
<p>Bir kadın evlendiği zaman bir başka erkeğe ait olur; bir başka erkeğe ait olduğu zaman da artık ona söyleyeceğin hiçbir şey yoktur.</p>
</body>
</html>