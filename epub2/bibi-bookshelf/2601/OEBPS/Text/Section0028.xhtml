<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h3 class="calibre12"><span class="calibre14">XXIV.GÖÇLER</span></h3>

  <p class="calibre7">Kaderin cilvesi sonucunda yabancının gidip yerleşmek durumunda kaldığı ülkenin yaşamı üzerinde nasıl bir etkiye sahip olduğu gibi bir bakış açısından yola çıkılarak yazılacak evrensel bir insanlık tarihi son derece çekici bir öneriye benziyor. Gözlemcinin dikkatinden kaçmayan bir olgu varsa, o da, başlangıcından itibaren tüm tarih boyunca etnik cemaatlerin oluşma ve gelişmelerinin büyük ölçüde dışsal etkiler sonucunda şekillenmiş olduğudur. Söz konusu olan ister dinî sistemler ya da teknik buluşlar; ister gündelik yaşama ait biçimler, modalar ya da âdetler, politik devrimler ya da malî uygulamalar olsun, işin içinde hemen her zaman ya da büyük çoğunlukla “yabancı” kökenli itici, teşvik edici bir şeyler bulunduğu gözlenmektedir. Bu anlamda burjuvanın entelektüel ve toplumsal tarihinde, “yabancı”, birinci derecede önemli bir role sahiptir. Avrupa’da Orta Çağ boyunca ve daha sonraki yüzyıllarda çok büyük ailelerin doğdukları ülkeyi terk ederek, başka yerde ev kurmaya gittikleri görülmektedir. Bu insanların çoğunlukla yerleştikleri ülkenin yerlilerine oranla kapitalist zihniyetten daha çok etkilenmiş ekonomik özneler olarak, oradaki kapitalist örgütlenmeye öncülük ettikleri görülmektedir. Bu durumda göçler ve kapitalist zihniyet tarihi arasındaki ilişkilerin araştırılması hayati bir öneme sahip olmaktadır.</p>

  <p class="calibre7">Öncelikle bireysel ve kolektif göçleri birbirlerinden ayırmak gerekmektedir.</p>

  <p class="calibre7">Bireysel göçlerle hemen her zaman karşılaşılmaktadır. Bu insanların çoğunlukla şu ya da bu kişisel nedenlerden dolayı göç ettikleri görülmektedir. Bir ya da birden çok ailenin oturduğu yeri terk ederek başka bir ülke ya da bölgeye göç etmesi sık sık karşılaşılan ve kimsenin ilgisini çekmeyen sıradan bir olgudur, Bizi ilgilendiren göçlerse şu ya da bu şekilde kapitalist zihniyetin gelişmesine katkıda bulunmuş olanlar, yani üst düzey ekonomik örgütlenme biçimlerini temsil eden ya da yeni sanayi alanları yaratanlardır. Aklıma ilk olarak Lombarlar ve Orta Çağ boyunca Fransa, İngiltere ve başka ülkelere giderek ticaret yapmış olan İtalyan kökenli diğer tüccarlar geliyor. Daha sonraki yüzyıllarda göçmenler (burada bizi ilgilendiren konuyla bir ilişkisi olmayan basit zanaatkârlar ve işçilerin bir ülkeden diğerine göç ederek, yerleşmelerini bir kenara bırakıyoruz) tarafından pek çok ülkede diğerleri arasında ipek sanayiinin de kurulmuş ve kapitalist anlamda yönlendirilmiş olduğunu söyleyebilirim.</p>

  <p class="calibre7">Örneğin, Lucqois (Lükuvalılar), Venedik’e göç ederek Venedik ipek sanayinin gelişmesini şu şekilde etkilemişlerdir:</p>

  <blockquote class="calibre10">
    <p class="calibre7"><i>"Lucquois ipek tüccar ve işçilerinin göçü bu sanayi dalında müthiş bir atılıma yol açarak yeni bir gelişme evresinin başlangıç noktası olmuştur. Tüccarlar çok önem verilen kimselere dönüşmüşler; zanaatkârlara üretimin değişik evrelerinde işlenmek üzere ham madde sağlayarak üretimi yönlendirmişlerdir."<a href="Notlar_2.xhtml#nnt33" id="nn33"><sup class="calibre13">33</sup></a></i></p>
  </blockquote>

  <p class="calibre7">Cenova’daki ipek sanayii konusundaysa bize şunlar söylenmektedir:</p>

  <blockquote class="calibre10">
    <p class="calibre7"><i>"Venedik’te Lucquois (Lükuvalıların) göçünden sonra ipek sanayiinde görülen gelişme gibi, Cenova da XV. yüzyıl başında Peroleri kardeşler ve diğer tüccarlar sayesinde Lucqois modelleri çizen desinatörler çalıştırarak ipek sanayiinde büyük bir atılım yapmıştır. Genel olarak Cenova’ya ipek sanayiini onların soktuğu söylenmektedir. Öte yandan aynı dönemde ipek sanayiinde yeni bir toplumsal örgütlenme biçimiyle karşılaşılmaktadır. Bunun adı kapitalist temel üzerine oturan yerel sanayidir. 1432 yılında ipek loncasının kuruluşu sırasında bu yeni örgütlenme biçiminin de onaylanmış olduğu söylenebilir."<a href="Notlar_2.xhtml#nnt34" id="nn34"><sup class="calibre13">34</sup></a></i></p>
  </blockquote>

  <p class="calibre7">Yine bir Lucqois olan Bolognino di Barghesano 1341 yılında Bolonya’daki ilk modern fabrika olan ipek iplik fabrikasını kurmuştur. Bu fabrikadaki “tek bir makine 4.000 dokumacı kızın işini yapmaktadır.”</p>

  <p class="calibre7">Lyon’daki ipek sanayii de varlığını başlangıçta mesleklerini basit zanaatkârlar olarak ifa eden İtalyan göçmenlere borçludur.</p>

  <p class="calibre7">Bizi ilgilendiren konuysa (XVI. yüzyılda) bu kentin yine iki yabancı sayesinde kapitalist bir örgütlenme modelini benimsemiş olmasıdır.</p>

  <p class="calibre7">İsviçre’deki ipek sanayii konusunda da aynı şey söylenebilir. 1575 yılında Pelligariler önce 15 sonra da 30 işçinin çalıştığı bir imalâthane kurmuşlardır. “Daha önce hiç 15 ila 30 işçi çalıştıran bir sanayi dalı olmamıştı. Kâğıt ve baskı fabrikaları bile hiç bu kadar çok işçi çalıştırmamışlardı.”<a href="Notlar_2.xhtml#nnt35" id="nn35"><sup class="calibre13">35</sup></a> Avusturya’daki ipek sanayii de aynı durumdadır.</p>

  <p class="calibre7">Bir ülkeden diğerine gerçekleştirilen kolektif göçler sonucunda “yabancıların”, “ekonomik yaşamın” gidişatında daha etkili bir rol oynadıkları söylenebilir. Başlangıcı XVI. yüzyıla kadar giden bu kolektif göçleri üç gruba ayırabilmek mümkün:</p>

  <p class="calibre7">1.Yahudi göçleri;</p>

  <p class="calibre7">2.Hıristiyan göçleri, özellikle de din konusunda zulüm gördükleri için kaçıp giden Protestanlar;</p>

  <p class="calibre7">3.Deniz aşırı ülke kolonizasyonu, özellikle de Amerika Birleşik Devletleri.</p>

  <p class="calibre7">Elimden geldiğince kısa bir şekilde ve yalnızca gerekli ayrıntılara değinerek bu büyük hareketlerin dış görünüm açısından ne anlama geldikleri hakkında okuyucuya aşağı yukarı doğru sayılabilecek bilgiler vermeye çalışacağım, zira ayrıntılı bir açıklamaya girişmek bizi konumuzdan çok uzaklaştıracaktır.</p>

  <h4 class="3 sigil_not_in_toc" style="text-align: left;"><span class="calibre15">1.Yahudi Göçleri</span></h4>

  <p class="calibre7">Babil’den bu yana, Yahudiler, sürekli göç eden bir halktır. Burada bizi özellikle ilgilendiren mekânsal yer değiştirmeler XV. yüzyılın başında başlayan ve 300.000 Yahudi’nin İspanya’dan kovulmasıyla ilgili olanlardır. Bu insanlar Navarre’ye, Fransa’ya, Portekiz’e ve doğuya gitmişlerdir. Pek çok İspanyol Yahudi’si İngiltere, Hollanda ve Almanya’nın Frankfurt ve Hamburg kentlerine göç etmiştir. Bu göçler Yukarı Almanya ve İtalyan kentlerinin Yahudileri kovmuş oldukları bir sırada gerçekleştirilmiştir. Doğu Avrupa’da yaşamakta olan Yahudiler, XVII. yüzyıldaki Kazak zulümlerine dayanamayıp, Orta Çağ boyunca dünyanın dört bir tarafından gelip yerleşmiş oldukları Polonya’yı terk etmeye başlamışlardır. Rus-Leh Yahudilerinin bu dağılma süreci, XIX. yüzyılın sonunda yeniden aktifleşen volkan yüzünden, neredeyse organik bir gelişme biçimine dönüşerek yüz binlerce insanı yerinden edip şanslarını Yeni Dünya’da denemelerine yol açmıştır Bu Doğulu Yahudi göçünün hiç abartmadan milyonlarca insanı kapsadığı söylenebilir. 1890-1905 yılları arasında yalnızca Doğu Prusya’dan 70.000 Yahudi’nin gittiği kayda geçirilmiştir.</p>

  <p class="calibre7">Daha önce bu çalışma sırasında pek çok kez Yahudilerin modern kapitalizm tarihinde çok önemli ve belirleyici bir yere sahip olduklarını ve gelişme sürecinde çok etkili bir rol oynadıklarını göstermiştik.</p>

  <h4 class="3 sigil_not_in_toc" style="text-align: left;"><a id="bookmark2"></a><span class="calibre15">2.Hıristiyan, Özellikle de Din Alanındaki Zulümlerden Kaçan Protestan Göçleri</span></h4>

  <p class="calibre7">Reform hareketinden sonra bu göçler çok büyük boyutlara varmıştır. Bir anlamda göç alıp vermemiş hiçbir ülke yoktur. En büyük kayba uğrayan ülkenin Fransa olduğu bilinmektedir. Fransa aldığından çok daha fazla göçmen vermiştir. Bu göçlerin sayısal boyutu hakkında bir fikir verebilmek olanaksızdır. Yalnızca Avrupa sınırları içinde yüz binlerce insanın dinlerini değiştirmek yerine göç etmeyi yeğlemiş oldukları söylenebilir. Weiss,<a href="Notlar_2.xhtml#nnt36" id="nn36"><sup class="calibre13">36</sup></a> Nantes Fermanı’nın yürürlükten kaldırılmasından (1685) sonra (Fransa’da yaşamakta olan bir milyon Protestan’dan) 250-300.000 kişinin Fransa’yı terk ettiğini söylemektedir. Oysa XVI. yüzyılda göçler çoktan başlamıştı ve göç veren tek ülke Fransa değildi. Önemli olan göç etmiş insan sayısının yüz bin eksik ya da fazla olması değil, bu göçlerin ekonomik yaşam üzerinde bırakmış olduğu etkilerdir. Bu göçlerin ne kadar önemli olduğu kolaylıkla tespit edilebilmektedir. Bunun için göçmenlerin yerleştikleri yeni ülkelerindeki etkinliklerin izini sürmek yeterlidir. Bu göçmenlerin her yerde kapitalizmin oluşmasına çok aktif bir şekilde katılmış, bankacılık ve sanayinin gelişmesini büyük ölçüde desteklemiş oldukları görülmektedir. Burada ayrıntılar üzerinde durabilmem olanaksız, zira amacım XVI., XVII. ve XVIII. yüzyılları kapsayan bir ekonomi tarihi yazmak değil. Amacım, kapitalizmin gelişme sürecinde dinî zulümlerden kaçan göçmenlerin oynamış olduğu önemli rolü kısmen de olsa okuyucunun anlamasını sağlayabilmek.</p>

  <p class="calibre7">Alman Devletlerinin Avusturya, İskoçya ve Fransa’dan çok sayıda göçmen kabul etmiş olduklarını biliyoruz. Burada biz özellikle kapitalist zihniyeti temsil eden İskoçlar ve Fransızlardan söz etmek istiyoruz.</p>

  <p class="calibre7">Çok sayıda İskoçyalının XVI. ve XVII. yüzyıl boyunca Doğu Prusya ve Poznan’a göç etmiş olduklarını biliyoruz. Bunlar Katoliklerden ve Reform yanlılarından oluşmaktaydı. İnançları yüzünden (bu etnik göçün Prusya tarafına Immanuel Kant’ın [Catit] atalarını getirmiş olduğunu anımsatalım) gördükleri zulme daha fazla tahammül edemedikleri için ülkelerini terk etmişlerdi. Doğu Prusya’ya yerleşen İskoçyalıların çoğu “maddi olanaklara sahip ve zeki” insanlar olup, tehlikeli rakipler olarak görülüyorlardı. Ancak zamanla iç bölgelere göç etmeye başladıklarından XVI. yüzyılın sonuna doğru Krakov, Bromberg, Posen’de İskoçyalılarla karşılaşabilmek mümkündü. Bunlar her yerde herkes tarafından saygı gören tüccarlardı.</p>

  <p class="calibre7">XVII.yüzyılın başında Posenli tüccarların yarısından çoğu İskoçyalıydı. 1713 yılında tüccarlar derneğini yöneten 36 kişinin 8’i İskoç’tur. 11 Ağustos 1795 tarihinde Posenli tüccarların Hoym kontuna gönderdikleri toplu dilekçede şunlar yazılıdır:</p>

  <p class="calibre7">Posen kenti eski şaşaasını/parlaklığını ve ticaret hacminin büyüklüğünü İskoçya’dan göç ederek, belli ayrıcalıklar tanındıktan sonra buraya yerleşerek tüccarlık yapan hemşehrilerine borçludur.</p>

  <p class="calibre7">Palatinat ve Hollanda’dan göç etmiş olan Reform yanlıları ve Menonit (XVI. yüzyılda kurulmuş Anabaptist bir tarikat) mülteciler (bütünüyle kapitalist bir temel üzerine) oturttukları Crefeld ipek sanayiini kurmuşlardır. 1688 yılına doğru göç etmiş olan von Leyen ailesinin üyeleri bu sanayinin gerçek kurucuları olarak tanınmaktadırlar. 1768 yılında Friedrich ve Heinrich von Leyen ipek sanayiinde 2800 işçi çalıştırmaktaydılar.</p>

  <p class="calibre7">İmparatorluk kenti olan Frankfurt’taki belli başlı bankalar Hollandalılar (ve Yahudiler) tarafından yönetilmekteydiler. Fransız mültecilerin Almanya’nın XVII. ve XVIII. yüzyıllardaki ekonomik yaşantısında oynamış oldukları rolü biliyoruz. Bu ülkedeki kapitalist sanayinin kurucuları olan Fransızlar diğerleri arasında ipek ticareti gibi dalların da tekelini ele geçirmişlerdi.</p>

  <p class="calibre7">Belli başlı Fransa kökenli mülteci kolonileri Saksonya’daki Frankfurt kentiyle Hamburg, Brunschwig, Hesse Prensliği (Cassel!) ve özellikle de Prusya-Brandeburg’a yerleşmişlerdi. I. Frederic Guillaume ve III. Frederic Guillaume dönemlerinde 25.000 Fransız’ın mülteci olarak kabul edildiği ve bunlar arasından 10.000 kişinin Berlin’e<a href="Notlar_2.xhtml#nnt37" id="nn37"><sup class="calibre13">37</sup></a> yerleşmiş olduğu tahmin edilmektedir. Mülteciler yerleştikleri her yere “birleşik imalâthaneler”, yani kapitalist bir temel üstüne oturan kolektif üretim ve mübadele sistemini sokmuşlardır. Bu uygulamayla özellikle Magdeburg’da (1687 yılında Nimesli Andre Valentin ve Montpellierli Pierre Claparede bu kentte 100 tezgâh işçisi ve 400 dokumacı kız çalıştırıyorlardı), Halle’de (Saale), Brandeburg da, Westfalya’da, Berlin’deki yün ve ipek kumaş imalâtında karşılaşıyoruz. Fransızlar tarafından kurulmuş ya da gelişmeleri ve kapitalist bir şekilde yönlendirilmeleri Fransızlara borçlu olunan diğer sanayi dalları arasında çorap, şapka (Berlin’de 37 işçinin çalıştığı ilk şapka fabrikasını 1782 yılında bir Fransız kurmuştu), deri eşya, eldiven, kâğıt, oyun kâğıdı, keten yağı, lüks sabun (Berlin’deki ilk lüks sabun fabrikası 1696 yılında bir Fransız tarafından kurulmuştur), mum, cam, ayna, vs. imalâtını sayabiliriz.</p>

  <p class="calibre7">1808 yılında Berlin’deki çarşaf ve ipek loncasının 386 üyesi arasında hâlâ 81 Fransız soyadına rastlanmaktadır.</p>

  <p class="calibre7">Hollanda’nın yedi bölgeye ayrılmasından sonra ülke bütün mültecilere açık bir vaat edilmiş toprağa dönüşmüştü. Bayie,<a href="Notlar_2.xhtml#nnt38" id="nn38"><sup class="calibre13">38</sup></a> buraya “kaçakların büyük kilisesi” diyordu. Din sorunu her zaman belirleyici bir rol oynamıyordu. Hollanda Devletleri ticaret ve sanayide kendilerine yararı dokunabilecek herkesi: Pagan, Yahudi, Hıristiyan, Katolik ya da Protestan demeden kabul ediyordu. Örneğin, Marie Tudor zamanında 30.000 İngiliz Protestan Hollanda’ya gelmişti. Otuz Yıl Savaşı sırasında Hollanda’ya pek çok Alman gelmişti. İspanya’da tiranlığın hüküm sürdüğü (XVI. yüzyılda) sırada İspanyol Hollanda’sından gelen Wallonlar, Flamanlar, Brabançonları kabul etmişti. İspanya’dan kovulduktan sonra pek çok Yahudi ve XVI. yüzyıldan itibaren ve özellikle de XVII. yüzyılda çok sayıda Fransız Protestan gelmiştir ki, XVII. yüzyıl sonunda bunların sayılarının 55-70.000 dolayında olduğu tahmin edilmektedir.</p>

  <p class="calibre7">Bu ülkede de yabancıların “ekonomik yaşamdaki atılıma”, yani kapitalizmin oluşturulması ve yaygınlaştırılmasına önemli katkılarda bulunmuş olmaları ilginç bir olgudur. Bir başka çalışmamda borsadaki değer ticareti ve spekülasyonun Yahudilere borçlu olunduğunu göstermiştim. XVII. ve XVIII. yüzyıllarda Amsterdam borsası tamamıyla Yahudilerin egemenliği altındaydı. Ancak diğer göçmenler de kısa bir süre sonra ticaret ve sanayi alanlarında ağırlıklarını hissettirmişlerdir. Örneğin, Balthazar de Moucheron gibi “dâhi ve yorulmak bilmez” bir Fransız, yine birinci sınıf bir tüccar olan kardeşi Melchior’la birlikte pek çok ticari şirketi yönetmiştir.<br class="calibre11"/></p>

  <p class="calibre7">Ancak Fransalı göçmenler her yerde olduğu gibi yeni kapitalist sanayilerin kurucuları olarak ayrı bir yere sahiptiler. XVII. yüzyılda yaşamış olan bir yazar Hollanda’ya göçmenler tarafından çok değişik alanlarda yirmiden fazla manifaktürün getirilmiş olduğunu söylemektedir. Aynı dönemde yaşamış bir başka yazar yabancıların Amsterdam’ın maddi gelişmesinde önemli bir yere sahip olduklarını söylemektedir. Amsterdam’dan sonra Leyde ve Haarlem de bu güçten yararlanmışlardır. Fransalı göçmenler tarafından kurulmuş olan sanayiler arasında her zaman olduğu gibi ilk sırada tekstil (ipek) sanayii, şapka, kâğıt imalâtı, baskı sanayii vardır. Göçmenlerin kapitalist bir örgütlenmeye gidiş konusundaki etkileri çok açık bir şekilde hissedilmektedir. XVII. yüzyıla kadar zanaatkârlık düzeninde bir değişiklik olmamıştır. Bu yüzyılın ikinci yarısından sonra kentler yavaş yavaş yabancı girişimcilerle sözleşmeler imzalamaya başlamışlardır. 1666 yılında Haarlem belediyesi bir İngiliz’le bir ayna fabrikası kurulması; 1678 yılındaysa J. J. Becher’le bir ipek büküm işletmesi kurulması konusunda bir sözleşme imzalamıştır.</p>

  <p class="calibre7">İngiltere’nin de kapitalist gelişmesini büyük ölçüde yabancı göçmenlere borçlu olduğu tartışılmaz bir olgu olmakla birlikte çok az kişi tarafından bilinir. XIV. yüzyılda oldukça çok sayıda İtalyan, İngiltere’ye yerleşerek bu ülkenin ekonomik yaşamında kalıcı izler bırakmışlar mıdır sorusu oldukça ilginç bir soru olmakla birlikte şimdilik bu konuyu bir kenara bırakacağız. Bununla birlikte Cunningham<a href="Notlar_2.xhtml#nnt39" id="nn39"><sup class="calibre13">39</sup></a> gibi bir uzmanın ilk İngiliz kapitalist birliklerinde İtalyanlarınkine benzeyen bir kurumlaşma gördüğünü söyleyebiliriz. Ancak kesin olan bir şey varsa o da XVI. ve XVII. yüzyıllarda özellikle Hollanda ve Fransa kökenli göçmenlerin İngiltere’deki ekonomik yaşamı yönlendirme konusunda çok önemli bir rol oynamış olduklarıdır. Bunların sayıları oldukça fazladır. İspanyol büyükelçisinin raporuna göre Flandre bölgesinden İngiltere’ye 1560 yılında on bin, 1563 yılında otuz bin kişi göç etmiştir. Bu rakamların abartılı oldukları varsayılsa bile, o döneme ait güvenilir istatistik bilgilerin gerçeklerden çok uzak olmadığı görülmektedir. Londra belediyesinin 1568 yılında yaptırdığı bir sayıma göre 6.704 yabancının 5.225 i Hollandalıdır. Norwich te, 1571 yılında, 3.925 Hollandalı ve Wallon vardır. 1587 yılında bu iki göçmen grubu kent nüfusunun çoğunluğunu (14.679 kişi) oluşturmaktadır. Kimi güvenilir tanıklara göre Hollandalılar İngiltere’de sanayinin öncüleri ve öğreticileri olmuşlardır. XVII. yüzyılda İngiltere’ye göç etmiş olan Fransız sayısı çok daha fazladır. Baird, Poole ve Cunningham’a göre bu sayı 80.000 olup bunların yarısının Amerika’ya göç etmiş oldukları söylenmektedir. Bunların bir kısmı Fransa’dan İngiltere’ye göç etmiş olan zengin Huguenotlardır.</p>

  <p class="calibre7">Yabancı göçmenler ticaret ve sanayinin çok değişik alanlarıyla iştigal etmiş olup, kimileri varlıklarını onlara borçludur. Onların iştigal ettiği sanayi dalları arasında: ipek sanayii, tül ve patiska sanayii, halı ve şapka sanayii (daha önce şapkalar Flandre ülkesinden ithal edilirken, mülteciler fötr ve <span class="calibre4">thrummed hats</span> denilen şapka imalâthanesi kurmuşlardır); kâğıt imalâtı (lüks kâğıt imalâtı 1598 yılında bir Alman tarafından kurulmuş olup, Thomas Churchyard’m bir şiirinde verilen bilgiye göre 600 kişi çalıştırıyordu); cam sanayii (bu ayrıcalık 21 yıllığına Anthony Been ve Johan Care adlı HollandalIlara “Fransız, Bourguignonne ve Hollanda usulü cam üretme koşuluyla tanınmıştı”); 1577 yılında Portekizli Pero Vaz Devora İngiliz kumaş boyacılarına indigo renkler boyamayı öğretmişti; XVII. yüzyılda Flaman Kepler ünlü erguvan renkli kumaş dokuma tekniğini getirmiştir. Bauer adlı bir başka Flaman aynı dönemde yün kumaş boyama tekniğini kusursuz boyutlara ulaştırmıştır. 1690 yılında bir Fransız hasse üzerine baskıyı getirmiş, bir başka Fransız Protestan ise XVII. yüzyılda Edinburgh’da patiska imalâthanesi kurmuştur. Manchester’daki İngiliz “Standard industry”, yünlü kumaş sanayi yabancılar tarafından kurulmuştur. “Dutch Clocks” olarak adlandırılan ilk terazili duvar saatleri Hollandalılar tarafından üretilmiştir. Londra’daki ilk hidrolik çalışmaları Genelli adlı bir İtalyan tarafından başlatılmıştır. XVI. yüzyılda bakır madenleri ve bakır sanayii bir Alman girişimci birliğinin elindedir. Sheffield’deki bıçak sanayii ününü Flamanlara borçludur, vs.</p>

  <p class="calibre7">Yabancı göçmenlerin İsviçre’nin tüm ekonomisini yönlendirme konusundaki etkisiyle ilgili olarak Traugott Geering’in 1886 yılında Basel kentinin ticaret ve sanayine hasretmiş olduğu kitabının özellikle Lokarno ve Huguenotları ele aldığı IX. Bölümü okunarak bir fikir edinilebilir.</p>

  <h4 class="3 sigil_not_in_toc" style="text-align: left;"><a id="bookmark3"></a><span class="calibre15">3.Deniz Ötesi Toprakların, Özellikle de Amerika Birleşik Devletleri’nin Kolonileştirilmesi</span></h4>

  <p class="calibre7">Avrupa’dan Amerika’ya son iki yüzyıl içinde gerçekleştirilmiş olan kolektif göçlerin çapı şu ana kadar sözünü etmiş olduklarımızdan çok ama çok daha büyüktür. XVII. yüzyılın sonuna doğru bir daha dönmemek üzere Avrupa’yı terk ederek zengin olmak amacıyla Amerika’ya giden insanların sayısı ancak yüz binlerle ifade edilebilir. Kapp’ın verdiği bilgilere göre XVIII. yüzyılda yalnızca Almanya’dan 80 ila 100.000 kişi Amerika’ya göç etmiştir. Ancak büyük göç olayının 1820’den sonra başlamış olduğu söylenebilir. Amerikalıların tuttukları istatistiklere göre 1820-1870 yılları arasında Birleşik Devletler üçte ikisi İngiltere ve Almanya’dan gelen 7.553.865 göçmen kabul etmiştir (İngiltere’den 3.857.000, Almanya’dan 2.368.483 kişi). Aynı dönem içinde Fransa’dan Amerika’ya yalnızca 245.812, İsveç ve Norveç’ten 153.928, Çin’den 109.502, geriye kalan tüm ülkelerin verdiği toplam göçmen sayısı ise 100.000’ini bulmamaktadır. 1870 yılından sonra Birleşik Devletler’e gelen göçmen sayısında büyük bir artış olmuştur. 1870-1900 yılları arasında bu ülke yaklaşık 12.000.000 göçmen kabul etmiştir. XIX. yüzyıl boyunca Avrupa’dan Birleşik Devletler’e göç eden insan sayısının 20 milyona ulaştığı söylenebilir.</p>

  <p class="calibre7">Son kuşak göçmen kitlelerin etnik kompozisyonunda radikal bir değişiklikle karşılaşılmaktadır. Bu dönemde ağırlık artık İngiliz ve Alınanlarda değil İtalyan, Slav ve Yahudilerdedir. Ancak bizi ilgilendiren konunun dışında kaldığı için bu değişiklikle ilgilenmiyoruz.</p>

  <p class="calibre7">Burada söz konusu olan şey (örnek bir koloni olarak gösterebileceğimiz) Yeni Dünya’ya yerleşen insanların “zihniyetinin” özünde kapitalist olduğunu gösterebilmektir. Günümüz Amerika’sında bu zihniyetin olabilecek en kusursuz aşamasına ulaşmış olduğunu söyleyerek okuyucuya yeni bir şey öğretebileceğimi sanmıyorum. Buna karşın okuyucunun bilmediği bir şey varsa o da, günümüz Amerikan ekonomi dünyasına ait insanın psişik yapısının özünde hâlâ Avrupa’daki başlangıç dönemine ait kapitalist zihniyetin egemenliği altında olduğudur. 1830’lar, 40’lar ve 50’lerde yazılmış çok sayıdaki derli toplu metinden oluşan betimlemelerin birkaçında çizilen Amerika tablosu Tocqueville, Chevalier, Fr. Löher tarafından yazılmış XIX. yüzyıla ait betimlemeler olup, günümüz Amerika’sıyla tam bir uyum içindedir: Ön planda tutulan maddi çıkarlar, gece gündüz durmadan çalışma, sınırsız ve koşulsuz bir kazanç aşkı, utanmak sıkılmak bilmeyen; ekonomik akılcılığı olabilecek en üst düzeye taşıyan bir toplum. Kısaca İç/Sivil Savaş öncesinde de karşılaştığımız en üst düzeye ulaşmış kapitalist bir zihniyetin belirgin özellikleri.</p>

  <p class="calibre7">Böylelikle “yabancının”, göçmenin hangi ülkeye yerleşmiş olursa olsun (ister Avrupa’da uygar bir ülke isterse deniz aşırı kolonisi) toplumsal konumu, (belli bir ölçüde) ait olduğu din ve ulus ne olursa olsun (gerçekten de Yahudiler ve Avrupalılar, Protestanlar ve Katoliklerin “yabancı” konumunda bulundukları her yerde aynı zihniyete sahip oldukları ve XIX. yüzyılın ortasından başlayarak Louisianelı Fransızların Yeni İngiltereli Anglo-Saksonlardan hiçbir farkları bulunmadığı görülmektedir) her zaman ve her yerde en üst düzeye ulaşmış bir kapitalizmin öncüsü, öğreticisi olduğu görülmektedir. Herkes tarafından bilinen bu olgunun zorunlu kıldığı tek sonuç toplumsal bir olgu olan göç ya da vatan değiştirmenin, tek başına, ekonomik zihniyetin gelişmesindeki en önemli neden olduğudur. Acaba bütün bunlar basit bir rastlantının sonucu mudur? Sanmıyorum ve neden sanmadığımı da açıklamak istiyorum.</p>

  <p class="calibre7">Göçlerin etkisini iyice anlayabilmek için öncelikle bunların hangi koşullar altında gerçekleştirilmiş olduklarını bilmek gerekir. Biraz yakından bakıldığında bütün bu yer değiştirmelerin kapitalist değişkenleri (bir başka deyişle kapitalist zihniyete sahip ya da kapitalist zihniyetin denetimi altına girmiş olan kişileri) göç etmeye iten bir seçim sürecini temsil ettiği görülmektedir. Gerek bizim ilgilendiğimiz dönem, gerekse bu dönem öncesinde bir koloni ülkesine giderek yerleşmek tehlikeli bir girişim olarak kabul edilirken; ister dinî ister politik ya da para kazanma aşkıyla olsun en aktif, en güçlü, en soğukkanlı, en az duygusal ve en akılcı bireylerin göç etmeye karar vermiş oldukları görülmektedir. Zaten bu kişilerin büyük bir çoğunluğunun hattâ hepsinin kapitalist formasyonlarını kendi vatanlarında boyun eğmek zorunda kaldıkları politik ya da dinî baskıya borçlu olduklarını görmüştük. Öte yandan zulüm görenlerin göç etmeleriyle birlikte geride kalanların yine esnek bir kafa yapısı, kurnazlık ve aşağılanmaya boyun eğme sayesinde kendi ülkelerinde varlıklarını sürdürebildiklerini görüyoruz. Bu olgunun kanıtı olarak da zulüm görmüş pek çok insanın ülkelerinden kaçmak yerine, ne kadar olumsuz olurlarsa olsunlar, yeni koşullara uyum sağlamaya çalışmalarını gösterebiliriz. Örneğin, pek çok Huguenot (nerdeyse beşte dördü) Fransa’yı terk etmemiştir. Doğu Avrupalı pek çok Yahudi’nin göç etmeye karar vermesi için yüzyıllar geçmesi gerekmiştir.</p>

  <p class="calibre7">Bu arada varmış olduğumuz şöyle bir yargının yanlış olup olmadığı da tartışılabilir. Bize göre sayısal açıdan en çok kapitalist değişkene sahip ülkeler en çok göç verme eğiliminde olanlar yani: Etrüskler, Lombardiyalılar, Yahudiler, İskoçlar, (belki de Fransız Huguenotlar sayesinde varlıklarını sürdürmüş olan) Germen kökenli başka halklar, (İsviçreli?) Alınanlardır, vs.</p>

  <p class="calibre7">Yabancı bir ülkeye göç ederek yerleşen ve güçlü kapitalist eğilimlere sahip tiplerin, dağınık bir şekilde yerleşmiş oldukları ülkede kapitalist zihniyetin yoğun bir şekilde gelişmesine katkıda bulunmuş olmalarından daha doğal bir şey olamaz. Alınyazılarının kendilerini sürüklemiş olduğu yerde her göçmen sanki içinde bulunduğu bu yeni çevreyi kısa sürede dönüştürmeye yarayacak bir maya gibidir. Öte yandan kapitalist özelliklere sahip bu insanları yitiren İspanya ve Fransa gibi ülkelerde kapitalizm mecburen hız yitirmiştir.</p>

  <p class="calibre7">Ancak bizim her şeyden önce ilgilendiğimiz şey, yerleşmiş olduğu bu yeni ülkede “yabancının” kapitalist zihniyetin yaygınlaşmasına ve yoğun bir şekilde gelişmesine nasıl bir katkıda bulunmuş olduğudur.</p>

  <p class="calibre7">Bu tartışılmaz etkiyi tek bir nedene bağlamak isteseydik şöyle derdik: Göç, bütün eski alışkanlıklarla olan bağlan kopartıp, insanlara ve şeylere karşı eski davranışlara bir son vererek kapitalist zihniyetin gelişmesini sağlamaktadır. “Yabancının” yerleşmiş olduğu yeni vatanındaki ruh halinin somut görünümlerini bu belirleyici nedene, yani töreler, âdet, ülke, halk, Devlet kısaca o güne kadar bir parçası olduğunu düşündüğü gerçekliğin ortadan kaybolmasına bağlayabilmek zor değildir.</p>

  <p class="calibre7">Yabancının bir ülkeye yerleşir yerleşmez tamamıyla maddi çıkarları ön plana çıkaran bir yaşam sürdürmeye başlaması, zenginleşmekten, elinden geldiğince çok para kazanmaktan başka bir şey düşünmemesinde şaşıracak bir yan yoktur. Çünkü bütün diğer kariyer ve meslek kapıları kendisine kapalıdır. Zira katı kurallara sahip eski bir Devletin topraklarına yerleştiğinde kamusal yaşama katılması neredeyse olanaksızdır. Bizim ilgilendiğimiz dönemde kolonilerle ilgili kariyerlerden söz edebilmek henüz söz konusu değildir. Başlangıçta hüzünlü ve yalnız olduğunu düşündüğü; kendini bir sürgün gibi hissettiği bu yeni ülkede eğlenmek söz konusu değildir. Bu ülke onun için ruhtan yoksun bir topraktan ibarettir. İçinde yaşamakta olduğu çevre hiçbir anlam ifade etmemektedir. Bu çevreyi kendisini ilgilendiren tek bir amacın aracı olarak görmektedir: Zenginleşmek. Bu olgunun yalnızca kazanca yönelik bir zihniyetin oluşmasında muazzam bir rol oynadığına inanıyorum. Örneğin, koloni ülkelerinde olan bitenlere bakın. “İskoçya’da olduğu gibi ırmak ve nehirlerimiz değirmenleri döndürüp sallarımızı vadiye indiriyorlar ama ne kadar ilkel ve basit olursa olsun bu ırmak ve nehirlerin kenarında yaşayan aşk ve ayrılığı tatmış olan erkekler ve kadınlardan söz eden tek bir <span class="calibre4">balad</span> ya da şarkı duyamıyoruz. Bu vadilerin içlerinde çekilen acılar ve yaşanan sevinçlerden bihaberiz.”<a href="Notlar_2.xhtml#nnt40" id="nn40"><sup class="calibre13">40</sup></a> Bu geçmişte yaşamış bir Amerikalıya ait olan şikâyet sözünü etmiş olduğum durumu oldukça güzel bir şekilde dile getirmektedir. Yankee’nin çevresiyle olan ilişkileri yalnızca yararcı neden ve düşünceler üstüne kuruludur. Bu olgu özellikle XIX. yüzyıl başında Amerika’yı ziyaret etmiş olan pek çok gezgin tarafından gözlenmiştir.</p>

  <p class="calibre7">Bu gezginlerden biri, “Amerikalılar ülkelerini insanların anası, tanrıların yuvası, babalarının mezarı olarak değil yalnızca bir zenginlik aracı olarak görmektedirler” demektedir. Chevalier, bir Yankee açısından bu yerler ve maddi nesneler başka ülkelerde her türlü ticari değerlendirmenin dışında kalmalarını sağlayan şiirsellikten yoksundurlar. Onun için köyündeki çanın başka bir yerdeki çandan hiçbir farkı yoktur. Ona göre en yeni ve renkli olan en güzeldir. Bir şelâleyi o yalnızca motorlarını çalıştıracak bir döndürücü güç olarak görmektedir. Löher, Niagara şelâlesini ilk kez gören bir Amerikalının: “Ne büyük bir döndürücü güç!” diye bağırdığından emin olduğunu söylemektedir. Böyle bir manzara karşısındaki coşkusunu dile getirmek amacıyla bu şelâlenin dünyadaki bütün şelâlelerden daha büyük bir döndürücü güç olduğu gibi sözcüklerden başkasını kullanmayacaktır.</p>

  <p class="calibre7">İster bir Avrupa isterse bir koloni ülkesine yerleşmiş olsunlar göçmenler açısından ne geçmiş vardır ne de şimdiki zaman. Onlar yalnızca gelecekle ilgilenmektedirler. Para, çıkarlarının temel unsuru haline geldiğindeyse ondan kurtulamamaktadırlar çünkü onu geleceklerini kurmanın tek aracı gibi görmektedirler. Ne var ki, göçmenin para kazanması için girişim alanının sınırlarını genişletmesi gerekmektedir. Tanımı itibariyle yetenekli, çalışkan ve cesur olan, ayrıca daha önce görmüş olduğumuz gibi seçilmiş bir türe ait olan göçmenin kazanç aşkı kısa bir süre sonra yerini dur durak tanımayan bir girişimciliğe bırakmaktadır. Bu girişim anlayışını göçmenin şimdiki zamanı hemen hiç önemsemeyip bütünüyle geleceği hedeflemesine bağlayabiliriz. Günümüz Amerikan uygarlığının temel özelliklerinden biri hiçbir şeyin tamamlanmamış olması, dur durak tanımayan bir gelecek düşüncesi, her şeyin geleceğe yönelik bir şekilde tasarlanmasıdır.</p>

  <p class="calibre7">Yabancının girişim anlayışının somut görünümlerini ortaya koymasını engelleyen hiçbir kişisel düşünce, hiçbir sınırlama yoktur. İçinde yaşadığı, iş ilişkileri kurduğu çevrede yalnızca kendisi gibi yabancılarla karşılaşmaktadır. Antonio, Shylock’a, kârlı işler öncelikle yabancılarla yapılmaktadır oysa aynı kökene sahip insanlarla olan ilişkilerde egemen olan dayanışma duygusudur demektedir. Zira kendi rızasıyla ödemediği ana para ve faizleri hiçbir acıma duygusu duymadan yalnızca bir yabancıdan talep edebilirsiniz. Yahudi hukukunda ticarette ve sanayide özellikle ve yalnızca yabancılarla olan ilişkilerde özgür olunabildiğini daha önce görmüştük. Kapitalist zihniyet modern görünümünü yabancıya karşı takındığı bu “utanmazlığına” borçludur.</p>

  <p class="calibre7">Yabancının girişim anlayışı da nesnel denilebilecek engellerle karşılaşmıyordu. Gelenekten yoksundu! Çok eskilere giden bir şirket sahibi olmak söz konusu değildi. Her şeyi yaratmak hattâ deyim yerindeyse yoktan var etmek gerekiyordu. Hiçbir şey yabancıyı belli bir yere bağlayamıyordu. Onun gözünde her yer aynı değere sahipti daha doğrusu neresi ona daha çok maddi olanak sağlayacaksa oraya taşmıyordu. Bu düşünce özellikle koloniler için geçerlidir. “Bir adam kazanç aşkı yüzünden vatanını terk etmek, okyanusu aşmak ve eline geçirdiği tek şansı değerlendirmek gibi müthiş bir karar almışsa daha çok para kazanmak amacıyla yer değiştirme konusunda hiç tereddüt etmeyecektir” (Roscher).</p>

  <p class="calibre7">İşte bu yüzden Amerikalılarda oldukça erken tarihlerden itibaren bu coşkulu yenilik arayışıyla karşılaşılmaktadır. “Hareket halindeki duygu ve düşüncelerin hızının yaşamın özünü ve temelini oluşturduğu bir yerde bu hız yüz kez artabilmektedir. Her şey yoğun bir dolanım, hareket ve titreşim halindedir. Girişimler, denemeler, şirketler baş döndürücü bir hızla birbirlerini izlemektedirler” (Chevalier).</p>

  <p class="calibre7">Bu coşkulu, şiddetli girişim aşkı Amerikan yaşantısını ilk gözlemleyen kişilerin daha önce göstermiş oldukları gibi kısa bir süre içinde spekülasyon tutkusuna yol açmaktadır.</p>

  <blockquote class="calibre10">
    <p class="calibre7"><i>Herkes spekülasyona başvuruyor ve her konuda spekülasyon yapılıyor. Lâleler konusunda değil ama yün, toprak, bankalar ve demiryolları üzerinde yapılıyor.</i></p>
  </blockquote>

  <p class="calibre7">Bütün bunlar bize zorunlu olarak yabancının her türlü girişiminde karşımıza çıkan bir özellik olarak görünüyor. İster sıradan bir göçmen isterse bir koloni insanı olsun, ortalıkta bütün bu insanları ekonomik-teknik akılcılığın sonuçlarını en uç noktalara sürüklemeye iten dayanılması güç bir eğilim vardır. İster mevcut bir zorunluluk, isterse geleceği garanti alma nedeniyle olsun kişi bu amaca doğru meyletmek zorundadır. Kendisini rahatsız edecek herhangi bir gelenek olmadığı için de amacına ulaşabilmesi oldukça kolaydır. Avrupa’da gözlemlemiş olduğumuz göçmenlerin yerleşmiş oldukları bütün ülkelerde neden ticari ve sanayi gelişmenin öncüleri, öğreticileri oldukları olgusu da böylelikle açıklanmış olmaktadır. Yine aynı şekilde yeni teknik icatların Amerika’da bu kadar kısa sürede bu kadar yaygın bir uygulama alanı bulabilmesi olgusunu açıklayabilmek de kolaylaşmaktadır. Amerika’da demiryolları yapımıyla makineleşmenin gelişmesi her yerdekinden çok daha hızlı ve çok daha geniş boyutlarda olmuştur. Vogelstein, haklı olarak bu gelişmenin sahip olduğu özel biçimi ülkenin kolonyal niteliklerine, mesafelerin muazzam boyutlarına ya da el emeğinin yüksek maliyetine bağlarken, gelişme azmini önceden var olan özel bir zihniyete bağlamaktadır. Böyle bir gelişme azmi sergileyen bir zihniyete sadece yabancı sahip olduğundan o, geleneksel yöntemlerden tamamen koparak, “yalnızca gelecekle ilgilenmektedir”.</p>

  <p class="calibre7">Yabancı bir ülkede yaşıyor olmak tek başına, doğal olarak, bütün bu sonuçlara yol açamaz. Bir zenciyi yabancı bir ülkeye yerleştirmek onun otomatik bir şekilde demiryolları ya da el emeğinden tasarruf sağlayan makineler yapmasına yol açamaz. Burada da yine kökensel özellikler ve daha pek çok unsur devreye girmektedir. Daha önce doğuştan yetenekli insanların eski etnik cemaatler içinde gerçekleşen bir seçim sonucunda ortaya çıktıklarını görmüştük. Tinsel güçler devreye girmeden maddi dış koşullar belirleyici olamamaktadır. İşte biz de bu inceleme sırasında bunu göstermeye çalıştık. Göçlerin kapitalist zihniyetin oluşumunda önemli bir rol oynadıklarını göstermenin yanısıra özellikle bu zihniyetin en gelişmiş ve en belirgin biçimlerinin oluşmasını sağladıklarını da göstermiş olduğumu umarım. Bundan sonraki bölümlerde kapitalist zihniyeti besleyen başka kaynaklardan söz edeceğim.</p>

  <h4 class="3 sigil_not_in_toc"><a id="bookmark4"></a></h4>
</body>
</html>