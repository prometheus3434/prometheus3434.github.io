<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h3 class="calibre12"><span class="calibre21">XXV. ALTIN VE GÜMÜŞ MADENLERİNİN BULUNMASI</span></h3>

  <p class="calibre7">Para rezervinde görülen artış kapitalist zihniyetin gelişmesini sağlayan zorunlu bir koşul olup aynı zamanda bu gelişmeyi doğrudan hızlandıran bir araç olma özelliği de taşımaktadır.</p>

  <p class="calibre7">1.Kapitalist zihniyetin gelişip serpilmesini sağlayacak bir çevreyle paraya dayalı bir ekonominin oluşması için belli miktarda metal paraya ihtiyaç vardır. Paraya dayalı ekonomi, ekonomik yaşamı egemenliği altına alarak genelleştiğinde para giderek daha belirleyici bir unsur haline gelmiş ve günümüze kadar önemi hiç durmadan artmıştır. Böylelikle günümüzde paraya atfedilen önemin açıklanması da kolaylaşmaktadır. Paraya verilen bu büyük değer altın aşkının para aşkına dönüşmesine ve zenginleşme yarışının para kazanma tarafına çevrilmesine yol açmıştır. Avrupa tarihinde para en geç XIV. yüzyılın ortalarına doğru, en azından İtalya gibi ülkelerde, tartışılmaz bir güce sahip olmuştur ki, bu da bize bu kitabın birinci kısmında betimlemiş olduğumuz para tutkusunun nedenini açıklamaktadır.</p>

  <p class="calibre7">Bizi ilgilendiren dönemde paranın bu büyük gücü hakkında bir fikir sahibi olabilmek için Petrarque’ın mektuplarından birinde yer alan ve tamamını aktardığım şu bölümün okunması yeterli olacaktır. Paranın gücü hakkında bugüne kadar böylesine çarpıcı bir metin yazılmış olduğunu sanmıyorum ve bildiğim kadarıyla hiçbir iktisat tarihçisi bu bölüme hak ettiği önemi atfetmemiştir:</p>

  <blockquote class="calibre10">
    <p class="calibre7"><i>"Aziz dostum, bizde her şey altından (mızraklar ve kalkanlar, zincirler ve taçlar), bizi birbirimizden ayıran da birleştiren de altın. Altın bizi zengin, yoksul, mutlu, mutsuz edebiliyor. Altın özgür insanları tutsak, tutsaklarıysa özgür kılabiliyor. Suçluları özgürleştirirken, masumları mahkûm ettirebiliyor. Dilsizlere konuşma sanatını öğretirken, güzel konuşma ustalarının sesini kesebiliyor. Altın, köleleri prense prensleri köleye dönüştürürken; cesur insanları ürkekleştirip, korkaklara cesaret veriyor. Tembellerin başını ağrıtırken çalışkanları gevşetiyor. Güçlü olanları güçsüz, güçsüzleri güçlü kılıyor. Uslanmayan şefleri yola getirip, büyük halkları zenginleştirip birkaç dakika içinde bitmek tükenmek bilmeyen savaşların çıkmasına yol açabiliyor; insanları barış yapmaya zorlayabiliyor. Nehirleri kurutabiliyor, kanalların açılmasını sağlayabiliyor, denizleri birleştirip dağları yerle bir edebiliyor, manastırlara girmeyi kolaylaştırıyor, kentlerin ele geçirilmesini, kalelerin fethedilmesini sağlıyor. Cicero’nun dediği gibi altın yüklü bir eşeğin ele geçiremeyeceği bir yer yoktur. Altın dostluk antlaşmaları, sadakat sözleşmeleri, evliliklerin gerçekleşmesini sağlıyor, zira soylular ve güçlüler, bilgeler ve yakışıklılar hattâ (şaşırma ama) azizler de dahil olmak üzere herkes onun peşinden koşuyor.</i></p>

    <p class="calibre7"><i>İşte bu yüzden zenginler Devlet açısından seçkin insanlar olup, sözlerinin bir ağırlığı vardır. Parasız yoksullara güven duymak söz konusu değildir.</i></p>

    <p class="calibre7"><i>Taşlama şairi: “Parası olan, herkesten saygı görür ve her konuda övülür” derken haklıdır.</i></p>

    <p class="calibre7"><i>(Bunu istemeye istemeye söylüyorum çünkü gerçek her şeyden önce geliyor) Son olarak altın yalnızca güçlü bir şey değil tek güçlü şeydir diyorum çünkü bu gökyüzü altında bulunan dindarlık, edep ve inanç da dahil olmak üzere her şeye egemen olabiliyor. Kısaca bütün erdem ve görkemlerin efendisi altındır. Tanrı beni bağışlasın ama altın ölümsüz ruhlarımızı bile etkileyebiliyor. Altın krallarla papaları birleştirip insanları hattâ kimilerine inanmak gerekirse tanrıları bile barıştırıyor. Etkisi altına alamayacağı hiçbir şey yok."</i></p>
  </blockquote>

  <p class="calibre7">Ancak para üstüne kurulan ekonomi insanın dünyayı her türlü niteliksel ölçütü dışlayarak tamamen niceliksel bir şekilde algılamaya alıştırmak istemektedir. Para üstüne oturan ekonomi anlayışı sözcüğün gerçek anlamında kapitalist zihniyete bir hazırlık okuludur. İnsan ruhunu, dünyanın tamamen kapitalist düşünceye uygun bir şekilde tasavvur edilmesini sağlayarak, biçimlendirmeye çalışmaktadır.</p>

  <p class="calibre7">Altın ya da gümüş, madenî para genel bir kullanım hattâ tek kullanım aracı haline gelmeden, kapitalist zihniyetin temel unsurlarından biri olan hesap yeteneğinin gelişebilmesi olanaksızdı. Doğal ekonomi ya da trampa etme üstüne kurulu evrende saymak ve hesaplamak zor hattâ olanaksız bir şeydir. Hesap işlemi belli bir büyüklüğü temsil etmektedir. Uygulamada para dışında ölçülebilir büyüklüklerden söz edebilmek mümkün değildir.</p>

  <p class="calibre7">Görmüş olduğumuz gibi kapitalist zihniyetin gelişmesini ısrarla desteklemiş olan modern Devlet, para ekonomisi üstüne oturmadan asla var olamazdı. Para ekonomisi olmasaydı Floransalı Antonin ve diğer şeyler var olamazdı. Bu olasılıktan yola çıkarak tüm diğer sonuçlara ulaşma işini okuyucuya bırakıyorum. Bütün bunlara yalnızca para ekonomisi olmadan kapitalizm diye bir şeyin olamayacağını, yani kapitalist zihniyetin uygulanma olanağı bulabileceği bir alan olmayacağını eklemek isterim.</p>

  <p class="calibre7">Öte yandan akıldan çıkarılmaması gereken bir şey varsa o da, para kökenli ekonominin oluşması ve yaygınlaşması için zorunlu olan bir temel koşulun varlığıdır: Belli bir halk yeterli miktarda para işlevi gören değerli metale sahip olmak durumundadır çünkü ilk başlarda para sözleşmesel bir değerden başkasına sahip değildi.</p>

  <p class="calibre7">2.Para rezervinde bir artış olması özel servetlerde bir artış olmasına bağlıdır. Yerini belirlemenin güç olduğu pek çok dağınık noktada oldukça önemli miktarda para birikimiyle karşılaşılabilmektedir. Servetlerde görülen bu artışın para tutkusunu kamçılayarak kapitalist zihniyetin gelişip serpilmesine destek olduğunu görmüştük.</p>

  <p class="calibre7">Ruhunun bir özelliği olsa gerek, insan, ne kadar çok servete sahip olursa bir o kadar fazlasına sahip olmak istemektedir. Bu her dönemde ve her toplumda geçerli bir gözlemdir. Freidank bu konuda kafiyeli sözler söylemektedir:</p>

  <blockquote class="calibre10">
    <p class="calibre7"><span class="calibre4">Ja mehr der Mann des Guts gewinnt,</span></p>

    <p class="calibre7"><span class="calibre4">Je mehr das Gut er wieder nimmt...</span></p>
  </blockquote>

  <p class="calibre7">Bu düşünce pek çok Roma şairi tarafından da dile getirilmiştir. Juvenal (Satire 14’te) şöyle demektedir.</p>

  <blockquote class="calibre10">
    <p class="calibre7"><span class="calibre4">Crescit amor nummi, quantum ipsa pecunia crescit</span></p>
  </blockquote>

  <p class="calibre7">Horatio (kitap 3, blm 16’da) ise şunları söylemektedir:</p>

  <blockquote class="calibre10">
    <p class="calibre7"><span class="calibre4">Crescentent sequitur cura pecuniam majorumque fames. </span></p>
  </blockquote>

  <p class="calibre7">Montaigne ise:</p>

  <blockquote class="calibre10">
    <p class="calibre7"><span class="calibre4">Doğruyu söylemek gerekirse hasisliğe yol açan şey yokluk değil bolluktur</span></p>
  </blockquote>

  <p class="calibre7">demektedir. Tarihin bol miktarda sunmuş olduğu gündelik yaşamla ilgili deneyimler bu gözlemleri fazlasıyla doğrulamaktadırlar.</p>

  <p class="calibre7">İşte bu yüzden Orta Çağ’da para aşkı ve kazanç tutkusuyla herkesten çok şu ya da bu nedenle çok büyük miktarlarda para sahibi olan insanlarda, yani Yahudiler ve din adamlarında karşılaşılmaktadır.</p>

  <p class="calibre7">Oldukça basit sayılabilecek bu psikolojik olguya dayanarak kazanç için kazanç aşkını, yani modern ekonomi insanına ait bir özellik olarak gösterebileceğimiz sınır tanımayan bir kazanç anlayışını açıklayabilmek mümkün müdür? Kesinliğinden kuşku duyulamayacak bir şey varsa o da bu kazanç aşkının temel unsurlarından biriyle karşı karşıya bulunduğumuz ve ardından başkalarıyla da karşılaşma fırsatı bulacağımızdır.</p>

  <p class="calibre7">Daha fazlasına sahip olmayı arzulamamızın tek nedeni, önceden sahip olduklarımız değildir. Başkalarının sahip olduğu çok büyük miktarlardaki para genellikle insanların başını döndürmeye ve bütün yoğun spekülasyon dönemlerinde karşılaşılan o tarifi zor hareketliliğe yol açmaktadır. Gözümüzün önünde parlayan, şıkırdamasına tanık olduğumuz altın bizde dayanılması güç ve tutkulu bir olabildiğince çok altına sahip olma arzusunun uyanmasına yol açmaktadır. “Azalmak yerine giderek artan altın akışı yeni şirketin hisselerini satın almak için gişelere koşan insanların gözlerinde çılgınca bir pırıltıya yol açmıştı.” Zola, <span class="calibre4">Para</span> başlıklı metninde büyük bir incelikle Saccard adlı kahramanın her gün milyonlarca altın parçasının altın külçesine dönüştürülerek damgalandığı yere giderek sahip olduğu büyük spekülatör ruhunu rahatlatacak döküm ve işleme seslerini nasıl büyük bir keyifle dinlediğini anlatmaktadır. “Masallardaki peri sesleri örneği...” iş dünyasında da “altının çıkardığı seslerden oluşan müzik” her yeri sarıp sarmalamış gibidir.</p>

  <p class="calibre7">Bu büyük altın kütlelerinin insan ruhu üzerinde bıraktığı güçlü izlere hemen her zaman aklı başında düşünceler eşlik etmektedir. Yukarıda aktarmış olduğumuz iki örnek, altının işitsel ve görsel algılamasının insan üzerinde yol açtığı çekimle ilgiliydi. Başka durumlardaysa söz konusu olan büyük soyut rakamlardır: Devasa kârlar, sınırsız servetler, inanılmaz boyutlara varan işlem kapasiteleri. Çok sık karşılaşılan bir durumsa bu büyük rakamlar, büyük miktarların insanları para rezervlerinde görülen bir artıştan sonra etkiliyor olmalarıdır. Bu olgunun önemini başka bir şekilde gösterebilmek de mümkün. İnsanların nabzını yükseltmek istiyorsanız onlara bir parça altın göstermeniz yeterlidir.</p>

  <p class="calibre7">3.Yukarıda betimlemiş olduğum olguyla ilişkili olarak, bir ülkedeki para rezervlerinin artışına bağladığım bir başka sonuçtan, yani spekülasyon tutkusundan söz etmek isterim. Bu olgu belki de para aşkı ile girişim zihniyetinin bir bileşimi gibi kabul edilebilir çünkü ikincil bir neden gibi görünebilecek para rezervlerindeki artış, spekülasyon yapma gibi bir bahanenin oluşmasına yol açabilmektedir.</p>

  <p class="calibre7">Değerli maden rezervlerinde görülen artış, kapitalist zihniyetin ortaya çıkmasına değişik şekillerde katkıda bulunmuş olabilir.</p>

  <p class="calibre7">Öncelikle çok miktarda madenî para sahibi olmak belli bir ülkede yaşayan girişimcileri yatırıma teşvik etmiş olabilir. Colbert: “Para bir kez krallığa girdiğinde, ona sahip olma arzusu evrensel bir duygu olduğundan, insanlar, onun elden ele dolaşmasını sağlamaya çalışmaktadırlar”<a href="Notlar_2.xhtml#nnt41" id="nn41"><sup class="calibre13">41 </sup></a>derken herhalde bundan söz ediyordu.</p>

  <p class="calibre7">Değerli maden miktarının artış hızına bağlı olarak spekülatöre dönüşen girişimcilerin bu madenlerin işletmesine doğrudan ve etkin bir şekilde katılmak istedikleri gibi bir şey de söylenebilir. “(1530 yılına doğru) Hindistan Konseyi’nin çok sayıda koloni şirketi kurulması talebiyle karşı karşıya kalmış olduğu bir dönemde, Güney Amerika kıtasının içlerinde bir Eldorado keşfedilmiş olduğu söylentisi, bir kez daha, bütün amatör maceraperestlerin iştahını kabartıp düş güçlerini harekete geçirmişti...”<a href="Notlar_2.xhtml#nnt42" id="nn42"><sup class="calibre13">42</sup></a></p>

  <p class="calibre7">Ancak para rezervindeki artışın sonuçlarından söz ederken, dile getirmeye çalıştığım şey bu değildir. Asıl ortaya koymaya çalıştığım şey dolaylı yollardan inanılmaz fiyat artışlarına, yani XVII. yüzyıl sonunda ve XVIII. yüzyıl başında Avrupa’nın içinde bulunduğu ve XIX.yüzyıl ortasında ve sonunda sık sık karşılaşılan ekonomik koşullara benzer koşullara yol açmış olduğudur.</p>

  <p class="calibre7">Bu çalışmanın birinci bölümünde bu ilk önemli fiyat artışı, spekülasyon ya da iş ve şirket kurma döneminin yol açtığı sonuçlardan söz etmiş ve dikkatleri kapitalist zihniyetin spekülasyon eğilimi altındaki yeni ve somut bir görüntüsünün bizim ekonomik örgütlenmemizin ayrılmaz bir parçası haline gelişine çekmiştim. Buradaysa Fransa ve İngiltere gibi iki önemli ülkede bu yoğun spekülasyon ve yeni işler kurma alışkanlığının para rezervinde görülen büyük ve hızlı artış sonucunda gerçekleşmiş olduğunu göstermek istiyorum.</p>

  <p class="calibre7">XVII. ve XVIII. yüzyıllarda Fransa, özellikle dış ticareti aracılığıyla çok büyük miktarda nakit parayı kendine çekmeyi bilmiştir. Fransa’nın dış ticaretiyle ilgili kesin istatistik verilere sahip değiliz ancak mevcut birkaç rakam bunların gerçekten çok büyük miktarlara ulaştıklarını düşünmemize yol açmaktadırlar. 1716-1720 yılları arasında, yani şirket kurma ateşinin her yanı kasıp kavurduğu bir sırada yıllık ithalata oranla ihracat fazlasının 30 milyon Franga ulaştığı görülmektedir. Nakit para rezervindeki büyük artışın kökeninde İspanya ve Amerika ile yapılan ticaret vardır. Bu iki ülkeyle XVII. yüzyılda sürdürülen yoğun ticaret ilişkisi, diğer ülkelerle yapılan ticarette uğranan kayıpların telafi edilmelerini sağlamıştır. Seignelay, Hindistan’la yaptığı ticaret sonucu Fransa’dan çok para çıkmasına neden olan Hindistan Kumpanyası’na karşı yürütülen eleştirileri protesto etmekte ve Hindistan’dan yapılan ithalatın İspanyol parasıyla ödendiğini söylemektedir. Kimi gemilerin kasalarında 300 milyon Frank değerinde altın ve gümüş bulunmaktadır. Venedik elçisi Tiepolo, Fransa’nın Amerika ticareti sayesinde çok para kazandığı olgusunu doğrulamaktadır. İngilizler, Fransızların yüzlerce milyon Frank kazandıklarını hesap etmişlerdir. Fransızlar bu paradan savaşı destekleme konusunda yararlanmışlardır. <span class="calibre4">Whigler, Toryleri</span> çok bu ticareti engelleme konusunda hiçbir şey yapmamış oldukları için eleştirmişlerdir.</p>

  <p class="calibre7">Fransa, yine XVII. yüzyılda Hollanda’yla yaptığı ticaretten de büyük paralar kazanmıştır. Boğazına kadar para içinde yüzmekte olan bu ülkede 1684 yılında öylesine bol sermaye vardı ki, Amsterdam kenti istikraz değerinin oranını <span class="calibre4">%</span> 3.5’tan % 3’e indirmişti. Bu para bolluğunun nedeni büyük ölçüde Fransız (ve hiç kuşkusuz Yahudi) göçmenlerin sahip oldukları büyük servetleri Hollanda ya getirmeleridir. Ancak tarihçilerin ortak görüşlerine bakılacak olursa bu paranın çoğu İspanya’yla yapılan ticaretten kazanılmıştır.</p>

  <p class="calibre7">Fransa-Hollanda arasındaki ticari ilişkilerin bozulma tarihine kadar geçen süre içinde Hollanda, Fransa’ya çok para kaptırmıştır. 1658 yılında Fransa’dan, Hollanda’ya yapılan ihracat miktarı 72 milyon Franga ulaşmaktadır. Bu ihracatın 52 milyon Frangını sanayi ürünleri oluşturmaktadır. Fransa’dan ihraç edilen malların bedeli nakit olarak ödenmiştir. Witt’e göre Fransa, bu dönemde Hollanda’ya yapmış olduğu ihracattan yılda 30 milyon Florin’e kadar ulaşan miktarlarda nakit para kazanmaktaydı.</p>

  <p class="calibre7">XVII. yüzyıl sonu ve özellikle de XVIII. yüzyıl başlarında İngiltere’ye daha da muazzam miktarlarda nakit para girmiştir.</p>

  <p class="calibre7">Bu paranın üç önemli kaynağı vardır:</p>

  <p class="calibre7">1.İngiltere’ye göç eden Fransızların getirmiş oldukları servetler. Daha önce bu mültecilerin getirmiş oldukları para miktarları konusunda bilgi vermiştim. Jurieu’ye göre her biri ortalama 300 ekü getirmiştir. Ancak bizi ilgilendiren asıl kişiler (Hollanda’dan sonra) İngiltere’ye göç etmiş olan en zengin insanlardır. Aynı yazara göre kimi Lyon kökenli aileler 200.000 talere kadar ulaşan servetler getirmişlerdir.</p>

  <p class="calibre7">2.(Bragancelı Catherine’den sonra) Portekiz’den ve (II. Guillaume’dan sonra) Hollanda’dan gelen Yahudilere ait servetler.</p>

  <p class="calibre7">3.Dış ticaret fazlasından elde edilen gelirler. Bu dönemde İngiltere’nin dış ticaret bilançosu çok hareketli bir görünüm arz etmektedir. XVIII. yüzyılın ilk yıllarında ithalata oranla ihracat fazlası yılda ortalama 3 milyon sterlini bulmaktadır. Bu kârlı bilançonun şu ülkelerle yapılan ticari anlaşmalara borçlu olunduğu görülmektedir:</p>

  <p class="calibre7">a) Hollanda;</p>

  <p class="calibre7">b) XVII. yüzyılda İngilizlerin önemli ticari avantajlar elde etmiş oldukları İspanya.</p>

  <p class="calibre7">Utrecht Barışı’ndan sonra İngiltere, Assiento Sözleşmesi gereğince her yıl İspanyol Amerika’sındaki Porto Bello ve Vera Cruz fuarlarına rekâbet amacıyla önce 500 sonraları 650 ton eşya yüklü bir gemi gönderme hakkını saklı tutmuştu.</p>

  <p class="calibre7">c) Portekiz. İngiltere XVII. yüzyıl ortasından itibaren Portekiz’le yakın ilişkiler kurmuştu. Bu dönemde Portekiz büyük bir atılım sürecine girmişti (1640 yılında İspanyol boyunduruğundan kurtulmuş; 1650 ve 1660 yıllarındaysa Brezilya, Hollanda’nın egemenliğine bir son vermişti). 1642 yılında iki ülke arasında imzalanan ticari bir anlaşma gereğince Portekiz, kendi kolonileriyle yapılacak ticarette İngilizlere, HollandalIlara oranla ayrıcalıklı bir konum sağlamıştı. Daha sonra II. Charles ve Catherine evlenmişti. Son olarak 1703 yılında Methuen anlaşması imzalanmıştı. Bu sözleşmenin sonundaki koşula göre her hafta İngiltere’ye 50.000 sterlin nakit para gönderilmesi gerekiyordu. İlk bakışta bu yüksek bir meblağ gibi görünmeyebilir ancak bir tanığın verdiği bilgilere inanmak gerekirse, Methuen Anlaşması’nı izleyen birinci yıl içinde İngiltere, Portekiz e 13 milyon crusados tutarında bir ihracat gerçekleştirmişti.</p>

  <p class="calibre7">d) İngiltere’nin, Portekiz’e gönderdiği malların bir kısmı oradan Brezilya’ya ihraç ediliyordu. Ancak bunun dışında İngiltere ile Brezilya arasında oldukça yoğun doğrudan bir ticaret vardı. İngiltere de dokunan ince yün kumaşlar Brezilyalı zenginler tarafından çok tutuluyordu.</p>

  <p class="calibre7">Burada göstermeye çalıştığım XVII. yüzyılın sonu ve XVIII. yüzyılın başında Fransa ve İngiltere’nin nakit para içinde yüzdükleri olgusu hayati bir öneme sahip olup, bu kritik dönem boyunca ekonomik yaşam konjonktürüyle ilgili bir fikir sahibi olmak isteyenler tarafından ciddiye alınmalıdır. Öte yandan Law sistemi ve Pasifik skandali gibi olayların neden oldukları spekülasyon ateşinin göz ardı edilmesi durumunda bile bu dönem en iyi gözlemcilerin kendisine vermiş oldukları <span class="calibre4">"age of projecting"</span> (deyim yerindeyse <span class="calibre4">şirketler kurma </span>dönemi) ismini fazlasıyla hak etmektedir. Bu gözlemin doğruluğu bu döneme ait çok sayıda kaynak tarafından doğrulanmaktadır. Biz Fransa ve İngiltere’de biriken para miktarlarını gösterdikten sonra herhangi bir yalanlanma tehlikesine maruz kalmadan göğsümüzü gere gere bunun az önce sözünü etmiş olduğumuz spekülasyon tutkusuna yol açmış olduğunu söyleyebiliriz. Aynı zamanda ekonomi tarihinin bu en önemli dönemlerinden birinde nakit rezervindeki artışın kapitalist zihniyetin gelişmesi (zaten bizi konunun yalnızca bu yanı ilgilendirmektedir) üzerindeki yadsınması olanaksız etkisi de apaçık bir şekilde görülmektedir.</p>

  <p class="calibre7">Ancak bir adım daha ileri giderek bu muazzam miktarlara ulaşan nakit paranın Fransa ve İngiltere’ye nereden geldiğini sorabiliriz.</p>

  <p class="calibre7">Fransa ve İngiltere’nin en yoğun ticari ilişkilere sahip olduğu ülkelerden söz ederek bu soruya dolaylı bir şekilde yanıt vermiştim. Bu nakit paranın büyük bir çoğunluğu hattâ neredeyse tamamını gerçekten de Amerika’nın gümüş madenleriyle Brezilya akarsularından çıkartılan altın oluşturmaktadır.</p>

  <p class="calibre7">Bu pazarlarda İspanyol ve Portekizlilere ait değerli madenleri önce Hollanda toplayıp daha sonra doğrudan ya da dolaylı (ticaret yoluyla) bir şekilde Fransa ve İngiltere’ye aktarıyordu. Bu iki ülke değerli madenleri gerek İspanya ve Fransa gibi metropoller gerekse Amerikan kolonileriyle yaptıkları ticaret sayesinde yutuyorlardı.</p>

  <p class="calibre7">XVI. yüzyılda durum aşağı yukarı böyleydi ancak XVII. yüzyılda İspanya ve Portekiz kendi kolonilerinden gelen altın ve gümüş madenlerinin ülkeye bir yandan girip diğer yandan çıkıp gitmesini sağlayan sıradan aracılara dönüştüler.</p>

  <p class="calibre7">Soetber’in, bu yüzyıllarda üretilen değerli madenlerle ilgili vermiş olduğu birkaç rakamı aktaralım. İlk sırada Meksika, Peru ve Bolivya’daki gümüş madenleri yer almaktadır. XVI. yüzyıl ortalarına doğru Guanaxuato ve Potosi’de zengin maden yatakları bulunmuştur. Bu keşif sonrasında 1521-1544 yılları arasında 90.200 kiloya ulaşan gümüş üretimi 1545-1560 yılları arasında 311.600 kiloya yükselmiştir. XVII. yüzyılda gümüş üretimi 300-400.000 kilo arasındadır.</p>

  <p class="calibre7">Brezilya altını XVII. yüzyılda devreye girmiştir. Bu tarihten itibaren kapitalizmde yeni bir dönem başlamıştır. Gümüş yerini altına bırakmıştır. Bu yüzyıl sonunda çok zengin yataklara sahip olan <span class="calibre4">Minas geraes</span> keşfedilmiştir. 1701-1720 yılları arasında Brezilya altını 175.000.000 franga ulaşan bir değere sahiptir.</p>

  <p class="calibre7">Şimdi 1680-1720 yılları arasında Batı Avrupa ekonomisinde yaşanan süreci daha iyi anlamaya başladığımız söylenebilir çünkü kapitalist zihniyetin gelişmesiyle değerli altın madenlerinin keşfi arasındaki bağlantıyı açıkça ortaya koymuş bulunuyoruz. Yine aynı şekilde ve rakamlara dayanarak XVI. yüzyıl ortasında Almanya’daki iş dünyasında kendini gösteren girişimcilik anlayışının canlanmasına neden olan kaynaklar arasında Schwatz ve Joachimstal yataklarının yer aldığı ve yüzyıl kadar önce görülen şirket kurma ve spekülasyon ateşinin temel kaynağının Kaliforniya, vs. olduğu söylenebilir. Bu çalışma beni apaçık bir şekilde pek fazla işe yaramayacak sayısal veriler biriktirmeye itmektedir. Oysa ilk büyük spekülasyon döneminin asıl nedenlerini ortaya koymuş olmak benim için yeterlidir, zira kapitalist zihniyetin özgün yanlarından biri olan spekülasyon çılgınlığının ilk büyük çaplı örneğiyle bu dönemde karşılaşılmaktadır.</p>

  <p class="calibre7">Bölüm başlığında imâ edilen anlamın tersine neden önce para rezervlerindeki artıştan sonra da değerli altın madenlerinin keşfinden söz etmiş olduğum gibi bir soru sorulabilir. Bunun nedeni değerli madenlerin keşfinin ekonomik yaşam üzerindeki etkisinin paraya tahvil edilmelerinden sonra görülmesidir çünkü nakit para rezervindeki artışın nedeni her zaman değerli madenlerin üretilmesine bağlı değildir. Bu artış servetlerin yer değiştirmesi sonucunda da gerçekleşebilir. Ancak bir ülkede özel servetlerde görülen gerçek bir artış (ya da en azından bizim ilgilendiğimiz kapitalizmin filizlenme döneminde) her zaman için aynı anda bir ülkenin sahip olduğu değerli maden miktarının toplamında görülen artışın bir sonucudur. Ancak değerli maden miktarında görülen niceliksel artış da bir ülkeden diğerine taşınmanın bir sonucu olabilir. Ancak bu sonuncu durumun düzenli bir şekilde sürüp gidebilmesi için değerli maden miktarının da sürekli olarak artması gerekmektedir.</p>

  <p class="calibre7">Bu artış kapitalizmin ortaya çıkmış olduğu XV. ve XVI. yüzyıllarda gerçekleşmiştir. Bu olguyu kapitalist zihniyete özgü nedenler zinciri arasına sokmayı ısrarla yadsımak gerçeklere bilinçli olarak sırtımızı dönmek anlamına gelecektir (XV. yüzyıl öncesinde İtalya’ya özgü ekonomik kalkınma sürecinde madenî paranın temelinde neyin bulunduğu hakkında en ufak bir fikrimiz yok. Bu konuda söyleyebileceğimiz tek şey bu döneme özgü kapitalist atılımın Alman parasının yanısıra Doğu Roma İmparatorluğu ve Afrika’daki madenlerden gelen altınla desteklenmiş olduğudur).</p>

  <p class="calibre7">Altın ve gümüş madenlerinin keşfiyle ilgili olarak bunun tek başına (bu düşünce bütün diğer nedenler için de geçerlidir) modern ekonomi insanını oluşturmada yetersiz kalacağı söylenebilir. Bu olgu hiç kuşkusuz zihniyeti belli bir açıdan etkilemiş olabilir ancak üstünde çalıştığımız yüzyıllar boyunca bu tek yanlı etkinin oluşma süreci bile, bizim Batı Avrupa’mızda sayılamayacak kadar çok koşulun bir araya gelmesini zorunlu kılmaktadır. İspanya ve Portekiz örnekleri aynı nedenin, yani değerli madenlerinin keşfinin bizim dile getirmiş olduğumuz koşulların yokluğunda nasıl bir sonuca yol açmış olduklarını göstermektedir.</p>

  <p class="calibre7">Buna karşın aynı koşulların oluşması durumunda bile Amerikan altın ve gümüş madenleri olmadan kapitalist zihniyetin hiç kuşkusuz tamamen farklı bir evrim sürecinden geçmiş olacağı söylenebilir. Cordilleres tepeleri ve Brezilya vadilerinde (yanlışlıkla!) değerli maden yatakları keşfedilmemiş olsaydı modern ekonomi insanı ortaya çıkamazdı.</p>

  <p class="calibre7">Araştırmamızın verileri birbirlerine eklenmekte, iç içe geçmektedir. Değerli maden yataklarının keşfinin ne kadar önemli olduğu konusundaki düşünceler bizi kapitalist zihniyetin teknik ve ekonomi gibi diğer iki kaynağına yönlendirmektedir. Bu ikisinin, bir araya gelerek burjuvanın entelektüel yapısını nasıl derinden etkilemiş olduklarını göreceğiz. İnsanlar sık sık şairlere öykünerek nedenlere dayanıp bir solukta sonuçlara ulaşmak isterler. Oysa bilimsel yöntem bir yandan çalışmamıza sınırlar koyarken, diğer yandan bu nedenleri birbirlerinden bağımsız bir şekilde teker teker ele alarak, yol açtıkları sonuçlarla birlikte incelemeye itmektedir. Bundan sonraki bölümde teknik ve ekonomiyi birbirlerine bağlayan yakın ilişkileri göz önünde bulundurmadan ancak bu unsurlardan her birinin kapitalist zihniyetin gelişme sürecinde oynamış olduğu rolü ayrı ayrı ele alarak çözümleyeceğim.</p>
</body>
</html>