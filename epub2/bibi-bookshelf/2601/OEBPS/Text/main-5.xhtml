<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre12"><a class="calibre2" id="bookmark0"></a><span class="calibre14">IX. HESAP KİTAP</span></h3>

  <p class="calibre7">Kapitalist zihniyetin temel unsurlarından biri de bedeli para olarak hesaplanan karşılıklı hizmetlerle (üretim araçlarının satın alınması, mamul maddelerin satışı, el emeğinin kiralanması, vs.) ilgili sözleşme ve anlaşmalardır; başka bir deyişle kapitalist düzende her türlü ticari işlemin başlangıç ve sonunda belli bir miktar para vardır. Dolayısıyla daha kapitalizmin başlangıç yıllarından itibaren hesap kitabın işlerin yürütülebilmesi için bir zorunluluk, vazgeçilmez bir araç haline gelmiş olduğu söylenebilir. Hesap kitap işi belli bir eğilimle belli bir alışkanlığın yanısıra insanlarla ilgili her türlü etkinliği sayılarla ifade etme ve bu sayılarla gelirler ve harcamalar gibi zekice ve karmaşık bir sistem oluşturma yeteneğine sahip olmayı da içermektedir. Sayılar her zaman için değerleri ifade etmek amacıyla kullanılır. Bu değerler sistemiyse en az olanla en çok olan; borç ve alacak arasında ilişkiler kurarak, bir şirketin ticari açıdan kârlı olup olmadığını belirlemeye yarar. Bu iki hesaplama biçimi günümüz özel ekonomi alanında “ticari hesap” ve “muhasebeye” denk düşmektedir.</p>

  <p class="calibre7">Hesap kitap yapmanın kökenleri ve gelişme sürecini üç ayrı şekilde inceleme olanağına sahibiz:</p>

  <p class="calibre7">1.Bu teknik aracın durumu ve kullanışlılığına bakarak gelişme sürecini değerlendirebiliriz.</p>

  <p class="calibre7">2.Belli bir dönemden bize miras kalmış olan hesaplar ve muhasebe defterlerini inceleyerek, o dönemde nasıl hesap kitap yapılmış olduğunu dolaysız bir şekilde anlayabiliriz.</p>

  <p class="calibre7">3.Çağdaşları olan insanların bulabildiğimiz tanıklıklarına başvurarak aşağı yukarı aynı sonuca ulaşabiliriz.</p>

  <p class="calibre7">Daha önce <span class="calibre4">Modern Kapitalizm</span> başlıklı çalışmamda Orta Çağ’dan günümüze hesaplama işlemlerine başvurmada görülen gelişmeleri açıklamış olduğum için burada daha önceden bilinen birkaç bilgiyi yinelemenin ve birkaç yeni olguyla tamamlamanın ötesine geçmeyeceğim.</p>

  <p class="calibre7">Ticari hesap kitabın da beşiği yine İtalya daha doğrusu Floransa’dır. Pisanolu Leonardo 1202 yılında yayımlanmış olan <span class="calibre4">Liber Abbaci</span> başlıklı çalışmasında ilk düzgün hesap ilkelerinin nasıl olması gerektiğini tartışmaktadır. Bu ilkeleri tartışmaktan başka da bir şey yapmadığı söylenebilir. Doğru hesap kitap yapmanın öğrenilmesi çok uzun bir zaman almıştır. Arap rakamları İtalya’ya ancak XIII. yüzyılda girebilmiştir (ki bu rakamların her birinin sahip olduğu değer ait olduğu dizide işgal ettiği yer tarafından belirlenmektedir). Bu rakamlar olmadan hızlı ve doğru bir hesap yapabilmek bize göre olanaksızdır. Ancak 1299 yılında Calimala loncasının bu rakamların kullanılmasını yasaklamış olduğunu öğreniyoruz. Hesap kitap sanatının yaygınlaşmasının İtalya’da bile ne kadar uzun bir zaman almış olduğunu anlayabilmek için XIV. yüzyıl ortasında yazılmış ve yazarın Arap rakamları, Roma işaretleri, el parmaklarının ve parmak boğumlarının simgelediği rakamları kullandığı <span class="calibre4">Introductoris liber qui et pulveris dicitur in mathematicam discıplinam’</span>ın giriş bölümüne göz atmak yeterlidir.</p>

  <p class="calibre7">Ancak İtalya’da hesap kitap sanatı XIV. yüzyıldan, Kuzey ülkelerindeyse XV. ve özellikle de XVI. yüzyıldan başlayarak çok hızlı bir gelişme göstermiştir. “Taille”<a href="../Text/Notlar.xhtml#nt90" id="n90"><sup class="calibre13">90</sup></a> aracılığıyla yapılan uzun ve zahmetli hesapların yerini giderek rakamlarla yapılan hesaplar almıştır. Cobourglu hesap kitap ustası Simon Jacob haklı olarak: “Hesap yaparken sayılara başvuran kişiyle <span class="calibre4">taille'</span>dan yararlanan kişi arasındaki farkı, sırtında hiçbir şey taşımadan rahat rahat yürüyen insanla aynı yolu sırtındaki yük altında ezilmiş bir halde alan insan arasındaki farka benzetebiliriz” demektedir.</p>

  <p class="calibre7">XVI. yüzyılın matematik dâhilerinden biri olan ve ticari hesap kitap yapma işini oldukça üst düzeye taşıyan Tarteglia’dan önce İtalyalı tüccarlar mal hesabı yapabilmek amacıyla <span class="calibre4">üç</span> kuralı yerine “Roma yöntemi” denilen yeni bir hesap yapma yöntemini benimsemişlerdi. Bu yöntem XVI. yüzyılın başlangıcında Fransa ve Almanya'da da yaygın bir şekilde kullanılmaya başlanmıştı. Bu yöntemle ilgili Almancada karşımıza çıkan ilk açıklama Heinrich Grammateus’un (1518) <span class="calibre4">Hesap Kitabı'</span>dır<span class="calibre4">.</span> İlk kez XV. yüzyılda “üretilen” ondalık kesirler Simon Stevenin’in çalışmaları sayesinde 1585 yılından başlayarak giderek daha çok kullanılmıştır. İlk hesap makinesiyle 1615 yılında karşılaşılmaktadır.</p>

  <p class="calibre7">Matbaanın keşfinden sonra aritmetik kitaplarının sayısı hızla çoğalmış ve böylelikle ticari hesap kitap işleri kolaylaşmıştır. Hesap kitap işlerinin yaygınlaşmasına katkıda bulunan bir başka şey de ticari kentlerde kuruluşları XIV. yüzyıla kadar giden özel okulların varlığıdır. Villani daha o dönemde (yine) Floransa’da 6 tane hesap okulu bulunduğunu, 1200 genç erkeğin bu okullardaki dersleri izlediklerini ve “çörkü/abaküs ve ticari hesaplama” gibi dersleri gördüklerini söylemektedir. Almanya'da ilk ticari hesap okulları Lubeck’te açılmıştır. Hamburg’daki hesap okulunun 1400 yılında açılmış olduğu bilinmektedir.</p>

  <p class="calibre7">Düzenli bir muhasebenin varlığına işaret eden ilk verilerle XIII. yüzyılda karşılaşılmaktadır. 1279-80 yıllarıyla ilgili Papa III. Nicolas’nın hesapları; 1303 yılı Floransa belediyesinin harcama kayıtları basit muhasebenin bütün ayrıntılarının bilindiğini göstermektedir. İki bölümlü “gelir-gider” muhasebesi de en az bu kadar eskidir. XIII. yüzyılda böyle bir muhasebe uygulamasıyla karşılaşılmakta mıdır? Bu soruya bir yanıt verebilmemiz zor, zaten bu olasılık bize pek inandırıcı gelmiyor. Ancak Cornelio Desimonis’in araştırmalarına dayanıp, Cenova Belediye idaresinin 1340 yılından itibaren bu ikili muhasebeyi kusursuz bir şekilde uygulamış olmasına bakarak bu yöntemin de oldukça eski olduğu söylenebilir. XV. yüzyılda bu muhasebe yönteminin çok yaygın bir şekilde kullanıldığını gösteren pek çok belge var. Bu muhasebenin en öğretici ve kusursuz örnekleriyle Venedikli Soranzo kardeşlerin (1406) ticaret kitaplarında karşılaşmaktayız. M. Sieveking’in bu kitaplar üstüne yapmış olduğu derinlemesine bir çözümleme vardır. Fra Luca Pacinoli, <span class="calibre4">Summa Arithmetica</span>'sının on birinci bölümünün, dokuzuncu alt bölümünün ilk kısmında bu yöntemin kuramsal bir değerlendirmesini yaparak mükemmel bir açıklama sunmuştur.</p>

  <p class="calibre7">Kapitalizmin bu ilk yüzyıllarında İtalya’da az çok kusursuz bir muhasebe yöntemi ve muhasebe defterlerinin varlığından söz edilebilir. Hesap kitap işleri ve muhasebe “burjuva” girişimcilerin asal meşguliyetleri arasına girmiş olup daha sonraları muhasebecilere terk edilmiş olan bu görevi hiç kuşkusuz başlangıçta kendilerinin yapmış oldukları söylenebilir.</p>

  <p class="calibre7">Messer Benedetto Alberti, kendine saygısı olan bir tüccarın parmaklarının mürekkep lekeleriyle dolu olmasından dolayı utanmaması gerektiğini sık sık söylermiş. Ona göre tüccar hattâ çok sayıda insanla ilişki halinde bulunan her iş adamının asal görevi gerçekleştirdiği bütün alım satım işlemleriyle tüm sözleşme ve anlaşmaları, bütün para giriş çıkışlarını kayda geçirmektir. Bu da çok çalışanların ellerinden kalemi eksik etmemeleri gerektiği anlamına gelmektedir.<a href="../Text/Notlar.xhtml#nt91" id="n91"><sup class="calibre13">91</sup></a></p>
</body>
</html>
