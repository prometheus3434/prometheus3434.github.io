<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre7"><br class="calibre11"/></p>

  <h2 style="text-align: center;">GİRİŞ</h2>

  <h3 class="calibre12" id="sigil_toc_id_7">XIV. SORUN</h3>

  <p class="calibre7">Kapitalist zihniyetin kaynakları, kökenleri gibi bir konu bambaşka bir şekilde de ele alınabilir. Örneğin, kapitalist zihniyetin yabancı kapitalist girişimciler tarafından ticaret yapmak ya da şirketler kurmak amacıyla gittikleri değişik ülkelere dayatılmış ve yerleşik hale getirilmiş olduğu söylenebilir. Örneğin, İngilizler kapitalist zihniyeti Çin’e ihraç ederken; Yahudiler kapitalizmin Magdeburg’a yerleşmesini sağlamışlardır. Kapitalist zihniyetin kaynakları gibi bir soruyu basit bir tarihsel yayılma ve yaygınlaşma olayı şeklinde görmediğimi söylemek isterim. Yanıtını vermeye çalıştığım soru: kapitalist bir zihniyetin nasıl olup da ortaya çıkmış olduğudur. Belli bir döneme ait ekonomik özneler neyin etkisi altında kalarak, burjuva zihniyeti dediğimiz belli eğilimler, belli istidatlar ve belli davranış kurallarını bünyesinde toplamış olan bir zihniyete sahip olmuşlardır. Hangi unsurların etkisiyle bizim kapitalist, burjuva olarak nitelendirdiğimiz belli bir şekilde hisseden, düşünen ve davranan ekonomik özneler kuşaklar boyunca varlıklarını sürdürebilmişlerdir.</p>

  <p class="calibre7">Hemen belirtmeliyim ki, pek çok kişi bunu bir sorun olarak değerlendirmemektedir. Onlara göre kapitalist zihniyet, kapitalizmin doğal bir sonucudur. Kapitalist örgütlenmenin tözsel bir nitelik taşımayan basit bir parçasıdır. Bu kişilere, “doğallık” ve “kendiliğindenlikle” hiçbir ilişkisi bulunmayan bir şeyi öyleymiş gibi kabul ettiklerini hatırlatmak isterim. Kanıt sunmaları gereken bir konuda bir dogma oluşturmaktadırlar. Hiç kuşkusuz ekonomik zihniyetin kaynağının ekonomik örgütlenmede bulunduğu söylenebilir (biz de birçok kez kapitalist zihniyetin kaynağının kapitalizmde olduğunu göstereceğiz) ancak bu nedensel ilişkinin her konu kapsamında ayrı ayrı ele alınması uygun olacaktır, tıpkı ekonomik sistemin ekonomik öznelerin psişik yapı ve entelektüel örgütlenmeleri üzerindeki etkisinin gösterilmesinin uygun olması gibi.</p>

  <p class="calibre7">Başka kişilerse kapitalist zihniyetin kökeniyle ilgili konunun (tıpkı herhangi bir başka zihniyetin kökeni gibi) bir sorun olduğunu kabul etmekle birlikte, bu soruna bilimsel bir yanıt verebilmenin olanaksız olduğunu söylemektedirler. Örneğin, yetenekli bir genç bilim adamı kapitalist zihniyetin kaynaklarını keşfetme konusundaki tüm girişimlerin nafile çabalar olduğunu söylemektedir. Söylediklerini aktaralım:<a href="Notlar_2.xhtml#nnt1" id="nn1"><sup class="calibre13">1</sup></a></p>

  <blockquote class="calibre10">
    <p class="calibre7"><i>“Kapitalizmin zihniyeti” ve buna bağlı olan burjuva yaşam biçimi hiç kuşkusuz çok yararlı yardımcı nosyonlar olup, tarih denilen şeyin sınırlarını aşmaktadırlar. Tarihî belgelere başvurmadan ve bu tarihin ya da gelişmenin evrelerini göz önünde bulundurmadan bir ahlâki nosyonlar tarihi ve gelişme sürecinden söz edebilmek ne kadar mümkünse; bir tarih araştırmasına gerek duymadan bir tutumluluk zihniyeti, bilinçli ve akılcı bir egoizmin yanısıra başka psişik nitelikleri kapsayan bütünsel bir gelişme sürecinden söz edebilmek de o kadar mümkündür. Bu konuda yapılabilecek tek şey ekonomik etkinlikler gerçekleştirme yeteneğiyle buna uygun bir psişik örgütlenme biçimine sahip olan Homo Sapiens’in ekonomik ve toplumsal koşulların kendisine bizim kapitalist zihniyet dediğimiz bütün bu niteliklerden yararlanma olanağı tanıdığı zaman nasıl bir tepki vermiş olduğunu adım adım izlemektir.</i></p>
  </blockquote>

  <p class="calibre7">Bu uyarıda doğru olan düşünce herhangi bir psişik halin “tarihsel belgeler ve tanıklıkların ışığı altında” okunabilme olanaksızlığıdır. Tarihçiye böylesine olanaksız bir görev yüklemek örneğin, püritanizmin kapitalist zihniyetin gelişmesi üzerindeki etkisini “belgelemesini” istemek gibi bir şeydir. Böyle bir şey mümkün değildir. Tarihçiden isteyebileceğimiz tek şey Feuchtwagner’in bizzat kendisinin bizim tarihsel zorunluluklar ve olasılıklarımızın en uç noktası olarak gördüğü şeydir. Örneğin doğal olsun ya da olmasın hangi koşulların kimi psişik ve zihinsel olaylara yol açtığını ya da açmış olabileceğini söyleyebiliriz. Bu araştırma sırasında sahip olduğumuz temel kaynak kendi kişisel düşünsel deneyimimizdir. Psişik olayların temel koşulları olarak görülen psişik eğilimler ve basit eğilimleri etkin eğilimlere, açık seçik görme biçimine, gerçek uygulama ve yöntemlere dönüştüren dışsal durum ya da olaylar arasındaki ayrımı daha açık ve seçik bir şekilde ortaya koyabiliriz. Hattâ bu türden araştırmalar konusunda bir dizi değişmez kural oluşturabilir ve bu kurallar sayesinde önce nelerin belli bir ekonomik zihniyetin kaynağı olarak görülemeyeceğini anlayabiliriz. Böylelikle özel bir etnik eğilimin çok sayıda halkta ortaklaşa görülen psişik bir olgunun nedeni (ya da koşulu) olamayacağını anlayacağımız gibi; kapitalist zihniyete ait şu ya da bu olguyu da kendisinden sonra ortaya çıkmış bir kaynağa bağlayabilmenin mümkün olamayacağını anlarız. Örneğin, XV. yüzyılda geçerli olan kimi kavramların XVII. yüzyıla ait dinî doktrinlerle açıklanamadığını görüyoruz. Öte yandan kendisiyle hiçbir ilişkisi olmamış bir kaynakla bir olay arasında nasıl bir bağlantı kurulabilir ki? XIX. yüzyıl Almanya’sındaki kapitalist zihniyet püritanizm ya da <span class="calibre4">quakerizme</span> özgü dinî düşüncelerle hiçbir şekilde açıklanamaz.</p>

  <p class="calibre7">İlişkilerin doğru bir şekilde yorumlanabilmesi için şu olgulara büyük bir önem atfedilmesi gerekmektedir:</p>

  <p class="calibre7">1. Kapitalist zihniyeti oluşturan değişik unsurlar doğaları gereği farklı kaynaklara sahip olmak durumundadırlar. Bizim sorunumuzla ilgili farklı görüş açılarının büyük ölçüde kapitalist zihniyetin değişik görünümleriyle bu zihniyeti oluşturan her bir unsura ait özgün kaynağın ayrı ayrı göz önünde bulundurulup, aradaki doğa farklarının açık ve seçik bir şekilde ortaya konularak yeterince anlaşılamamasından kaynaklandığını düşünüyorum.</p>

  <p class="calibre7">İlkel anlamdaki girişimcilik zihniyeti söz konusu olduğunda kapitalist zihniyetin, diğerleri arasında, bilinç dışında yer alan ve bizim “içtepi” olarak nitelendirdiğimiz kazanç aşkı, hareket gereksinimi, gaddarlık gibi psişik haller aynı zamanda birer içgüdü olarak da kabul edilmektedirler.</p>

  <p class="calibre7">Büyük girişimcilerin kazanmış oldukları başarılarda bu “içgüdüler” büyük bir öneme sahip olmuş olabilirler. Bu sorunu bilen herkes bu düşünceyi doğrulamaktadır çünkü herkes kendi kişisel gözlemiyle bu sonuca ulaşmaktadır. “İş adamının mizacının temel özellikleri arasında yer alan mesleki bilgi, beceri ve deneyimle diplomasi yeteneğinin maddi şeylere uygulanabileceğini iddia edenlere, tanımlarının bütün iş adamları, özellikle de büyük iş adamları için geçerli olmadığını söyleyeceğiz. Zekâ ve enerjinin her zaman başarı getiren temel unsurlar arasında yer aldıkları doğrudur ancak yalnızca bu nitelikler sayesinde elde edilen başarılar şans, koşullar ya da ahlâk yoksunluğuna atfedilenler tarafından her zaman aşılıp geçilmişlerdir. Burada bir haksızlık olduğu doğrudur zira zekâ ve enerji ürünü olmayan başarılar çoğunlukla düş gücü, hayal daha doğrusu çözümlenmesi olanaksız karmaşık bir zihinsel ve psişik halin ürünüdür. Kimi insanlar yalnızca kehânet gücüyle maddi evrende gelecek on yıllarda şeylerin nasıl bir yol izleyebileceğini ve bu gelişmenin ne türden gereksinimlere yol açabileceğini ve insanlığın bu gereksinimleri karşılayabilmek için hangi kaynaklara sahip olacağını öngörebildikleri ancak bu konuda herhangi bir hesap kitap yapmaktan âciz oldukları da bir gerçektir. Yaratıcı bir sentez aracılığıyla bugünle geleceği birleştirmelerini sağlayan zihinsel bir örgütlenme yöntemine başvurmadan, yani neredeyse hiç düşünmeden içsel ve belli yasaların belirledikleri ve değiştirdikleri dolanım, üretim ve mübadele araçlarının gelecekteki konumlarını önceden öngörebilmekte, yalnızca bu bilinçsiz görüşe dayanarak proje ve kararlar üretip yaşama geçirmeye çalışmaktadırlar.”<a href="Notlar_2.xhtml#nnt2" id="nn2"><sup class="calibre13">2</sup></a></p>

  <p class="calibre7">Bu açıklama Friedrich Gentz’in (Adam Müller’e göndermiş olduğu bir mektupta) Rothschildler konusunda söyledikleriyle uyum içindedir. “Bunlar, düzgün bir dış görünüme sahip, gündelik yaşamda akla gelebilecek en ampirik şekilde davranan, şeylerin nasıl bir şekilde olup biteceği konusunda yanılmayan ve sahip oldukları inanılmaz içgüdüleri sayesinde giriştikleri işlerde her seferinde doğru ata oynamayı başarıp kazançlı çıkan sıradan, cahil Yahudilerdir. Halkın şansa bağladığı o sahip oldukları inanılmaz servetleri aslında bu içgüdüye borçludurlar. Rothschildlerin en zekilerinden birinin iş konusunda nasıl akılcı ve hızlı bir şekilde davrandığına yakından tanık olduktan sonra, Baring’in ayrıntılı ve derinlemesine yorumlarına daha az güvenmeye başladım.”</p>

  <p class="calibre7">James Rotschild’den söz eden Henri Hein de şöyle diyor: “Başkalarının yeteneklerini ortaya çıkarma, değerlendirme ve takdir etme konusunda inanılmaz bir gözlem yeteneği ya da içgüdüye sahipti.”</p>

  <p class="calibre7">Bu çok sayıdaki yeteneğin yanısıra kapitalist zihniyet belli başka yeteneklere de sahip olmayı gerektirmektedir. Bunların bir kısmı burjuva erdemleriyle birlikte işlerin yürütülmesi konusundaki kimi ahlâki ilkelerin eğitim aracılığıyla verilmesini; diğerleriyse öğretim yoluyla kimi müstakbel girişimcilerdeki hesaplama kolaylıkları, işleri yürütme, örgütleme ve yönetme yeteneklerinin geliştirilmesini içermektedir.</p>

  <p class="calibre7">Görüldüğü gibi kapitalist zihniyeti oluşturan değişik unsurların kökenlerinin araştırılması bu unsurlar arasındaki doğa farklılıklarını da göz önünde bulundurmak durumundadır. Yine bu doğa farklılıkları nedeniyle bütün unsurlar bir kişiden diğerine, bir kuşaktan diğerine aynı şekilde aktarılmamaktadır. Bizim doğuştan sahip olunduğunu söylediğimiz niteliklerin kişilikle çok derinlemesine bir ilişkisi vardır. Bu kişilik ancak örnekler sunabilir zira ortadan kaybolduğunda bütün zihinsel birikimi de onunla birlikte ortadan kaybolmaktadır. İçtepi ve yetenek yalnızca canlı kanlı insanlarda vardır. Bunların zaman içinde salt nesnel bir şekilde elde edilmeleri olanaksız ve olayın doğasına aykırıdır. Erdemler ve değişik beceriler konusundaysa, tam tersine, kişiyle olan bağlantıları kolaylıkla kopartılıp kuramsal sistemlere dönüştürülebilecekleri söylenebilir.</p>

  <p class="calibre7">İnsan kuşakları birbirlerini izlerken bu kuramsal sistemler değişmeden kalmaktadırlar. Dünyaya gelen her yeni canlı kendinden önce gelenlerin deneyimlerini emanet alıp, onlardan yararlanıp yararlanmama konusunda özgürdür. Bir sistem çok uzun bir süre kendine yandaş ve sahip çıkacak insanlar bulamayabilir ancak var olduğu sürece insanları etkileyebilme ve egemenliği altına alma şansına sahip olduğu söylenebilir. İnsanlara erdemli olmayı ya da kimi teknik kolaylıklardan yararlanmayı öğreten bu sistemler zamansal ve mekânsal anlamda aktarılma özelliğine sahiptirler. Teknik kolaylıklar her geçen gün daha mükemmel hale gelir ve art arda gelen kuşakların sahip oldukları deneyim sayesinde sonsuza dek yenilenme şansına sahip olurken; erdemler bu deneyimden olabilecek en alt düzeyde yararlanmakta, başka bir deyişle hemen hiç değişmemektedirler.</p>

  <p class="calibre7">2. Kapitalist zihniyetin kaynaklarını araştırırken onun oluşum koşullarının kapitalist gelişimin evreleriyle birlikte değiştiğini de göz önünde bulundurmak gerekmektedir. Bu açıdan ele alındığında ortaya konulabilecek ilk fark, doğuş aşamasındaki kapitalizm ve gelişmiş kapitalizm arasındakidir. Her ikisinde de ekonomik öznenin yerini tanımlayabiliriz. Kapitalizmin doğuş evresinde kapitalizm girişimcinin eseriyken, gelişmiş evrede girişimci kapitalizmin eseridir. Unutulmaması gereken şey şu ki, kapitalizmin başlangıcında kapitalist örgütler henüz bölük pörçük bir görünüme sahip olup, çoğunlukla kapitalizmle bir ilişkisi olmayan insanlar tarafından kurulmuş olduklarından dikkate değer bir bilgi birikimi ve deneyime sahip olamazlardı, zira bu bilgi birikimi ve deneyimin zaman içinde edinilmesi, kanıtlanması, artması gerekmekteydi. Başlangıçta kapitalist bir girişimi yönetmek için gerekli olan araçların icat edilmesi gerekirken; bu sözleşme üzerine oturan sistem alınan yükümlülük, verilen söze sadakat ve dürüstlük konusundaki kaplumbağa hızına denk gelişmeler sayesinde bin bir güçlük ve zahmetle ilerleyebilirdi. Bu açıdan ele alındığında her girişimcinin sahip olması gereken karar verme, bilinç ve yanılma düzeyini değerlendirebilmek mümkün hale gelmektedir. Max Weber’in o çok güzel deyimiyle güncel kapitalist örgütlenme hepimizin içine doğduğu ve her birimizin hiçbir değişiklik yapmadan içinde yaşamaya davet edildiği muazzam bir Kozmos’a benzemektedir. Pazar mekanizması içinde yer aldığı ölçüde bireyden, işini, dayattığı normlara uygun hale getirmesini istemektedir. Ancak bu aynı zamanda bireyi, kendini ezip geçebilecek muazzam bir deneyim birikimiyle karşı karşıya bırakmak demektir. Bunlar muhasebe ve hesabın yanısıra örgütleme yöntemleri, ticaret yapma teknikleri, işin ücretlendirilmesi, vs. şeyler olup öylesine karmaşık ve gelişmiş bir hale gelmişlerdir ki, bunların uygulanması için bile muazzam bir çaba sarf edilmesi gerekmektedir. Oysa bütün bunlar çok uzun bir süreden bu yana konunun uzmanları tarafından kapitalist girişimcilerin kullanımına sunulmak amacıyla geliştirilmişlerdir.</p>

  <p class="calibre7">Kapitalist zihniyet oluşmadan önceki koşulların günümüz kapitalist zihniyetinin içinde yoğrulduğu koşullardan farklı olduğu görülmektedir. Bizi ilgilendiren soruya az çok doyurucu bir yanıt vermek istiyorsak bütün bu farklılıkları göz önünde bulundurmak gerektiğini unutmamalıyız.</p>

  <p class="calibre7">zihniyeti oluşturan: Altın merakı, değişik tipteki girişimcilik ruhu, burjuva erdemleri, vs. gibi çeşitli unsurların ortaya çıkmasının nedenlerini teker teker ele alıp inceleyebiliriz. Sonra da yol açtıkları değişik sonuçlara bakarak farklı nedenlerin tamamını inceleyebiliriz.</p>

  <p class="calibre7">Bu araçların ilki sayısız tekrarlara dayandığından oldukça can sıkıcıdır. Bu yüzden ben çok daha değişik olan ve dolaylı (burada girişmiş olduğumuz araştırmayı çekici kılan da zaten budur) bir şekilde de olsa bizi kesin bir sonuca ulaştıran İkincisini seçiyorum</p>

  <p class="calibre7">Elimdeki malzemelerden şu şekilde yararlanmayı düşünüyorum. Birinci bölümde kapitalizmin ahlâki ve tinsel tarihinin biyolojik temellerini kurmaya çalışacağım. Kapitalist zihniyeti özümseyebilecek yeteneğe sahip görünen insanlık, bu özümseme işini (ya bir dizi dışsal etki ya da bir seçim yaparak) belli ahlâki güçlerin (ikinci bölüm) kimi toplumsal koşulların (üçüncü bölüm) yardımıyla yapabilecektir. İkinci ve üçüncü bölümlerde sonuç olarak belli bir insan topluluğu içinde kimi bireylerin, zihinsel açıdan, dış etkilenmeler nedeniyle kapitalist denilebilecek bir şekilde yönlendirilmiş olduklarını göstermeye çalışacağız. Çok sayıdaki nedenin yol açtığı sonuçların bu yöndeki gidişatını kapitalizmin başlangıcından günümüze bütün belirtilerini izleyerek ortaya koyacağız.</p>

  <p class="calibre7">Böylelikle çoğu kez tek ve aynı bir unsurun kapitalist zihniyetin gelişmesine bin bir şekilde katkıda bulunmuş olduğunu gösterecek ve bunu oluşturan sayısız unsuru okuyucunun gözleri önüne sereceğiz.</p>

  <p class="calibre7"><br class="calibre11"/></p>
</body>
</html>