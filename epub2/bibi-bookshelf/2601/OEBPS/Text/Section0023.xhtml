<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h3 class="calibre12"><span class="calibre14">XXII.AHLÂKİ ÖZELLİKLERİN KAPİTALİST ZİHNİYETİN YAYGINLAŞMASINA KATKILARI</span></h3>

  <p class="calibre7"><br class="calibre11"/></p>

  <p class="calibre7">Önceki bölümlerde safça dememek için tamamıyla tarafsız Bir bakış açısıyla ahlâki güçlerin kapitalist zihniyetin oluşumu üzerindeki etkilerinden söz ettik. Böyle bir şey yapma hakkımız var mı? Bu konuda ileri sürmüş olduğumuz düşünceler ne ölçüde doğru ve geçerlidir? Şu ana kadar yapmış olduğumuz açıklamalara bakarak bu soruların yanıtlarını vermiş olduğumuz söylenemez, zira ulaşabildiğimiz tek sonuç, pek çok durumda, kapitalist zihniyetin çeşitli görünümleri ve kimi felsefi ve dinî öğretiler arasında bir koşutluk bulunduğudur.</p>

  <p class="calibre7">Bu koşutluğun iki olgular dizisi arasında zorunlu olarak bir neden sonuç ilişkisine yol açmayacağı; kapitalist zihniyetin başka kaynaklardan beslenmiş olabileceği ve mevcut görünümünü bizim bildiğimiz ahlâki buyruklar ve dinî talimatlar dışında kalan etkilere borçlu olabileceği yönünde itirazlar gelebilir.</p>

  <p class="calibre7">Hattâ daha da ileri gidilerek (böyle bir itirazın günümüz düşünce biçimine oldukça uygun olduğu söylenebilir) kapitalist zihniyet ve ahlâki buyruklar arasında bir neden sonuç ilişkisinin bulunduğu varsayılsa bile bu ilişki sizin kabul etmiş olduğunuzun tersi bir anlama sahip olabilir, yani felsefi ve dinî zorunluluklar kapitalist zihniyetin doğuşuna yol açmaktan çok, belli ekonomik koşulların bir “yansıması” olarak belli bir ekonomik zihniyet içinde anlam kazanacaklardır denilebilir.</p>

  <p class="calibre7">Bu sonuncu itirazın yol açtığı sorun konusunda tartışmak niyetinde değilim. Din ve ekonomik yaşam arasında mevcut olan ilkesel ilişkiler konusunda Ernest Tröltsch “materyalist tarih anlayışına” karşı büyük bir tarafsızlık ve tartışmasız bir yetkinlikle karşı çıkmıştır. Burada konuyla ilgili görüşümü ana hatlarıyla kısaca açıklamakla yetineceğim. Bu da benim ilgilendiğim özel durum, yani kapitalist zihniyetin oluşumunda ahlâki güçlerin oynamış olduğu rolü açıklamamı sağlayacak.</p>

  <p class="calibre7">Kurucusu ne kadar büyük bir dehaya sahip olursa olsun bir din ancak dış çevre önceden belli koşulları yerine getirdiği takdirde ortaya çıkabilir. Bunlar yalnızca ekonomik koşullardan ibaret olmayıp aynı zamanda biyolojik ve etnolojik özelliklere de sahiptirler. Bir dinin (ya da çok daha küçük çaplı bir felsefenin) kabul edilmesi bir halkın içinde bulunduğu durum, kan/soy birliği, toplumsal koşullarla ilgili olup, halkın genel durumu dinî bir sistemin zaman içindeki gelişmesini de belirlemektedir. Aynı düşünceyi şu şekilde de ifade edebiliriz: Bir dinin ortaya çıkıp belli bir yönde ilerlemesi için halkın belli bir “özelliğe” sahip olması gerekmektedir. “Bir tohumun çıplak bir kaya parçası üzerinde kök salmasının mümkün olmaması gibi insani ve felsefi niteliklere sahip bir dinin de kaba saba ve cahil vahşileri etkisi altına alması söz konusu değildir.”</p>

  <p class="calibre7">Oysa günümüze doğru geldikçe halkların sahip olduğu “özellik”, Batı Avrupa tarihi boyunca insanın psikolojik yaşamında giderek daha önemli bir yere sahip olan ekonomik çıkarlar nedeniyle ekonomik koşulların etkisi altında kalmıştır. İşte bu yüzden bir din ne kadar yeniyse o kadar çok ekonomik koşulların etkisi altında kalmak durumundadır.</p>

  <p class="calibre7">Benim hayati bir öneme sahip olduğunu düşündüğüm bu önerilerin geçerliliğini saptamak oldukça kolay bir iş olup, bunun için Hıristiyan din sistemlerinin içinde ortaya çıktıkları ekonomik dönemlerin kendi aralarında karşılaştırılmalı bir şekilde ele alınması yeterlidir.</p>

  <p class="calibre7">Agustinus öğretilerinin yaygınlaşmasını ekonomik koşulların etkisine bağlamak olguların aksi bir yönde ilerlemeye çalışmak demektir.</p>

  <p class="calibre7">Ekonomik unsur Thomascı sistemin gelişmesinde ve özellikle de Skolastiklerin XIV. ve XV. yüzyıllara ait ahlâki öğretisinde biraz daha önemli bir yere sahiptir. Bununla birlikte erken Orta Çağ da Katolik dünyası temel unsurlarını hem içinde yaşamakta olduğu coğrafyadan çok uzak hem de kendisiyle aynı anda ortaya çıkmamış kaynaklardan ödünç almıştır. Burada Katolik inancının bir dinî deneyimler, gündelik yaşama ait olguların insan üzerinde bıraktığı izlenimler, antik dönem felsefi öğretiler ve Yahudi halkının ahlaki emirler sentezi olduğu çok açık bir şekilde görülmektedir.</p>

  <p class="calibre7">Buna karşılık Protestanlığın Kalvinist değişkenlerinin oluşumunda gelişmiş kapitalist ekonominin etkileri açıkça hissedilmektedir. Eğer Püritanizm burjuva yaşam biçiminin önemli bir günah işlenmemesi durumuyla uyumluluk gösterdiğini kabul etmişse, bu, ekonomik koşullarm etkisi ve baskısıyla gerçekleşmiştir. Oysa doğası gereği bu inancın kapitalizme ne kadar ters düştüğünü daha önce görmüştük. Püriten vaizler XVI. ve XVII. yüzyıllarda Şeytan (Mammon) kültünü cehennemin dibine gönderip onun yerine anti-dünya öğretilerine daha uygun bir ortam sunan toprağın işlenmesi ve zanaat üstüne oturan bir ekonomik örgütlenme biçimini kabul etmeye hazırdılar. Ancak o sırada iş işten geçmiş bulunuyordu. Daha önce büyük bir ekonomik sefalet içinde yaşamakta olan Almanya'da Lutherciliğin yapmış olduğu gibi kapitalizmin gerçekleştirdiği gelişmeleri görmezlikten gelmeleri mümkün değildi. Hiç kuşkusuz onun varlığını istemeye istemeye kabul ettiler ve ellerinden geldiğince kendi din anlayışlarıyla uzlaştırmaya çalıştılar. Öğretilerini sunuş biçimleri bile dönemin ekonomik yaşantısının onlar üzerindeki etkisini göstermektedir. Ruhun kurtuluşuyla ilgili hakikatleri sıralarken bu ekonomik yaşamdan ödünç aldıkları düşünce ve imgelerden yararlandılar. Zihinlerinde bir “Aziz”i kendi günahlarının muhasebesini tutan, sermaye ve kâr arasında ayrım yapan biri gibi canlandırdıklarından “yaşamın kutsallaştırılmasına da basit bir ticari iş gözüyle baktılar.”</p>

  <p class="calibre7">Baxter <span class="calibre4">(Saints Everlasting rest.,</span> Ch. XII), örneğin, Tanrının gözle görülmez bir varlık olmasından şu şekilde söz etmektedir: “Görmediğimiz bir yabancıyla mektuplaşarak kârlı bir ticaret yapabilmek nasıl mümkünse gözle görülmeyen Tanrıyla da “kutsal ticaret” yöntemiyle “aynı şekilde değerli bir inciye” sahip olunabilir. Eski ahlâkçılar ve Luthercilerin yararlandıkları hukuki karşılaştırmaların yerini alan bu ticari karşılaştırmalar, insanı, ruhunun kurtuluşunu Tanrıyla imzaladığı senet karşılığı satın almış olan biri gibi gören Püritanizme ait belirgin özelliklerden biridir.”<a href="Notlar_2.xhtml#nnt25" id="nn25"><sup class="calibre13">25</sup></a></p>

  <p class="calibre7">Daha önce <span class="calibre4">Yahudi'</span>ler üzerine yazmış olduğum kitabımda ayrıntılı bir şekilde göstermiş olduğum gibi bütün bu düşünceler Yahudiliğe kesinlikle yabancı değildir. Püriten ilahiyatçılar bunları Yahudi meslektaşlarından ödünç almış olabilirler. Zaten bunları alış nedenleri Yahudi ilahiyat düşüncesinin kapitalizmle aşırı derecede haşır neşir olması ve yine söz konusu dönemde kapitalizmin ördüğü ağların yavaş yavaş dünyayı sarmaya başlamasıdır. Püriten vaizler öğretilerini yalnızca köylüler, feodal senyörler ve zanaatkârlardan oluşan bir çevreye yaymış olsalardı, dertlerini bu insanlara anlatabilmek amacıyla muhasebe, sermaye, faiz gibi sözcüklere başvurmak yapabilecekleri en büyük saçmalık olurdu.</p>

  <p class="calibre7">Dinî (ya da felsefi) bir sistem kök salmaya başladığı andan itibaren onu oluşturan ve gözle görülmez bir hâleyle aydınlatan öğretiler de yaşamın genelini ve özellikle de (ve bu nokta bizim açımızdan çok önemlidir) ekonomik yaşantıyı etkilemektedirler. Ekonomik öznelerin ruhsal durumlarının, sistemli bir şekilde geliştirilen ve kesinlikle uyulması istenen bu ahlâki emirlerin etkisinden kaçabilmeleri çok şaşırtıcı bir şey olacaktır.</p>

  <p class="calibre7">Bu etkinin biri kişisel diğeri nesnel olmak üzere kimi koşullara boyun eğmek durumunda olduğunu söylemeliyiz.</p>

  <p class="calibre7">Ahlâki güçlerin ekonomik davranış üzerinde etkili olmasını sağlayan <span class="calibre4">kişisel koşul</span> şudur: Bu güçler insan ruhu üzerinde belli bir etkiye sahip olmak zorundadırlar. Uygulayacak, inanacak birini bulamadıktan sonra en kusursuz ahlâk bile bir işe yarayamaz. Biz bu koşula kapitalizmin başlangıç dönemi boyunca uyulmuş olduğunu göstermiş bulunuyoruz. Rönesans döneminde felsefeye duyulan ilgi ve özellikle de bütün ülkelerde en içten dinî duygular XVIII. yüzyıla kadar olmaları gerektiği gibi tartışmasız bir şekilde varlıklarını sürdürmüşlerdir.</p>

  <p class="calibre7">Ahlâki güçlerin etkinliğiyle ilgili <span class="calibre4">nesnel koşulsa</span> kapitalizmin ortaya çıktığı sırada kapitalist gelişme hızının yavaşlığına bakılarak anlaşılabilmededir. Açıklamaya çalışayım: Henüz inşa halindeki bir ekonomik sistemde herkes kendi kafasına uygun bir ekonomik davranış biçimi sergilediği takdirde bununla ilgili ahlâki öğretiler ve ahlâkla ilgili özdeyişler; ekonomik sisteme ait değişik dalların yerli yerine oturup olgunlaşmış olduğu; bütün yöntem ve girişim biçimlerinin neredeyse mekanik bir görünüme kavuştuğu ve ekonomik öznelerin kendilerine rağmen belli bir davranış biçimine uymak durumunda kaldığı bir aşamadakine oranla, çok daha geniş bir alanı kapsamak durumundadır.</p>

  <p class="calibre7">Kapitalizmin ortaya çıkış aşamasında iki koşulun gerekleri yerme getirilmiş olup, ortaya çıkış biçimleri neye benzerse benzesin felsefe ve özellikle de din bir kez ahlâki güç haline geldiklerinde kapitalist zihniyetin oluşumuna katkıda bulunmamış oldukları söylenemez. Başka terimlerle ifade etmek gerekirse ahlâki öğretiler ve kapitalist zihniyet arasında kurmuş olduğumuz koşutluk çoğu kez bizim belirlediğimiz şekilde algılanmaktadır, yani ahlâki emir neden olarak görüldüğü takdirde ekonomik öznelerin davranış biçimleri sonuç olarak yorumlanmak durumundadır.</p>

  <p class="calibre7">Ahlâki güçlerin kapitalist zihniyetin gelişmesine üç şekilde katkı</p>

  <p class="calibre7">yaptıkları görülmektedir:</p>

  <p class="calibre7">1. Kapitalizme ve özellikle de temelinde akılcı düşünce ve her şeye bir yöntem kazandırmanın bulunduğu bir yaşam anlayışına elverişli bir ortam oluşturmuşlar ve bu ortamın geliştirilmesinde erken antik çağ felsefesi ve üç temel din eşit düzeyde bir rol oynamışlardır;</p>

  <p class="calibre7">2. Burjuva erdemleri kültürünün oluşmasına neden olmuşlar ve bu kültür hem antik çağ bilgeleri hem de üç din sistemi tarafından desteklenmiştir;</p>

  <p class="calibre7">3. Kazanç aşkını frenleyerek ekonomik zihniyete kimi sınırlandırmalar getirilmesine katkıda bulunmuşlardır. Bu sonuç tartışmasız bir şekilde iki Hıristiyan mezhebin hesabına geçirilmek durumundadır çünkü vaazları sayesinde bunu yaşayan ve gerçek bir şeye dönüştürmüşlerdir. Keza kapitalizmin ilk dönemin sonuna kadar Hıristiyanlığın insan yanlısı ahlâk öğretiminin etkisinde kalmış olduğu söylenebilir. Bunun farkına varamayanların kapitalizmin başlangıcı konusunda bir fikir sahibi olabilmeleri mümkün değildir.</p>

  <p class="calibre7">Bunun yanısıra Yahudi ahlâk anlayışının belirgin (en azından “yabancılarla” ilişkiler gündelik uygulama düzeyinde bizi ilgilendiren tek konudur) özelliğinin, Hıristiyan mezheplerin ekonomik yaşamı kuşatma ve sınırlandırmaya çalışan ilkelerini görmezden gelmek olduğu söylenebilir. Bu yüzden kapitalizmin daha ilk evrelerinde Yahudilerin eski ekonomi ahlâk anlayışını yıkarak hiçbir sınır tanımayan, hayâsızlık üzerine oturan bir kazanç anlayışı geliştirdiklerini görmekteyiz. Bu düşüncelerin genel olarak kapitalist zihniyetin ayrılmaz bir parçası haline gelmesi ancak kapitalizmin en son aşamasında, yani en azından Protestan ülkelerdeki din duygusu yoğunluğunu büyük ölçüde yitirip Yahudiliğin etkisinin giderek yaygınlaşıp yerli yerine oturmaya başladığı bir sırada mümkün olmuştur. Öyleyse ahlâki güçler, özellikle de din, kapitalizmin gelişip yaygınlaşmasında hayati bir rol oynamışlardır. Kapitalist atılım: Din duygusunun zayıflaması ve Yahudilere özgü din duygusunun sürüp gitmesi gibi iki karşıt gücün gerçekleştirdikleri eylemin bir sonucu gibi görülebilir.</p>

  <p class="calibre7">Öte yandan ilk kapitalist dönemin sonundan bu yana nasıl gerçekleştiğini gördüğümüz ekonomik gelişmenin sorumluluğunu yalnızca ahlâki güçlerin etkisine bağlamak fazla abartılı bir yaklaşım sergilemek olacaktır. Ahlâki güçlere yüklemiş olduğumuz çok geniş bir eylem alanıyla ilgili değerlendirmeler aynı zamanda bu eylemin sınırlarını az çok belirlememize de yardımcı olmaktadırlar:</p>

  <p class="calibre7">1.Ahlâki değerler insanlar tarafından kabul edildiği, yani insanlar bunlara (sözcüğün geniş anlamında) “inandıkları” sürece, ahlâki güçler (belli dış koşulların da varlığı sayesinde) kapitalist zihniyetin ortaya çıkması ve gelişmesinde kesinlikle belli bir etkiye sahip olmuşlardır.</p>

  <p class="calibre7">2.Ancak insanların ahlâki değerlere “inanıyor olmaları” kesinlikle bunların dışında başka etkilere maruz kalmadıkları anlamına gelemez. Aksi varsayım göz önünde bulundurulduğu takdirde aynı dinî sistemin her yerde aynı kapitalist zihniyetin oluşmasına yol açması gerekirdi ki, böyle bir şey söz konusu bile değildir (İtalya ve İspanya karşılaştırması yapılabilir) çünkü farklı dinî sistemlere bağlı ülkelerde (İtalya, Almanya, Amerika) aynı kapitalist zihniyetin doğmuş olduğunu gördük.</p>

  <p class="calibre7">Kapitalist zihniyetin kökeninde yalnızca ahlâki güçlerin bulunmadığından emin olmak isteniyorsa, bu zihniyetin pek çok açıdan ve pek çok somut uygulamasına bakılarak ahlâki güçler tarafından etkilenmesinin mümkün olmadığını düşünmek yeterli olacaktır. Bu konularda yanlış bir yola girerek, sığ ve tek yönlü bir bakış açısı üretmenin ne kadar kolay olduğunu gösterebilmek amacıyla, Franz Keller’in, daha önce bu konuda sunmuş olduğum düşünceleri tartıştıktan sonra sonuç kısmında söylemiş olduklarını alıntılamaktan başka bir şey yapmayacağım:</p>

  <blockquote class="calibre10">
    <p class="calibre7"><i>"Kapitalizmin başlangıç aşamasındaki en önemli şey, birkaç kişinin elinde biriken büyük servetlerden çok, en ayrıntılı ekonomik açıklamasını girişimcinin çalışma alanına özgü sorumluluk bilincinde bulan ahlâki güçlerden oluşan sermayedir. Ahlâki güçler uzun bir eğitim sürecinin ürünü olup, bir halka özgü sözleşme sisteminin temelini oluşturduklarından girişimci için mesleki açıdan zorunlu bir koşuldur."</i></p>
  </blockquote>

  <p class="calibre7">Bu sözler büyük bir hakikat payına sahip olmakla birlikte burada söz konusu olan sorunun karmaşıklığını açıklayabilecek bir düzeye sahip değildir.</p>

  <p class="calibre7">İlk olarak (sözü edildiği için değindiğimiz) kapitalizmin (ekonomik bir sistem olarak) ortaya çıkmasındaki en <span class="calibre4">önemli</span> etken servet birikimiyle birlikte oluşan kapitalist zihniyettir. Bunların dışında kalan birkaç unsurun etkisini de unutmamak gerekir. Salt ahlâki özlemler hiçbir şekilde ekonomik <span class="calibre4">biçimlerin</span> ortaya çıkmasını sağlayamazlar. Daha önce kapitalizmin tamamıyla dinî motiflere dayandığı suçlaması yapıldığında, Max Weber bu yanlış anlamaya şiddetle karşı çıkmıştır.</p>

  <p class="calibre7">Ekonomik yaşama ait “zihniyeti” kısaca ekonomik zihniyeti olabilecek en geniş anlamda ele alacak olursak bu zihniyetin çok değişik ruhsal durumların bir araya gelmesiyle ortaya çıkan türdeş olmayan bir karışım olduğunu ve ahlâki güçlerin, eğitim aracılığıyla üretilip, sürdürülebilen özellikleri nedeniyle aralarından yalnızca kimilerini etkileyebildiklerini görürüz. Kapitalist zihniyetin “erdemler” başlığı altında bir araya getirebileceğimiz bu iki unsuru eğitimin bir ürünü olup, varlıklarını ahlâki güçlere borçludurlar. Bunlar ruhsal erdemlerle kişiliğe/karaktere dair erdemler olup disiplin altına alınmış bir varlığın dış görünümleri, irade ve anlığa sistemli bir şekilde dayatılmış zorlamanın sonuçlarıdır.</p>

  <p class="calibre7">Bu erdemlere etik tarafından öğretilen kimi ahlâk normlarını kabul etme ve uyma koşuluyla sahip olunabilmektedir. Bu erdemlere sahip olabilmek için yine belli özellikler taşımak gerekmektedir. Bu özelliklere sahip olmanın kimileri için kolay kimileri içinse zor bir iş olduğunu ben de kabul ediyorum. Ancak bütünsel ve özsel açıdan bakılacak olursa erdemlerin varlıklarını yine de ahlâki güçlere borçlu olup, ahlâki eğitim ve terbiyenin bir ürünü oldukları söylenebilir.</p>

  <p class="calibre7">Ancak kapitalist zihniyeti oluşturan başka unsurların kimisine doğuştan sahip olunduğundan, ki bunlara <span class="calibre4">yetenekler</span> deniliyor, başka bir şekilde edinilmeleri olanaksızdır. Gözü pek girişimcinin yeteneği, yaratıcı spekülatörün yeteneği, ustaca hesap kitap yapabilenin yeteneği gibi. Dünyada bir aptalı bir dahiye; düşler âleminde dolanan birini iyi bir hesap ustasına dönüştürebilecek bir ahlâki güç yoktur. Hiç kuşkusuz yetenekleri “geliştirebilmek” mümkündür. Örneğin, (seçme yöntemiyle) sayılarını artırabilmek ve düzeylerini yükseltebilmek mümkündür ancak bunların oluşması kadar, gelişmesi ve seçilmesinde de ahlâki güçler hiçbir rol oynamamaktadır.</p>

  <p class="calibre7">Kapitalist zihniyeti oluşturan üçüncü özgün unsur <span class="calibre4">tekniklerdir.</span> Bunlar işleri özümseme, hesaplama, örgütleme, vs. yeteneğidir. Bütün bunlar da ahlâki güçlerin müdahale alanı dışında kalan ve öğrenilen yeteneklerdir. Ahlâki açıdan kusursuz bir adam yanlış bir muhasebe sisteminden yararlandığında ya da sürekli yanlış hesaplamalar yaptığında çok kötü bir kapitalist girişimci olmaya mahkûmdur. Kapitalist niteliklerin derecesi ve toplamı sahip olunan teknikler, bunların ne kadar bir süre içinde özümsenmiş olduğu ve bunlara sahip olma konusunda ortaya konulan irade tarafından belirlenmektedir. Bu üç unsurdan yalnızca sonuncusu yani sahip olma, öğrenme ve özümseme konusunda ortaya konulan irade ahlâki güçler tarafından etkilenebilir. Bu unsuru <span class="calibre4">gayretli olma, kendini işine verme</span> şeklinde adlandırabiliriz. Diğer iki unsursa tam tersine ahlâki güçlerin denetimi dışında kalmaktadırlar. Belli bir zaman diliminde sahip olunabilecek nitelik sayısı sahip olunan yaratıcılık yeteneğinin varlığı ya da yokluğunun yanısıra düzeyiyle de ilgili olup; ekonomik öznelerin şu ya da bu alışkanlıkları ne kadar zamanda, nasıl edindikleri sonradan kazanılmayan ve bir kişiden diğerine değişebilen yeteneğin derecesiyle ilişkilidir. Hiç kuşkusuz bu derecenin düzeyini, seçme yöntemiyle kuşaktan kuşağa yükseltebilmek mümkündür ancak bu seçim ahlâki güçlerden bağımsız bir şekilde gerçekleşmek durumundadır.</p>

  <p class="calibre7">Bütün bu açıklamalara dayanarak, ahlâki güçlerin, henüz herhangi bir güç kaybına uğramamış oldukları cemaatlerde bile kapitalist zihniyeti oluşturan kimi unsurların oluşum ve gelişiminde hiçbir rol oynamadıkları söylenebilir. Bu arada ilk kapitalist dönemin sonundan bu yana, ahlâki güçler, bizim Hıristiyan cemaatlerimizde kesinlikle belirgin bir güç kaybına uğramışlardır. Bu dönemden itibaren kapitalist zihniyet müthiş bir atılım yaparak yaşantımızda radikal dönüşümlere yol açmış olup, bu olay, gerek Katolik gerekse Protestan ülkelerde ahlâki öğretilerin geçerliliklerini yitirmeleri sayesinde gerçekleşmiştir. Bu dönüşümlerin gerçekleşebilmesi için Katolik ve Protestan mezheplerinin ekonomik özneyi engelleme ve yönlendirmeye yönelik tüm setlerin yıkılması gerekmiştir. Bu dönüşümler tek bir ahlâki ilkeye, yani Yahudi ahlâk anlayışına uyularak gerçekleştirilmiştir.</p>

  <p class="calibre7">Ancak daha ileri gitmeden, hemen şimdi altı çizilmesi gereken bir nokta varsa, o da, Yahudi ahlâkının etkisi ne kadar büyük olursa olsun, modern ekonomi insanının tüm varlık ve davranışlarının bunun tarafından belirlenmiş olduğunu söylemenin eleştirel akılla bağdaşmayacağıdır. Dolayısıyla modern kapitalizmin diğer kaynaklarıyla yaptığı atılım ve gösterdiği müthiş gelişmenin öteki nedenlerini araştırmak durumundayız. Bunlar kapitalizmin ilk döneminde ahlâki güçlerle <span class="calibre4">rekabet</span> içine girdikten sonra XV. yüzyılın sonundan itibaren onların yerini almaya başlamışlardır. Bu nedenleri yalnızca toplumsal koşullar doğurabileceği için, çalışmamızın bundan sonraki ana bölümünü bu koşulların incelenmesine ayırdık.</p>

  <p class="calibre7"><br class="calibre11"/></p>
</body>
</html>