<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre12">IV. ÇEŞİTLİ ZENGİNLEŞME ARAÇLARI</h3>

  <p class="calibre7">Altın veya gümüş tutkusunun doğrudan ekonomik yaşantıyı etkileyerek, kapitalist bir zihniyet ve kapitalist şirketleşme sisteminin ortaya çıkmasına yol açtığını sanmak çocukça bir düşüncedir. Modern ekonomik sistemimizin ve özellikle de modern ekonomik zihniyetin ortaya çıkması sanıldığından çok daha karmaşık bir olaydır.</p>

  <p class="calibre7">Her geçen gün daha çok kazanma hırsının başlangıçtaki genel ekonomik yaşam üzerinde hiçbir etkisi olmamıştır. Altın ya da gümüşe sahip olabilmek için normal ekonomik etkinliklerin dışında kalan yollara başvurulmuştur. Bunun için çoğunlukla kişisel ekonomik çıkarlar ihmal edilmiş ya da geri plana itilmiştir. O zamanlar saf köylü, ayakkabıcı, tüccar gündelik çalışmasıyla zengin olabileceğine inanmıyordu.</p>

  <p class="calibre7">Alberti gibi iş hayatının içinde olan ve hiç kuşkusuz kapitalist bir zihniyete sahip bir insan bile toptan ticaret dışındaki servet edinme yollarını şöyle sıralamaktadır:</p>

  <p class="calibre7">1. Hazine aramak</p>

  <p class="calibre7">2. Mirasların ele geçirilmesi (bu yönteme çok sık başvurulduğunu eklemektedir)</p>

  <p class="calibre7">3. Müşteri edinme: “servetlerinden herhangi bir şekilde yararlanabilme umuduyla zengin burjuvaların gözünde itibar sahibi olmak”,</p>

  <p class="calibre7">4. Tefecilik (borç para vermek),</p>

  <p class="calibre7">5. Yük taşıyacak koşumlu at sürüleri kiralamak,vs.<a href="../Text/Notlar.xhtml#nt19" id="n19"><sup class="calibre13">19</sup></a></p>

  <p class="calibre7">Oldukça tuhaf bir sıralama! XVIII. yüzyıldan kalma bir başka tuhaf sıralamaya göre, zengin olmanın üç yolu vardır:</p>

  <p class="calibre7">1. Saraya hizmet etmek,</p>

  <p class="calibre7">2. Savaşlara katılmak,</p>

  <p class="calibre7">3. Simya</p>

  <p class="calibre7">Yüzyıllar konusunda yapılan daha düzgün bir araştırma bu derlemelerin yazarlarının iyi gözlemci olduklarını göstermektedir. O dönemlerde önerdikleri zengin olma yollarının çok moda olduğu ve zengin olmak isteyenlerin gözünde ticaret, sanayi ve ziraattan çok daha önemli bir yere sahip olduğu görülmektedir. Normal ekonomik etkinlik dünyasının dışında kalan başka kazanç yollarının uzun bir listesini yapmak oldukça kolaydır.</p>

  <p class="calibre7">Bizi burada ilgilendiren başlıca kazanç yolları kapitalist ekonomi anlayışının oluşumuna katkıda bulunanlar olduğu için diğerlerini yorumlamaya gerek görmeden kısaca geçeceğim.</p>

  <p class="calibre7">Bunlar:</p>

  <p class="calibre7">1.<span class="calibre4">Memurluk:</span> Çalma çırpma, yolsuzluk ve gizli işler çevirme olanakları sunması nedeniyle memurluğu kısa yoldan büyük servet edinme biçimlerinden biri olarak kabul ediyoruz. Burjuva servetinin oluşumundan söz ederken rakamlar aracılığıyla memurluk kariyerinin sunduğu zengin olma olasılıklarının ne kadar çok ve büyük olduğunu göstereceğim. Buna bağlı olarak:</p>

  <p class="calibre7">2.<span class="calibre4">Yükümlülüklerin satın alınması</span> aslında rant satın almaktan başka bir şey değildir.</p>

  <p class="calibre7">Bu iş yükümlülükle orantılı bir şekilde ödenecek belli bir teminat karşılığında elde edilecek gelirler ve beklenmedik gelirlerden yararlanma hakkına sahip olmak demektir. Böyle bir yükümlülük altına girmek özellikle beklenen gelirler yatırılan miktarı aşmadığında bu insanların sık sık iflas etmelerine yol açardı.</p>

  <p class="calibre7">3.<span class="calibre4">Alberti’nin sözünü ettiği müşterilere gelince,</span> bu XVII. ve XVIII. yüzyıllarda bir tür uşaklık olarak görülebilir. Zenginlere hizmet etmek için gelen yoksul insanların birkaç yıl sonra cepleri dolu bir halde işi bırakmaları.<br class="calibre11" /></p>

  <p class="calibre7">4. <span class="calibre4">XVII. Yüzyıldan sonra giderek yaygınlaşmaya başlayan Devletten rant elde etme yöntemi.</span></p>

  <p class="calibre7">Bütün bu zenginleşme yöntemleri kapitalist zihniyetin (yani girişimci kapitalist zihniyet) gelişmesine katkıda bulunmaktan uzak olup, ileride göreceğimiz gibi daha çok onu yok etmeye yarayan, en azından atılım yapmasını engelleyen yöntemlerdir. Yine bu neden yüzünden çalışmamda özellikle Fransa ve İngiltere’de XVII. ve XVIII. yüzyıllarda gelişmiş haliyle eski moda “büyük finans” olayından söz etmeyeceğim. Bu büyük finans temsilcileri olan insanlar çoğunlukla burjuva kökenli olup ya devlete borç vererek ya da vergi mültezimliği sayesinde zenginleşmiş; çorbanın yüzeyinde dolanan yağ toplarına benzeyen ve ekonomik yaşam denilen olguyla çok uzaktan ilişkileri olan kişilerdir. Fransa’da bunlar genel mültezimler, çeteciler, diğer mültezimlerdir (bunlara bu ülkede Le Sage’ın 1709 yılında sahneye konulmuş, baş kahramanın sonradan zenginleşen Turcaret adlı bir uşak olduğu oyundan esinlenilerek <span class="calibre4">Turcaret'</span>ler gibi bir takma ad verilmiştir. Turcaret: “zihinsel yapısı ve eğitim düzeyi sahip olduğu servetle aynı düzeyde olmayan finans adamıdır”). XVIII. yüzyıl İngiltere’sinde bunların sayıları yaklaşık 17.000 olup “Stockholders’, “the monied interest” olarak adlandırılmışlardır.</p>

  <p class="calibre7">Şimdi sözünü edeceğim uygulamalardaysa tam tersine kapitalist şirketleşmenin çekirdeği ve sundukları gelişme olanaklarıyla karşılaşıyoruz. Bu yüzden onlarla daha yakından ilgileneceğiz. Şimdi ilgileneceğimiz çeşitli zenginleşme biçimlerine bir çekidüzen verebilmek amacıyla şiddet, sihir, zihinsel yöntem (yaratıcılık yeteneği) ve para gibi belirleyici unsurlardan hangisinin egemen olduğuna bakarak bunları dört gruba ayıracağım.</p>

  <h4 class="3 sigil_not_in_toc" style="text-align: left;"><span class="calibre4">a) Şiddet Aracılığıyla Zenginleşme</span></h4>

  <p class="calibre7">Şiddet yoluyla dediğimde, bununla söylemeye çalıştığım şey yöneticilerin para bulabilmek amacıyla başvurdukları her türlü haraç ve vergi gibi yöntemler değil; yüzyıllar boyunca itibar görmüş ve saygın bir yere sahip olmuş bir yöntem yani eşkıyalıktır. Elimizdeki pek çok özgün ve otantik belgeye dayanarak eşkıyalığın, Orta Çağ boyunca birçok ülkede ve özellikle de Almanya, Fransa ve İngiltere’de fırsat düştükçe yapılan bir çılgınlıktan çok, gerçek bir toplumsal kurum görünümüne sahip olduğunu söyleyeceğim.</p>

  <p class="calibre7">Zorn, <span class="calibre4">Worms Vakayinamesi</span> (XIV. yüzyıl) başlıklı çalışmasında: “Almanya'da ve özellikle de Ren nehri üzerinde kimin gücü kime yeterse kanunu geçerliydi. Şövalyeler ve soylular başkalarının sırtından geçiniyorlar, öldürebildiklerini öldürüyor, geçit ve sokak girişlerine saklanarak, eşyalarıyla birlikte dolaşmak durumunda olanlara tuzaklar kuruyorlardı” demektedir.</p>

  <p class="calibre7">Bir halk ozanı genç soyluya şu öğüdü vermektedir:<a href="../Text/Notlar.xhtml#nt20" id="n20"><sup class="calibre13">20</sup></a> “Genç soylu hiç çalışmadan zengin bir kişi gibi yaşamak istiyorsan, sana vereceğim öğüdü iyi dinle: yeşil ormana gizlen ve odun toplamaya gelen köylüyü görür görmez hemen üstüne saldır. Boğazını sık ki keyfin yerine gelsin, atıyla birlikte neyi var neyi yoksa al ve git.”</p>

  <p class="calibre7">Ayakkabıcı, ayakkabı yapmayı nasıl öğreniyorsa soyluların da aynı şekilde eşkıyalık yapmayı öğrendiklerini biliyoruz. Şövalyelikten söz edilen bütün ülkelerde aynı manzarayla karşılaşılmaktadır. )acques de Vitry, Fransa’da: “soylular av peşinde koşmaktan yorulmuyorlar” diye yazmaktadır.</p>

  <p class="calibre7">İtalya ve İngiltere'de eşkıyalık korsanlık dediğimiz özgün bir biçim kazanmıştı. Gerçek bir yatırım alanına benzeyen bu sonuncu biçime yeniden döneceğiz. Oysa girişimciliğin eşkıyalıkta olsa olsa tohum halinde bulunduğu söylenebilir. Burada eşkıyalıktan söz edilmesinin nedeni korsanlığın yolunu açmış olmasıdır.</p>

  <h4 class="3 sigil_not_in_toc" style="text-align: left;"><span class="calibre4">b) Sihir Yoluyla Zenginleşme</span></h4>

  <p class="calibre7">Zenginleşmek amacıyla sihirli yöntemlere başvurmak için bambaşka bir zihinsel yapıya sahip olmak gerekmektedir. Bu anlayış dünyanın ruhlar ve şeytanlarla dolu olduğuna, bu ruh ve şeytanlarla ilişki içinde olunabileceğine, kendilerinden yararlanılıp desteklerinin alınabileceğine inanmaktadır. Tanrılardan destek istemektedir. Hastalıklı ve sürekli üretim halinde olan bir düş gücü, ruhları, işe yarayacak bir şekilde işin içine sokmanın bir yolunu bulmaktadır.</p>

  <p class="calibre7">Herkesin peşinde koştuğu altını ele geçirmenin mucizevi bir yolu aranmakta ve bu iş ya altını bularak ya da üreterek bir çözüme kavuşturulmaktadır. Hazine arayıcılığı ve simya tutkusunun kökeninde bu vardır.</p>

  <p class="calibre7">Hazine arayıcılığı çok eski bir tutkudur. “Halkların göç etmeye başladıkları günden bugüne, Germenlerde hazine arayıcılığı gerçek bir tutkudur. XV. yüzyıl boyunca hep aynı şeytan kovma, aynı batıl inançla karşılaşıyoruz.<a href="../Text/Notlar.xhtml#nt21" id="n21"><sup class="calibre13">21</sup></a>”</p>

  <p class="calibre7">Gerçekte, o dönemlerde saklı hazineleri ortaya çıkarma düşüncesi sanılabileceği kadar saçma bir düşünce değildi, zira özellikle savaş dönemlerinde, paraya dönüştürülmüş olsun ya da olmasın büyük miktarda soylu maden toprağa gömülmekteydi. Uygulanan sihirli yöntemlerse bu hazineleri bulup onları hapsedilmiş oldukları yerden kurtarmayı amaçlamaktaydı. Gizemlerin ortaya konulmasına daha uygun bir zaman dilimi olduğundan araştırmalar gece yapılmaktaydı.</p>

  <p class="calibre7">Çalışmaktan hiç hoşlanmayan, gündelik çalışma düzeninin zorunlu kıldığı enerjiden yoksun, saplantılı arzuların kurbanı, önlerine çıkan her şeyi ele geçirmeye hazır, sabit bir fikrin peşinden gitmekten bıkıp usanmayan, bu saf ve abartılı bir düş gücüne sahip (hep aynı) insanlar yaşamlarını hazine aramakla tüketmekteydiler. Yeni altın ve gümüş madenleri bulunduğu söylentileri ülkeye yayılır yayılmaz karılarını, çocuklarını, atölyelerini, dükkânlarını, sabanlarını terk edip gözlerinin pırıl pırıl parlamasına yol açan hayaletin peşinden koşarlardı. Orta Çağ’dan kalan pek çok belge zaman zaman bu kazma ve araştırma ateşinin ne kadar yükseğe çıktığını ve yaygın olduğunu göstermektedir. XIII. yüzyılda Rammelsberg, XVI. yüzyılda Freiburg, XV. yüzyılda İnn vadisi ya da XVI. yüzyılda Peru’da olan bitenler, belgelerin ve günlüklerin bize aktardıkları kadarıyla; 1850’li yıllarda Kaliforniya ya da Klondike’ta geçen (XIX.) yüzyılın sonunda yaşananların birebir aynısıdır. Aradaki tek fark Kaliforniya ya da Klondike’taki altın arayıcılarının Orta Çağ’daki kardeşlerinden daha gerçekçi olmalarıdır. Onlar altınlara bezenmiş büyülü prens ya da altından güneş evi gibi masallara inanmamaktadırlar. Ancak her iki durumda da zihniyet aynıdır.</p>

  <p class="calibre7">Peki, ya altın <span class="calibre4">imâl edebilmek</span> mümkünse? Bu düşünceyi gerçekleştirmek amacıyla insanlar sihre başvurdu, simyacı oldu. Bu işler gündelik çalışma düzenine ait bir iş gibi değil, kutsal bir saygı gerektiren İlahî bir hizmet gibi yapıldı. İnsanlar ilkel bir davranış sergileyerek farklı bir doğaya ait güçler tarafından simyaya doğru itilmiş olabilirler. Ancak bunun gerisinde yatan asıl ve etkin gücün bir zenginleşme arzusu olduğu kısa sürede ortaya çıktı. “Bin yıldan uzun bir süre boyunca kimyayla ilgili bilgilerimiz simyanınkilerden ibaretti zira yapay soylu maden imâlatının ancak bu şekilde gerçekleştirilebileceğine inanılıyordu.”<a href="../Text/Notlar.xhtml#nt22" id="n22"><sup class="calibre13">22</sup></a></p>

  <p class="calibre7">XV. yüzyıldan itibaren simya yalnızca bu işe yarayan bir şey gibi görüldü. Gerçek “simyacılar” şanslarını denemek amacıyla her önüne gelenin eritme potası kullanmaya kalkışıp, kafasına göre iş yapmasına çok kızdılar. İşte bir şikâyet örneği:<a href="../Text/Notlar.xhtml#nt23" id="n23"><sup class="calibre13">23</sup></a></p>

  <blockquote class="calibre10">
    <p class="calibre7"><i>Herkes kendini simyacı sanıyor. Akılsız salaklar. Gençler, yaşlılar, berberler, yaşlı kadınlar, gülünç danışmanlar, kafası kazınmış rahipler, din adamları ve askerler.</i></p>
  </blockquote>

  <p class="calibre7">Bir başka şikâyet örneği:</p>

  <blockquote class="calibre10">
    <p class="calibre7"><i>Herkes yazılanlara bakarak çok kısa bir süre içinde büyük miktarlarda altın ve gümüş imâl edilmesini  sağlayacak simya yöntemleri ve basit numaralar öğrenmek istiyor.<a href="../Text/Notlar.xhtml#nt24" id="n24"><sup class="calibre13">24</sup></a></i></p>
  </blockquote>

  <p class="calibre7">Bu değerli maden imâl etme hastalığı ilk kez XVI. yüzyılda büyük bir tırmanışa geçiyordu. Gizli metinleri ele geçirme tutkusu bütün halk kesimlerini sarmış görünüyordu. Prensten köylüye herkes simyanın gücüne inanıyordu. Kısa bir sürede zengin olma arzusu, yaygınlaşan örnekler herkesi sanki simyacı olmaya itiyordu. Sarayda, köylü kulübesinde, küçük zanaatkârın atölyesi ya da zengin burjuvanın evinde kurulan düzenekler ve âletler aracılığıyla herkes yıllar boyunca diğer madenleri altına, gümüşe dönüştürecek tözü arıyordu. Simya manastır duvarlarının bile içine yerleşmişti. Altın imalatına yarayan bir fırının bulunmadığı tek bir manastır bile yoktu.</p>

  <p class="calibre7">Çok ünlenen kimi simyacıların bilgilerini prenslerin hizmetine sundukları bilinmektedir. “Saray astrologları” gibi “saraylı simyacıların” da XVI. ve XVII. yüzyıllara özgü bir olgu olduğu söylenebilir. Bu olgu Kolonya “büyücüsü” Cornelius Agrippa için olduğu kadar, XVII. yüzyılda Viyana sarayında şansını denemeye gelip, civayı “dondurmayı” öneren Venedikli astrologlar için de geçerlidir.<a href="../Text/Notlar.xhtml#nt25" id="n25"><sup class="calibre13">25</sup></a> John Joach Becker çağdaşı olan bu maceraperest simyacıların bir listesini çıkartmıştır: “Herkesin sahtekâr ve safsatacı oldukları konusunda hemfikir olduğu günümüz simyacıları arasında: Rochefort, Marsini, Croneman, Marsali, Gasner, Gamsan gibi isimlerin yanma <span class="calibre4">Clavicula Salomonis</span>(Büyü Kitabı) aracılığıyla hazineler bulabileceğini iddia eden Saraylı Jacobi’yi de ekleyebiliriz.”</p>

  <p class="calibre7">Bu “saray simyacıları”, başka bir kategoriye ait ve karanlık yüzyıllarda büyük bir rol oynamış şimdi tanışacağımız “proje üreticileriyle” pek çok ortak özelliğe sahiptirler. Bu sonuncuları mercek altına alarak “sarayın isli fırınlarından” modern bankaya giden yolda yapmış oldukları köprü görevinden söz edeceğiz.</p>

  <h4 class="3 sigil_not_in_toc" style="text-align: left;"><span class="calibre4">c) Zihinsel Yönteme (Yaratıcılık Yeteneğine) Başvurarak Zenginleşme</span></h4>

  <p class="calibre7">Kapitalizmin başlangıç dönemine özgü teknikten söz ettiğim bir çalışmamda Rönesans ve özellikle de Barok dönemin her türlü teknik fikir konusunda ne kadar çok yaratıcı beyin, bereketli ve durmak bilmeyen bir düş gücüne sahip insanlarla dolu olduğunu göstermeye çalışmıştım.</p>

  <p class="calibre7">Toplumun her kesimine yayılmış olan bu müthiş yaratıcılık yeteneğinden yalnızca teknik sorunların çözümü konusunda yararlanılmıyordu. Ekonomi ve yaşamın diğer alanlarında da sayısız miktarda reform ve dönüştürme düşüncesi içeren yaratıcı fikirler sunuluyordu. Bunlar daha çok kamu finansmanı ve kişisel ekonomik yaşamla ilgiliydi. Bu konuyla ilgili olarak bizim asıl ilgimizi çeken olgu şudur. Yüzyıllar boyunca binlerce insan yaratıcı güçlerini bir mesleğe dönüştürmüş ve gerçekleştirilmesi mümkün olan olmayan fikir ve projelerini para karşılığında satmışlardır. Bu gerçek bir meslektir. Prensleri, ülkenin büyükleri ve zenginlerini şu ya da bu projeye ortak ederek gerçekleşmelerini sağlamak amacıyla oluşturulmuş bir proje hazırlayıcıları meslek grubu vardı. Etkili insanların bulunduğu her yerde bu proje üreticileriyle karşılaşılmaktadır: Saray, Parlamentolar gibi yerlerde. Ancak onlarla projelerini pazarlarda, sokak ortalarında satmaya çalışırken de karşılaşıyoruz. Bu çok önemli olay, bildiğim kadarıyla bugüne kadar hiçbir tarihçi tarafından derinlemesine incelenmedi. Burada, kendi yaşadıkları dönemde “proje üreticileri” olarak adlandırılmış bu tuhaf kategoriye ait insanların özellikleri ve nasıl çoğaldıkları konusunda biraz ayrıntılı bilgi sunacağım.</p>

  <p class="calibre7">Bu “proje üreticileriyle” XVI. yüzyıldan itibaren özellikle de İspanya krallarının saraylarında karşılaşılmaktadır. Ranke bize bu insanlardan biri hakkında şunları söylemektedir:</p>

  <blockquote class="calibre10">
    <p class="calibre7"><i>"Bu dönemde henüz kamusal ekonominin ne anlama geldiğini söyleyebilecek bir bilim dalı yoktu. Hattâ iyi bir malî yönetimin gerektirdiği bilgi ve yetenekten bile söz edebilmek mümkün değildir. Ortalıkta yalnızca düşüncelerinin sonuçlarını bir sır gibi saklayarak dolaşan ve bunları başkalarına ancak para karşılığında veren insanlar vardı. Bunların çoğu Floransalı maceraperest ve yoldan çıkmış insanlardı. Venedik Sinyorluğu’na “Halktan herhangi bir ek vergi talep etmeden ve mevcut durumda pek fazla bir değişiklik yapmadan gelirlerini büyük ölçüde artırabileceğini, bu işi sağlayacağı yüzde beşlik bir tasarruf sayesinde gerçekleştirebileceğini” söyleyen Benevento adında biri çok saygı görüyordu. İmparator Ferdinand bu adamı sarayına çağırmıştı. Aynı kişi Kral Felipe’nin de sarayına giderek kendisine kârlı bir proje sunmuştu. Onun öğütleri üzerine Kral Felipe, Zelanda’daki tuz işletmelerinin sahiplerinden bu şirketin işletme hakkını satın almıştı, vs.<a href="../Text/Notlar.xhtml#nt26" id="n26"><sup class="calibre13">26</sup></a><sup class="calibre13">"</sup></i></p>
  </blockquote>

  <p class="calibre7">Bu ilişkilerin inanılmaz bir şekilde yoğunlaştığı XVII. yüzyıl, proje üreticilerinin altın yüzyılı olarak nitelendirilebilir. Elimize bir rastlantı sonucu geçmiş olan bir belge sayesinde bu yüzyıl İngiltere’sinde bu alanda görülen büyük gelişme konusunda bir fikir sahibi olabiliyoruz. Bu, Defoe’nun 1697 yılında yayımlanmış olan projelerle ilgili çalışmasıdır <span class="calibre4">(An Essay on Projects).</span></p>

  <p class="calibre7">Yaşadığı dönemi bütün çağdaşlarından çok daha iyi tanıyan Defoe, çalışmasında, bu dönemi: “projeler dönemi” olarak adlandırmakta ve başlangıç noktasını 1680 yılına kadar götürmektedir: “Proje üretim sanatı ve sırlarının varlığı dünyada ilk kez bu tarihte kabul edilmiştir” demektedir. Bununla söylemeye çalıştığı şey: “en azından ticari işler ve devlet idaresinde” daha önce hiçbir zaman bu kadar yoğun bir proje üretim ve buluş tutkusuyla karşılaşılmamış olduğudur.</p>

  <p class="calibre7">O dönemde insanlar (ölü doğan ya da daha düşünce aşamasındayken ışığı görünce düşük yapanlar bir kenara koyulacak olursa) her gün daha önce hiç kimsenin düşünmemiş olduğu kendilerine para getirecek yeni numaralar, yöntemler ve planlar peşinde koşmaktaydılar.</p>

  <p class="calibre7">Bir başka bölümde yazarımız proje üreticisini biraz daha ayrıntılı bir şekilde betimlemektedir:</p>

  <blockquote class="calibre10">
    <p class="calibre7"><i>"Altın peşinden koşan kimi çok uyanık insanların suç olarak nitelendirilemeyen ancak en az onlar kadar ayıplanabilecek, hattâ çok daha kötü sayılabilecek sır ve yalanlar üzerine kurulu özel hırsızlık yöntemlerine başvurdukları görülmektedir. Bu kişiler namuslu insanları, paralarını kendilerine teslim etmeleri konusunda ikna ettikten sonra paraları alıp ortadan kaybolmakta, dürüst insanları kandırmış ve yasaları atlatmış olmanın keyfini çıkarmaktadırlar. Başka insanlarsa namuslu ve dürüst keşiflere yönelmektedirler. Yalnızca bu sonuncu kategoriden insanları “proje üreticiler” olarak adlandırıyorum. Kaz sayısı her zaman kuğu sayısından daha çok olmuştur yani namuslu insanların sayısı namussuzlara oranla her zaman daha az olmuştur... Bir proje üreticisi aşağılık bir varlıktır, içinde bulunduğu maddi durum nedeniyle kurtuluşunu bir mucizeye bağlayan ve kafası sürekli bir şeylerle dolu olan bu kişi sonunda oynattığı kuklalara tumturaklı ve can sıkıcı sözler söyleterek kendini dinleyecek olana olağanüstü bir keşif yaptığını söyleyen birine benzemektedir. Çok kısa bir süre içinde buluş belgesini alarak bunu saf insanlara satmaktadır. Buluşunu süsleyip püsleyip abartmaktadır. İnsanlara yapacakları minicik kârlar sayesinde nasıl binlerce, yüz binlerce hattâ kendini tutamayıp milyonlarca lira kazanacaklarının formülünü sunmakta ve bu işi hırslı bir salak gelip parasını kendine teslim edinceye kadar sürdürmektedir. Sonrası <span class="calibre4">nascitur ridiculus mustur.</span> Zavallı sersem elinde projeyle ortalıkta dolaşırken, bizim proje üreticimiz keyifle avuçlarını ovuşturmaktadır. Dalgıç Thames nehrinin dibine gitmeyi, barut imalatçısı ev inşa etmek için Tom T. nehrini kullanmayı önerirken, mühendisler yel değirmenleriyle su çekme maketleri yapmaktadırlar, vs."</i></p>
  </blockquote>

  <p class="calibre7">Çalışmasının bir yerinde, Defoe, şöyle bir noktaya dikkat çekmekte ve: “Buluş ve çözüm üretme konusunda Fransızlar, İngilizler kadar üretken değildirler” demektedir. Oysa bu konuda yanılmaktadır. Tam tersine XVII. yüzyıl ortası ya da sonundan XVIII. yüzyılın ikinci yarısına kadar Fransa’nın klasik proje üreticisi bir ülke haline gelmiş olduğu görülmektedir. Denizin o ya da bu tarafında aşağı yukarı aynı süreçlerle karşılaşılmakta ancak duygusal yapıları nedeniyle durumun Fransa’da daha dramatik olduğu görülmektedir. O dönemi yakından bilen kişiler Fransa’da XVII. yüzyılın başlarından itibaren “keşif yaparak kısa sürede zengin olma” tutkusunun müthiş bir hızla yaygınlaştığını söylemektedirler. O dönemde bu kişiler “görüş bildiriciler” ve “iş yapıcılar” olarak adlandırılmaktaydılar.</p>

  <p class="calibre7">XVII. yüzyılda Paris’teki meydanın “görüş bildiricilerle” kaynadığı söylenmektedir.<a href="../Text/Notlar.xhtml#nt27" id="n27"><sup class="calibre13">27</sup></a> Sabahın onunda bu insanlar Change meydanındaki Saray kapısında bir araya gelerek saatlerce sohbet etmektedirler. Büyük bir çoğunluğu zavallı, sırtında bir palto bile olmayan (bu yoksunluk onların itibarını sarsmaktadır) aç ancak inançlı heriflerdir. Bunlarla tam da dahiyane bir düşünce buldukları sırada karşılaşırsınız. Kapı kapı dolaşmakta, kamu kurumlarına ait kapı eşiklerini aşındırmakta ve hafif meşrep hanımlarla gizemli konuşmalar yapmaktadırlar. Bugün için sefil perişan bir halde olabilirler ama vaat dolu, parlak bir geleceğin onları beklemediğini kim bilebilir ki? Fikirleri çoğunlukla çocuksu, tuhaf, kaba, olağanüstü olmasına karşın sonuçlarını matematiksel bir kesinlikle açıklayabilmektedirler. Verdikleri danışmanlık hizmeti o günkü düşüncelerini içermekte olup, bu düşünceleri aktarma, satma karşılığında bir danışmanlık ücreti almaktadırlar. Aralarından kimileri müthiş düşünceler (birkaç kişi tarafından ortaya konulan paranın sonunda birine kalması türünden bir fikrin sahibi olan Tonti) üreterek zenginleşmiş; diğerleriyse kendileri kadar zengin bir düş gücüne sahip olmamakla birlikte işten anlayan ve ilişkileri sayesinde kolaylıkla gerekli parayı bulabilenler tarafından sömürülmüş ve sürünmüştür. Bunlar sürekli tedirgin, çevresini kollayan, her an için patlamaya hazır, bakışlarıyla etrafı rahatsız eden, açgözlü, sürekli para peşinde koşan insanlar gibi betimlenmektedirler. Aralarında isimsiz mucitler, duygusal eylemciler, geniş kenarlıklı şapkaları olan düzmece iflâs kahramanları, ait oldukları burjuva çevresinden kaçmış olup yeniden o çevreye geri dönmeye çalışan derbederler, bir kebapçı köşesinde ekmek kırıntılarıyla oyalanır gibi görünüp defteri dürülecek enayi kurbanı bekleyen gözü pek ve paralı insanlar, yaşamları ya sokaktaki çöp yığını üstünde ya da büyük bir finans kuruluşunun sahibi olarak sona eren ahlâksız maceraperestler vardır.</p>

  <p class="calibre7">Proje üreticisi denilen tipin Fransa’da çok yaygın olduğunun kanıtı Moliere’in <span class="calibre4">Can Sıkıcı Bir Adam</span> başlıklı oyununda kendisine biçtiği rolden anlaşılmaktadır. Oyun kahramanı Paris sosyetesinde sürekli karşılaşılan bir kişiliktir. Eraste, onu şu şekilde anlatmaktadır:</p>

  <p class="calibre7">(alçak sesle) “Meteliğe kurşun atan bu insanlar karşınıza geçip dünyalar vaat ediyorlar;</p>

  <p class="calibre7">(yüksek sesle) “Bayım yeryüzündeki bütün kralları tek başına zengin edecek bu kutsal taşı siz mi yaptınız?”</p>

  <p class="calibre7">“Hayır” diye yanıtlar Armine, değersiz taşları değerli hale getiren tözü o bulmadı ve kâhyaları dinleye dinleye canlarından bezdiren şu aptal projelerle de hiçbir ilişkisi yok. Onun projesi olabilecek en sağlam projelerden biri olup, krala bir kuruş vergi vermeden 400 milyon frank kazandırabilir. Onun projesi Fransa’nın bütün uygun sahillerini güzel limanlarla donatmaktır.</p>

  <p class="calibre7">Elimizdeki betimlemelere bakarak proje üreticisi denilen tipin XVIII.<a href="../Text/Notlar.xhtml#nt28" id="n28"><sup class="calibre13">28</sup></a> yüzyılın sonuna kadar Fransa’da varlığını sürdürmüş olduğu söylenebilir.</p>

  <p class="calibre7">Proje hastalığı başka ülkeleri de sarıp sarmalamıştı. Avusturya’da Caratto denilen biri XVIII. yüzyılın ortasına doğru Sarayda önemli bir yere sahipti. Stupan, Caratto dan şöyle bahsetmektedir. 25 Ocak 1765 tarihinde bazı ticari projelerle ilgili olarak bir dilekçe veren Caratto, kırk yıldan daha uzun bir süredir proje üretim işiyle ilgilenmektedir. İlkeleri doğru ve tartışılmaz olmakla birlikte, yaptığı çıkarsamalar çok abartılıdır.” Ayrıntılı bir çözümleme yapıldığında gerçekleşmesi olanaksız pek çok düşünceyle karşılaşılmaktadır. Burada herkesin bildiği ve dikkat çekici hiçbir özelliğe sahip olmayan yerlerden söz edilmektedir. Devlete sözle değil somut şeyler aracılığıyla destek olunabilir.</p>

  <p class="calibre7">Son olarak proje üreticilerinin genel özelliklerinden söz edildiğinde akla ilk gelenleri aktarabilmek amacıyla Cagliostro’dan söz etmek istiyorum. Cagliostro yalnızca bir proje üreticisi değil aynı zamanda bir maceraperest, hattâ katıksız bir dolandırıcıdır. Bütün dünyayı ve başkentlerin yanısıra Avrupa’daki bütün sarayları dolaşmış olan bu ilginç adam her şeyden önce bir proje üreticisi, kadınların da kendisine önemli ölçüde katkıda bulunmuş oldukları altından dağlar vaat eden biridir. Bir yandan ürettiği cesurca ve işitilmedik projelerini büyüklere kabul ettirmeye çalışırken; diğer yandan insanın yaşamını uzatan şuruplar, evrensel özler ve güzellik suları satmaya çalışmaktadır<b class="calibre8">.</b><br class="calibre11" /></p>

  <p class="calibre7">Proje üreticilerinin kapitalist zihniyetin gelişmesine nasıl bir katkıda bulunmuş olduklarını anlamak zor değildir. Bu insanlar yalnızca Law, Pereire, Lessesps, Strousberg, Saccard gibi isimlerin değil, içinde yaşamakta olduğumuz döneme ait binlerce küçük mucidin de atalarıdır. Onlarda eksik olan ve kendi yetenekleriyle yaratmaya çalıştıkları şey (bununla ilgili pek çok gösterge vardır) bir etkinlik alanı, yani bir iş yeridir. Ancak onlar henüz bir iş adamı, bir girişimci sayılamayacaklarından bu alanın dışında kalmışlardır. Kapitalizmin doğmasına hizmet edecek olan fikirleri henüz yaşama geçmeyip boşlukta salman, gerçeklikle bir bağlantısı olmayan ve iş yeri kurmak için uygun zamanı bekleyen gölgelere benzemektedirler. İleriki sayfalarda bunun nasıl gerçekleşmiş olduğunu ve yol açtığı inanılmaz sonuçları betimleyeceğiz. Şimdilik kapitalizm öncesi ve ötesi sayılabilecek bazı zenginleşme yollarıyla ilgili birkaç söz söyleyelim. Bunların da kapitalist zihniyetin oluşmasına önemli katkılarda bulunmuş oldukları söylenebilir.</p>

  <h4 class="3 sigil_not_in_toc" style="text-align: left;"><span class="calibre4">d) Para Aracılığıyla Zenginleşme</span></h4>

  <p class="calibre7">Parası olan zaten daha önceden de özel bir konuma sahipti. Soygun yapmak ya da sihirli yöntemlere başvurmak zorunda değildi. Parasını çoğaltmanın pek çok yolu vardı. Sıcakkanlı insan oyun oynamaktan hoşlanırken; araya bir mesafe koymayı bilen soğukkanlı insan borç para veriyordu. Bu ikisinin başkalarıyla ortak olmalarına hiç gerek yoktu. İkisi de evden bile çıkmadan fırsatları değerlendirebilir ve servetlerine servet katabilirlerdi. <span class="calibre4">Modern Kapitalizm</span> başlıklı çalışmamda dikkati bu olguya çekmiş olduğumu, bütün Orta Çağ ve Klasik dönem boyunca ödünç para verme işinin ne kadar önemli bir role sahip olduğunu bugün artık herkes bilmektedir.</p>

  <p class="calibre7">Bu yüzden adı geçen uygulamanın ne kadar yaygın olduğu konusunda ısrar etmenin bir anlamı yok. Bu soruyu daha ileride yeniden ele alıp derinlemesine inceleme hakkımı saklı tutma koşuluyla bir-iki şey söylemek istiyorum. Ödünç para verme işi kapitalist zihniyetin oluşmasına iki şekilde katkıda bulunmuştur: 1. Bu işi yapanlarda kapitalist zihniyetin oluşmasında önemli bir rol oynayacak belli psikolojik özelliklerin ortaya çıkmasına neden olmuştur; 2. Kapitalist girişim için bir başlangıç noktası oluşturmuştur ki, bu da doğrudan kapitalist zihniyetin doğuşuna katkıda bulunmuştur. Ödünç para özellikle üretime yönelik bir amaçla verildiğinde bu durum, tüm açıklığıyla karşımıza çıkmaktadır. Çünkü bu sayede ödünç paranın kapitalist girişimle çok yakın bir ilişki kurmuş olduğu görülmektedir. Hattâ daha ileride göreceğimiz gibi aracı yatırım kuruluşu sayesinde ortaya çıkmış olduğu söylenebilir (“Verglasunternehmung”)<b class="calibre8">.</b></p>

  <p class="calibre7">Kumar, oyun tutkusunun da kapitalist zihniyetin oluşumuna en az ödünç para vermek kadar önemli bir katkıda bulunmuş olduğu söylenebilir. Gerçeği söylemek gerekirse zar ve kâğıt oyunlarının kapitalist zihniyeti olağan gelişim çizgisinin dışına itebilecek türden oyunlar oldukları söylenebilir. XVII. yüzyıldan sonra hızla yayılan tombala oyunları da bu zihniyete çok ama çok az bir katkıda bulunmuşlardır. Buna karşın XVII. yüzyılda bir patlama yaşayan borsa oyunlarının XVIII. yüzyıl başında her yeri sarmış oldukları söylenebilir. Sanılanın tersine borsa oyunu kendi başına kapitalist zihniyeti ifade etmekten yoksun bir etkinliktir. Tıpkı zar ve kâğıt oyunları gibi özgün bir kapitalist etkinlikle herhangi bir ilişkisi yoktur. Bununla birlikte ileriki sayfalarda dolaylı yollardan kapitalizmin oluşumunda çok önemli bir rol oynadığını göreceğiz.</p>

  <p class="calibre7">Borsa oyununa özgü özel psikolojik süreçler konusunda bir fikir edinme zorunluluğu nedeniyle kısaca Hollanda’daki lâle çılgınlığına değineceğim. Bu çılgınlığın çok daha büyük boyutlu tüm diğer çılgın spekülasyon dönemlerinde karşımıza çıkan klasik özelliklerin hepsine sahip olduğu görülmektedir.</p>

  <p class="calibre7">Doğa bilimci Busbecq, 1554 yılında Edirne’den dönerken lâle alıp Batı Avrupa’ya götürür. Bilinmeyen nedenler sonucunda 1630’lu yıllara doğru Hollanda’da bu çiçeğe karşı hastalıklı bir tutkunun doğuşuna tanık olunur. Herkes lâle soğanlarının peşinde koşmaya başlar. Bir süre sonra insanlar sahip olmakla yetinmeyerek kısa sürede zengin olabilmek amacıyla aldıkları soğanları üstüne kâr koyarak satmaya başlarlar. Kısa bir sürede lâle ticareti örgütlü hale gelir ve herkesin katılabildiği bir lâle borsası oluşturulur. Yine kısa bir süre içinde oyun tutkusu tüm toplumsal sınıflara yayılır. <span class="calibre4">Deopkomst en ondergang van Flora</span> (Amsterdam, 1643) başlıklı eski bir kitapta soylu, tüccar, esnaf, denizci, köylü, kömür taşıyıcı, kürekçi, uşak, hizmetçi, eskici hemen herkes bu lâle hastalığına yakalanmış gibidir. Her kentte bir han lâle borsası işine ayrılmakta soylu ve soysuz herkes lâle ticareti yapmak amacıyla burada toplanmaktaydı. John Francis’e göre 1634 yılında Hollanda’nın belli başlı kentleri zenginlerin ağzının suyunu akıtan ve yoksulları mahveden bu oyunu engelleme girişiminde bulunmaktan kaçınarak gerçek ve sağlam ticaret alanlarının çökmesine yol açmışlardı. Zira bu oyun da bir çiçeğin fiyatını akıl almaz rakamlara yükselterek buna benzer dönemlerin hepsinin sonunda görüldüğü gibi ardında inanılmaz bir yoksulluk ve vahşice umutlar besleyen insanlar bırakmıştı. Bu arada zengin olmayı başarmış birkaç istisna varken, iflâs edenler sayılamayacak kadar çoktu. 1634’te lâlelerin peşinden tıpkı 1844’teki demiryolu hisselerinin peşinden koşulduğu gibi koşulmuştur. 1844’te olduğu gibi spekülasyon aynı ilkelere boyun eğmiştir. Kimi lâle türleri konusunda anlaşmalar yapılmakta ve bir örnekte olduğu gibi pazarda aynı cins lâleden yalnızca iki adet bulunması ve paranın yetmemesi durumunda evler, tarlalar, atlar ve inekler satılarak aradaki fark ödenmektedir. Ne aracıların, ne alıcıların ne de satıcıların hiç görmedikleri lâleler için sözleşmeler imzalanarak binlerce florin ödenmiştir. Böyle dönemlerde her zaman olduğu gibi başlangıçta herkes biraz kazanıyor, kimse kaybetmiyordu. Kimi yoksul insanlar bu sayede zenginleşmişlerdi. Büyük, küçük herkes lâle alıp, satıyor ve şansını deniyordu. Noterler bu sayede servet sahibi oldular. Hollanda’nın soğuğu bile bu çılgınlık derecesine ulaşan zengin olma tutkusunun bir parçası haline gelmişti. Her kesimden insan sahip olduğu ev ve ev eşyalarını yok pahasına satıyordu. Bütün ülke bu lâle tutkusunun sonsuza dek sürüp gideceğini sanıyordu. Üstüne bir de yabancı ülkelerin aynı hastalığa yakalanmış olduğu haberi ortalığa yayılınca bütün dünyanın elindeki paranın Zuiderzee kıyılarında toplanacağı ve kısa bir süre sonra Hollanda’da yoksulluğun tarihe karışacağı sanılmıştı. Bunun ciddi ve sağlam bir inanç haline gelmiş olduğunu gösterebilmek amacıyla ödenen para miktarları konusunda birkaç örnek vereceğiz. Bir türe ait tek lâleye karşılık olarak 2500 florin değerinde mal veriliyordu. Bir başka türe ait tek lâle için nakit 2.000 florin ödenmişti. Yine bir başka türe ait tek lâle karşılığında yeni bir araba ve koşumlarıyla birlikte iki at verilmişti. Amiral Liefken adlı bir türe ait 440 ass (1/2 gr) 4.400 florin ediyor; Amiral van der Eyk türünün 446 ass’ı 1.620 florin; Schilder türünün 1.600 ass’ı 1.615 florin; Kral Naibi türünün 410 ass’ı 3.000 florin; Semper Augustus türünün 20 ass’ı 500 florin; vs. Alkmar’ın kayıtlarından 1637 yılında “Kentteki Öksüzler Yurdu” yararına yapılan satışta 120 lâle soğanının 90.000 florin ettiğin öğreniyoruz. İki yıl içinde lâle ticareti tek bir Hollanda kentinde 10 milyon florine ulaşmıştır.</p>

  <p class="calibre7">Ancak 1637 yılında işler âniden ters gitmeye başlar. Güven yitirilir, sözleşmeler iptal edilir, hacizler gündemden düşmez olur.</p>

  <blockquote class="calibre10">
    <p class="calibre7"><i>Sınırsız servet edinme düşleri uçup gider ve on beş gün öncesine kadar sahip olduğu birkaç lâleyi satarak bir prens kadar zengin olacağı beklentisiyle mutlu bir yaşantı sürenlerin önlerinde duran ve artık beş kuruş etmeyen küçük soğancıklara bakışları hüzün ve düş kırıklığıyla doludur.</i></p>
  </blockquote>

  <p class="calibre7">Hollanda’daki bu lâle çılgınlığı çok eğitici bir olaydır. Bunun nedeni yalnızca ilk büyük boyutlu spekülasyon hastalığına yol açmış olması değil aynı zamanda spekülasyon nesnesi olan şeydir. Daha sonraları hisseler konusunda spekülasyona gidilecektir. Lâle çılgınlığından sonra insanlık benzer iki başka çılgınlık tarafından sarsılacaktır. Bu sarsıntıların en şiddetlileri arasında Fransa’daki Law bankasının kurulması, diğeriyse İngiltere’deki Pasifik Kumpanyası olayıdır (1719-1721). Bu bulaşıcı oyun hastalığı konusunda doğru bilgi sahibi olabilmek için onun hisse senediyle olan ilişkilerinin soyutlanması gerekmektedir.</p>

  <p class="calibre7">Hisse demek ticari bir kuruluşun getirdiği kârın bir bölümünün hak sahibi olmak demektir. Bu durumda bir hissenin değerini yükselten şey, görünüşe göre, kuruluşun yapacağı kârdan hissedara düşeceği umulan paydır. Kazanma umudu ya da beklentisine yol açan itkinin tamamen dışsal olup kâğıda olan ilginin asıl nedeninin oyun içgüdüsü olduğu söylenebilir. Fiyatların yükseldiği dönemlerde, birkaç dakikalığına durup düşünüldüğü takdirde, belli bir noktadan sonra hisse fiyatlarıyla getirebilecekleri kâr arasında hiçbir orantı bulunmadığını görmek için uzman olmaya gerek yoktu. Örneğin, 30 Eylül 1719’da Law Bankası’nda bir genel kurul toplantısı yapılır. Daha önce nominal sermaye üzerinden taahhüt edilen % 17’lik payın, hisselerin borsadaki fiyatlarına bakıldığında efektif sermayenin % 1/2’sini temsil ettiği görülür. Law, bu rakamların açıklandığı gün kurduğu yapının çökmesinden endişe ederek % 40’lık bir kâr payı taahhüt eder ki, bunun tamamıyla düşsel bir kâr olduğu ve sermayenin % 12/3’üne denk düştüğü ortadadır.</p>

  <p class="calibre7">Bütün bu düzenleme ve kararlar insanların gözünü açtı mı diye sorulacak olursa yanıt kesinlikle hayırdır. Tam tersine bu genel kuruldan sonra hisse senetleri değerinin 8 gün içinde iyice yükselerek tavan yaptığı ve 18.000’e ulaştığı görülmektedir.</p>

  <p class="calibre7">Görüldüğü gibi bu türden durumlar gerçek kolektif psikozlara benzemekte; bir anda bir ateş, bir sarhoşluk, bir çılgınlık nöbetinin insanları sarıp sarmalayarak mantıklı bir şekilde akıl yürütme yetilerini yitirmelerine yol açtığı görülmektedir. Karşılıklı imâlar yoluyla sıradan bir nesne (Hollanda’daki klasik olayda bu bir lâledir) herkesin gözünde olağanüstü bir değere sahip olmakta ve inanılmaz paralara satılmaktadır. Oyun tutkusunun ortalığı sarmasına yol açan şey de işte bu fiyat yükselmesidir. Bu olay giderek öyle bir boyuta ulaşmaktadır ki, insanlar başlangıçta neden bu işe kalkıştıklarını yani kazanç tutkusunu unutarak olayı tamamen bir oyuna/kumara dönüştürmektedirler.</p>

  <p class="calibre7">Kendi başına ele alındığında borsa oyunu (daha doğrusu oyun tutkusunun borsa spekülasyonu şeklinde dışavurumu) ister olağanüstü fiyat yükselişleri isterse gündelik borsa işlemlerindeki gibi küçük küçük yükselişler şeklinde olsun, hiçbir şekilde kapitalist zihniyetin oluşmasına yeşil örtülü bir masada oynanan poker ya da bakara partisinden daha büyük bir katkıda bulunmamıştır (ya da böyle bir zihniyetin ortaya çıkmasıyla bir ilişkisi yoktur). Tam tersine kapitalist ekonominin gelişmesine bu oyun tutkusundan daha çok zarar veren bir şey olamaz. Kumar türünden oyunun her yanı kapladığı dönemlerde yani XVII. ve XVIII. yüzyıllarda ticaret ve sanayi kötü bir durumdaydı. Çünkü ekonomik yaşamı sırtlanmış olanlar kendi işleriyle ilgileneceklerine zamanlarını üstünde spekülasyon yaptıkları nesne hakkında konuştukları ya da moda olan hisse senetlerini alıp sattıkları kabare ve hanlarda geçiriyorlardı.</p>

  <p class="calibre7">Bununla birlikte bu tuhaf kazanç tutkusunun kapitalist zihniyetin gelişmesinde belli bir etkisi olduğu yadsınamaz. Bunun iki nedeni vardır:</p>

  <p class="calibre7">1.Öncelikle borsa oyununa dönüşen kumar tutkusu sonuçta asıl kapitalizmle ilişkili nesne ve çıkarlara kayarak girişimcilik anlayışıyla (kapitalist zihniyeti oluşturan temel unsurlardan biri budur) birbirine karışmıştır. Daha ileride göreceğimiz gibi oyun aşkı ve tutkusu bütün modern spekülasyon girişimlerinin temelinde yer almaktadır. İşi kuranlar ve hisse senedi alıcıları arasındaki bağlantı kimi şirketlerin varlığı ve zenginleşmesi açısından zorunlu olup çoğunlukla farkında olunmayan ve itiraf edilmeyen bir oyun eğilimi sayesinde sürdürülmektedir.</p>

  <p class="calibre7">2.Borsa oyunu olmadan kapitalist zihniyetin oluşmasını sağlayan pek çok başka zihinsel güç belki de hiçbir zaman ortaya çıkarak gelişme olanağına sahip olamayacaktı. Bu hiç kuşkusuz tamamen dışsal bir etki olarak nitelendirilebilir. Özellikle de XVII. yüzyıl Avrupa’sında, her yerde mantar gibi biten sayısız proje düşünüldüğünde, bazılarının hiç tartışmasız birçok büyük kapitalist şirketin kurulmasına yol açmış olduğu görülmektedir.</p>

  <p class="calibre7">Ancak bütün bu projeler aynı dönemde belli bir gelişme kaydetmiş olan borsa oyunu olmadan asla bir sonuca ulaşamazlardı. Bu oyun yalnızca projelerin dışsal biçimler aracılığıyla nasıl gerçekleştirilebileceğini göstermekle kalmayıp kimi zihinlerin proje üreticilerinin iddialarına kulak vermesini de sağlamıştır. Genel anlamda geçerli olan düşünce ve gözlemlerden yola çıkarak bu konuda varmış olduğumuz sonuçların daha önce tanıklığından yararlanmış olduğumuz ve bu dönemi çok iyi bilen Defoe tarafından doğrulandığını görüyoruz:</p>

  <p class="calibre7">XVII. yüzyılın sonlarına doğru (yazarın görüşlerinin başka belgeler tarafından da doğrulandığı görülmektedir zira burada HollandalI Yahudilerin Londra Borsası’nı ele geçirmiş oldukları bir dönemden söz edilmektedir) borsa spekülatörlüğü <span class="calibre4">(stock jobbing)</span> İngiltere’de belli bir düzeye ulaşmış bulunuyordu.</p>

  <blockquote class="calibre10">
    <p class="calibre7"><i>Başlangıçta bir kişiden diğerine şeklinde olan rastlantısal, basit rant ya da hisse transferi olayından ibaret bir şeydi. Ancak bu tür işlemlerin gerçekleştirilme işini üstlenme konusunda aracıların (bu aracıların çoğu Yahudi’ydi) harcadıkları çabalar sayesinde bu transferler dürüstlük maskesinin gerisinde bol entrika ve dolap çevirmeye yol açarak her türlü kaçma ve kovalamacanın yer aldığı gerçek bir kazanç kapısına dönüşmüştür. Oyun kuralının aracılar tarafından belirlenmesi nedeniyle Borsaya gelip giden herkese bu oyunu dayatarak, hisselerin değerini keyfî bir şekilde saptıyorlar ve paralarını yalancı vaatlerde bulunan yeminli aracılara teslim edecek alıcı ve satıcılar buluyorlardı. Yeni olan her şeye bağlanabilen bu yapay ticaretin başarısı sözünü ettiğim (proje yaratma) şu çok biçimli ve meşruiyet-ötesi mesleğin ortaya çıkarak borsa spekülatörlerinin ekmeğine yağ sürmesine neden olmuştur. Spekülasyon bu yoldan proje sanayi için güçlü bir uyarıcı görevi yaparak berikini etkilemiş ve bu iş ülke açısından insanların öfke ve sabırsızlıkla ahlayıp, oflayarak dayanmaya çalıştıkları gerçek bir baş belasına dönüşmüştür.<a href="../Text/Notlar.xhtml#nt29" id="n29"><sup class="calibre13">29</sup></a></i></p>
  </blockquote>

  <p class="calibre7">Burada, ileride ele almayı ve ilk ortaya çıkış tarihlerine kadar izlerini sürmeyi düşündüğümüz başka gelişme çizgilerine daha fazla müdahale etmek istemiyoruz. Bu yaklaşım özellikle sonraki bölümlerde ele alacağımız şirketlerin doğuşu için geçerlidir. Şu ana kadar betimlemiş olduğumuz bütün uygulama ve yöntemler içinde girişimcilik ruhunun henüz belli bir ağırlığa sahip olmadığı görülmektedir. Gerçekten de bu uygulama ve yöntemlerin bireysel girişimlerin bir sonucu oldukları ve yaşama geçirilmeleri için herhangi bir işbirliği gerektirmedikleri görülmektedir. Şimdi oldukça önemli ve belirleyici bir olgu olan, belki de kapitalist girişimcilik anlayışının gerçek kaynağı olarak gösterilebilecek girişim ve kazanç hırsı arasındaki birliktelikten söz etmek istiyoruz.</p>

  <h4 class="3 sigil_not_in_toc"><a id="bookmark1"></a></h4>
</body>
</html>
