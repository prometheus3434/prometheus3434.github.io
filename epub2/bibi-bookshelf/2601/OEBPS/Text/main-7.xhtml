<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 style="text-align: center;"><a class="calibre2" id="bookmark0"></a>Birinci Bölüm: <span class="calibre9">BİYOLOJİK TEMELLER</span></h2>

  <h3 class="calibre12 sigil_not_in_toc"><br class="calibre18"/></h3>

  <h3 class="calibre12" id="sigil_toc_id_8">XV. ÇEŞİTLİ BURJUVA TİPLERİ<br class="calibre18"/></h3>

  <p class="calibre7">Genetik anlamda, doğuştan “burjuva” oldukları söylenebilecek, yani kendilerini diğerlerinden ayıran belli özelliklere sahip insanlar var mıdır? Genetik özellikler kapitalist zihniyetin kaynaklarından biri (belki de tek kaynağı) olarak kabul edilebilir mi? Bu zihniyetin oluşması ve gelişmesi konusunda bir yere sahip olduğunu kabul ettiğimiz takdirde bu özelliklere nasıl bir rol atfedilebilir?</p>

  <p class="calibre7">Bu sorulara bir yanıt verilmek istendiği takdirde şu olgu ve düşüncelerin göz önünde bulundurulması gerekir. Hiç kuşkusuz kapitalist zihniyetin bütün dışsal belirtileri bütün psişik hal ve süreçler gibi belli “özelliklere”, başka bir deyişle organizmanın sahip olduğu özgün ve kalıtımsal özellikler sayesinde toplumda bir yer edinme ve kimi yeteneklerin kazanılmasına uygun ve eğilimli olmasına bağlanmaktadır. Biyolojik “özelliklerin” kapitalist zihniyetin kaynaklarından biri ya da tek kaynağı olup olmadığı gibi genel bir soruyu, yani bu özelliklerin aynı zamanda başka yönlerde gelişme potansiyeline sahip olabileceği, burjuvanınkinden başka etkinliklerin de gerçekleşmesine katkıda bulunup bulunmadığı ya da başlangıçtan bu yana bu yönde gelişmekten başka bir seçeneği olup olmadığı gibi soruları şimdilik bir kenara bırakacağız. Psişik özellikler kimi zihinsel yeniden canlandırma (representation), düşünme, hissetme, irade biçimlerini; kimi karakter özellikleriyle düş gücünün şu ya da bu yönde çalışmasını, vs. belirlemektedir. Sözcüğün geniş anlamında bir özellik iyi de olabilir kötü de ancak sözcüğün dar anlamında ele alındığında bir özellik denilince akla şunlar gelmektedir: “Özellikle ahlâki ve entelektüel anlamdaki psiko-fizik işlevlerden kimilerini daha kolay ve etkili bir şekilde yerine getiren kalıtımsal yeti”.</p>

  <p class="calibre7">Bana göre kapitalist zihniyete özgü bütün davranışlarla psişik yapısının tamamı hiç tartışmasız kalıtımsal “özellikler” üstüne oturmaktadır. Bu düşüncem duygusal irade kadar “içgüdüsel” yetenekler, burjuva erdemleri ve sonradan edinilen yetenekler için de geçerlidir. Bütün bu kanıtları psişik “özelliklerden” oluşan bir temel üzerine oturtmak durumundayız, bu somatik özelliklerin psişik özelliklerle ne kadar uyuştukları sorusunun yanıtıysa bizim için hiçbir önem taşımamaktadır.</p>

  <p class="calibre7">Bizim açımızdan hiçbir öneme sahip olmadığı için bir kenara bırakacağımız bir başka soru da bu “özelliklerin” nereden kaynaklandığı, ne zaman ve nasıl “edinilmiş” olduğudur. İnsanların, bu özelliklere, hakkında çok sayıda bilgi ve belgeye sahip olduğumuz kapitalist zihniyetle çakışan tarihin başlangıç döneminden itibaren sahip olduklarını bilmek yeterlidir. Bu özellikler insanların “kanında” vardır, yani kalıtımsal hale gelmişlerdir. Bu düşünce özellikle belli amaçlara uygun düşen ve içgüdüsel bir şekilde gerçekleştirilen eylemler için geçerlidir. Her ne kadar “içgüdüler” denildiğinde aklımıza bilinçaltında birikmiş deneyimlerle “çok sayıda kuşaktan kuşağa geçerek o Thomastik hale gelmiş olan bilinçli ve içtepisel eylemler” (Wundt) gelse de etkili olabilmek için kalıtımsal olan ve kalıtım yoluyla aktarılabilen özellikler üzerine oturmalı, yani söz konusu olan ister birincil isterse ikincil (yani toplumsal yaşam tarafından yaratılmış olsun) içgüdüler olsun insanın “kanına geçmiş” olmalıdır.</p>

  <p class="calibre7">Burada bizi ilgilendiren soru daha çok şudur: Kapitalist zihniyetin belli halleriyle ilgili özellikler evrensel düzeyde geçerli midir, yani tüm insanlarda ortaklaşa var mıdır? Hayır hepsinde yoktur. Bütün insanların aynı düzeyde yetenekli oldukları bir zihinsel etkinlik dalı yoktur. Söz konusu olan şey insani özellikler olduğunda bile geçerli olan kural eşitsizliktir. Özelliklerden yoksun bir insan düşünebilmek olanaksızdır, örneğin bir dilin özümsenmesiyle ilgili özellikler gibi. Bu son özellik kimilerinde daha güçlü kimilerinde daha zayıftır. Bir çocuk anadilini çok kolay ve hızlı bir şekilde öğrenirken, bir diğeri bu konuda çok zorlanabilmekte ve çok daha uzun bir sürede öğrenebilmektedir. Yabancı dillerin öğrenilmesi ve özümsenmesi söz konusu olduğunda bireysel farklar daha da somut hale gelmektedir.</p>

  <p class="calibre7">Zaten kapitalist düşünce ve irade biçimiyle ilgili özelliklerin bir insandan diğerine değişik olması yalnızca derece farkıyla değil, insanın doğasıyla da ilgili bir şeydir. Hattâ kimi insanlarda bunlar öylesine zayıftır ki, neredeyse yok oldukları söylenebilir. Oysa başka insanlarda bu özellikler öylesine belirgindir ki, onların benzerleri arasında farklı bir ırk gibi algılanmalarına yol açmaktadır. Korsanlık yapabilecek, borsa işlerinde kalabalıkları örgütleyip, yönlendirebilecek, hızlı ve doğru bir şekilde hesap yapabilecek hattâ zamandan tasarruf etmeyi ve zamanını iyi kullanmayı bilen, genelde düzenli bir yaşantıya sahip insan sayısı son derece azdır. Bu özelliklerin birçoğuna ya da hepsine, yani eksiksiz ve kusursuz bir kapitalist zihniyete sahip oldukları söylenebilecek insan sayısı daha da azdır.</p>

  <p class="calibre7">Kısaca “kapitalist” olarak adlandıracağımız özellik bir kişiden diğerine tamamıyla değişebildiği gibi, kendini derece farkı şeklinde de gösterebilmekte, dolayısıyla bu özelliğe sahip, yani (genel bir anlamda ve belirgin bir şekilde) kapitalist girişimci olmaya elverişli olanları (asla burjuva olamasalar bile) “burjuva özelliklerine sahip”, “burjuva doğmuş” insanlar olarak nitelendirebiliriz.</p>

  <p class="calibre7">Ekonomik düzene ait bu insanların başka hangi özelliğe sahip oldukları, “burjuvanın” doğuştan hangi özelliklere sahip olduğu sorulabilir. Bu soruyu yanıtlayabilmek için araştırmamızı olabildiğince kusursuz, kapitalist zihniyetin temelini, özünü oluşturan özelliklerin hepsi ya da büyük bir çoğunluğuna sahip olan bir tip üzerinde yoğunlaştırmak durumundayız.</p>

  <p class="calibre7">Kusursuz bir burjuvanın kalbi iki ruhtan oluşmaktadır: Biri girişimci, diğeriyse burjuva olarak nitelendirilebilecek ruh. Bu ikisinin birlikteliği kapitalist zihniyetin oluşmasına yol açmaktadır. Bu iki ruhu şimdi sırasıyla çözümlemeye çalışacağız.</p>

  <h4 class="3 sigil_not_in_toc" style="text-align: left;"><span class="calibre15">1. Girişimci Tipin Özellikleri</span></h4>

  <p class="calibre7">Kapitalist bir girişimcinin görevlerini hakkıyla yerine getirebilmesi için farklı özellikleri göz önünde bulundurarak: Düşünce kıvraklığı, uzağı görebilme yeteneği, zekâ gibi terimlerle adlandıracağım üç ahlâki niteliğe sahip olması gerektiğini söyleyeceğim.</p>

  <p class="calibre7">Girişimci çabuk düşünebilmeli, kesin ve hızlı kararlar alabilmeli, kararlı olmalı, konunun özünü kavrayabilme yeteneğine sahip olmalı ve uygun zamanı kollamayı bilmelidir.</p>

  <p class="calibre7">Gerçekten de spekülatör esnek bir düşünce yapısına sahip olmak durumundadır. Zırhlı tugayı temsil eden diğer girişimci tipleri yanında o hafif bir süvari alayına benzetilebilir. Büyük ve kurucu öncülerin düşünce ve beden kıvraklığına sahip olduklarından dem vurulur. Bu kişi tıpkı bir savaşın orta yerinde duran ve arkadan gelenleri bilgilendiren önden gönderilmiş gözcü gibi en karmaşık koşulların ortasında çarçabuk ilerleyeceği yolu bulmak durumundadır.</p>

  <p class="calibre7">İyi bir belleğe sahip olan bir girişimci aynı zamanda değerli bir yeteneğin de sahibidir. Carnegie, belleğiyle gurur duyarken, Werner Siemens bu açıdan kendini yetersiz bulur ve komplekse kapılırdı.</p>

  <p class="calibre7"><span class="calibre4">Kavrayış yeteneği.</span> Girişimci, insanları ve dünyayı iyi tanımak, benzerlerini nitelikleri ve hatalarına bakarak değerlendirmeyi ve bunlardan yararlanmayı, içinde bulunulan bir durumun bütün ayrıntıları ve karmaşıklığını kavramak durumundadır. Herkesin aynı kanıda olduğu bir konu varsa o da bu yeteneğin bütün büyük girişimcilerin ortak özelliği olduğudur. Bir yanda esneklik; diğer yanda imâ gücü. Bunlar müzakerecinin temel nitelikleridir.</p>

  <p class="calibre7"><span class="calibre4">Zekâ.</span> Girişimci, sanatçının sezgisel düş gücüne karşılık Wundt’un “yapıcı” olarak nitelendirdiği sürekli “fikir” ve “proje” üretebilen özel bir düş gücüne sahip olmalıdır.</p>

  <p class="calibre7">Bu belli bir düzeyde sahip olunan entelektüel yeteneklere, büyük bir “yaşamsal güçle” bol miktarda “yaşam enerjisini” de eklemek gerekir. Her büyük girişimin temelinde bulunan bu özelliğin insanda çalışma <span class="calibre4">şevki</span> yarattığı ve girişimcinin şirketini geliştirmesi için büyük bir güç kazandırdığı söylenebilir. Gerçek bir girişimci her zaman hareket halinde olup sanki kendisini arkasından iten bir güç onun sıcak bir köşe bulup dinlenmesini engellemek ister gibidir. Bu betimlemenin açıkça “girişimcilik özelliklerine sahip” bir kişi için geçerli olduğu söylenemez mi? Karar verme, kararlı olma, sebatkârlık, cesaret, gözü peklik, iyi huyluluk, yorulmak bilmemek kısaca daha önce de görmüş olduğumuz gibi bütün bu özellikler başarının temel koşulu olup bunların kaynağında tükenmek bilmeyen bir yaşamsal güç, yoğun bir “canlılık/hareketlilik” vardır.</p>

  <p class="calibre7">Duygusal yanı ağır basan, duygusal değerlere aşırı önem verilmesini isteyen bir gelişme girişimcinin hızını kesmekten öteye gidemez.</p>

  <p class="calibre7">Keza genel bir anlamda girişimcinin entelektüel yanı ve iradesinin normalin üstünde olmasına karşın, duygusal yaşantısının gereğince gelişmemiş olduğu ve normalin altında kaldığı söylenebilir. Onun büyük işler başarmasını sağlayan da bu özelliğidir.</p>

  <p class="calibre7">Girişimcinin sahip olduğu özellikleri daha da yakından tanımak istediğimiz takdirde onu başka kategoriden insanlarla karşılaştırmak zorundayız.</p>

  <p class="calibre7">Kapitalist girişimci, zekâsını çok iyi kullanan biri olarak, sanatçıyla karşılaştırılmıştır. Bence anlamsız bir karşılaştırma. Bunların doğasının birbirlerine taban tabana zıt olduğunu düşünüyorum. Adı geçen karşılaştırma girişimci ve sanatçının büyük işler başarabilmek için büyük bir “düş gücüne” sahip olmaları gerektiği gibi bir düşünce üstüne oturmaktadır. Oysa bu noktadan ele alındıklarında bile aynı düş gücüne sahip olmadıkları söylenebilir. İkisini birbirinden ayıran şey düş gücünün niteliği, bu düş gücünü besleyen kaynaklar, yararlanıldığı alanlar ve yararlanılma biçimidir.</p>

  <p class="calibre7">Girişimci ve sanatçı arasında başka açılardan bir karşılaştırma yapabilmek mümkün değildir. Birinin bir amacı varken, diğerinin yoktur. Birisi için hayatta en önemli şey zekâ ve iradeyken, diğeri için duygusallıktır. Biri katı ve acımasız, diğeri yumuşak ve kararsızdır. Biri dünyanın nasıl bir yer olduğunu bilirken, diğeri ona yabancıdır. Birinin gözü dışarıdayken, diğerinin gözü ruh dünyasına/içeriye çevrilmiştir. Biri insanları tanırken, diğeri sadece insanı tanımamaktadır.</p>

  <p class="calibre7">Girişimci, zanaatkâr, rantiye, estetikçi, bilgin, ahlâkçı, vs. gibi başka kategorilerin temsilcileriyle de karşılaştırılamaz.</p>

  <p class="calibre7">Buna karşın girişimcinin pek çok açıdan ordu komutanı ve Devlet adamına, özellikle de örgütleyici ve müzakereci olan Devlet adamına benzediği söylenebilir. Satranç oyuncusu ve hekimle de kimi benzerlikler taşıdığı söylenebilir. Teşhis koymayı bilmek yalnızca hastaların iyileştirilmesini sağlamaz, aynı zamanda borsada para kazandırır.</p>

  <h4 class="3 sigil_not_in_toc" style="text-align: left;"><span class="calibre15">2. Burjuva Özellikleri</span></h4>

  <p class="calibre7">Aklına esen herkesin burjuva olamayacağının farkındayız. Burjuva olabilmek için doğal, neredeyse kalıtımsal denilebilecek özelliklere sahip olmak gerekir. Burjuvanın varlığını uzaktan hissedebiliriz, bu insan türüne ait o özel kokuyu tanıyabiliriz. Bununla birlikte mevcut bilgi birikimimizle bir insanı burjuva yapan özellikleri, yetenekleri, psikolojik donanımı tanımlayıp, sıralayabilmemiz mümkün değildir.</p>

  <p class="calibre7">Bu yüzden burjuva mizacını genel anlamda betimlemek ve özellikle de onu belli sayıdaki başka mizaçtan ayırmamızı sağlayacak farkların altını çizmekle yetineceğiz.</p>

  <p class="calibre7">Burjuva olan biriyle burjuva olmayan biri arasındaki farkın aslında daha derinlere kök salmış ve daha genel bir farkın ifadesi olduğu görülmektedir. Bu farkın genel olarak insanları (ya da en azından Avrupalıları) iki büyük kategoriye böldüğü, bunlardan birinci kategoriye ait olanların dışadönük, eli açık ve kendini harap eden cinsten bireyler oldukları; diğer kategoriye ait olanlarınsa içe dönük, kendi aralarında yaşayan ve tutumlu bireyler oldukları görülmektedir. İnsanın en belirgin özelliği ya gösterişçilik ya da hasisliktir (Eski insanlar bu karşıtlığın bilincinde olup, skolastik okul mensupları bu karşıtlığa özel bir önem atfediyorlardı). Kimi insanlar sahip olunan mal ya da mülke karşı duyarsızdırlar çünkü içsel zenginliklerinin farkındadırlar. Oysa başkaları sürekli olarak mal biriktirir, çoğaltır, onlara özen gösterip, ister maddi ister manevi anlamda, ister güç, isterse parasal anlamda olsun sahip olduğundan fazlasını harcamamaya gayret ederler. Özetle burada oluşturmaya çalıştığım karşıtlık Bergson’un dışa dönük ve içe dönük insan olarak formüle ettiğinin aynısıdır.</p>

  <p class="calibre7">Bu iki temel tip, yani eli açık ve eli sıkı, senyör özelliklerine sahip olan ve burjuva özelliklerine sahip olan (okuyucu hiç kuşkusuz bu iki temel tipten birini burjuva huyu suyuna sahip olanla özdeşleştireceğimi tahmin etmiştir) bütün koşullarda ve yaşamdaki bütün durumlarda birbirlerine tamamen zıt tiplerdir. İkisinin de dünyayı ve yaşamı algılayış biçimleri birbirlerinden tamamıyla farklıdır. Harcamayı seven tipin görüşleri öznel, kişisel değer yargıları üzerine otururken; tutumlu olanınkiler nesnel ve somut değerler üstüne oturmaktadır. Biri anasının karnından keyif çatmak için, diğeriyse görevlerini yapmak üzere doğmuştur. Biri kendi kendine yeterken, diğeri kalabalıktan hoşlanmaktadır. Biri bir kişiliği temsil ederken diğeri basit bir bireydir. Biri güzeli sever ve güzelliğin peşinde koşarken, diğeri ahlâkçıdır. Biri hiçbir yararlı amaç gütmeden kokusunu çevresine yayan bir çiçeğe benzerken, diğeri hekimlerin kullandığı bir bitki ya da yenen cinsten bir mantara benzemektedir. Bu karşıt özelliklerle aynı zamanda her ikisinin kişisel uğraşlara ve insanın yaşamını tüketme biçimine bakışlarında da karşılaşılmaktadır. Biri insanı manevi anlamda kişisel açıdan yücelten ve onurlandıran etkinliklere önem verirken, diğeri herkesin i§ine yarayan, yani toplumun yararına olan her işe aynı önemi atfetmektedir. Yaşama bakış ve kavrayış biçimleri kesinlikle farklı olup birinin ya da diğerinin üstün olması durumunda tamamen farklı uygarlıklarla karşı karşıya olacağımız söylenebilir. Eskiler kişisel değerlere önem verirken, burjuva yalnızca nesnel değerlere önem vermektedir. Cicero, yaşadığı çağın dünyaya bakışını: “Önemli olan ne kadar yararlı olduğumuz değil, kim olduğumuzdur”<a href="Notlar_2.xhtml#nnt3" id="nn3"><sup class="calibre13">3</sup></a> sözüyle çok güzel bir şekilde ifade etmiştir.</p>

  <p class="calibre7">Sözünü ettiğimiz karşıtlık daha da ileri götürülebilir. Burjuva olmayan kişi yaşamaktan keyif alır, dünyayı gözlemlemeye ve düşünmeye zaman ayırırken; burjuva zamanını düzenlemek, yetiştirmek ve öğretmekle geçirmektedir. Birincisi düş kurarken, İkincisi hesap kitap yapmakla meşguldür. Daha çocukken Rockfeller’in çok iyi hesap kitap yapan biri olduğu söylenmektedir. Cleveland’da hekimlik yapan babasıyla birlikte kuralına uygun işler yapardı. Anılarında, “daha çocukken (hesap kitap defteri dediğim ve hâlâ sakladığım) ve içine kazandığım paralarla harcadığım paraları yazdığım küçük bir defterim vardı.” Bu iş adamın içinde var. Oysa hiçbir dünyevi gücün genç Byron ya da genç Enselme Feuerbach’a böyle bir hesap defteri tutturamaz ve saklatamazdı.</p>

  <p class="calibre7">Birileri şarkı söyleyip ortalığı çınlatırken; diğerlerinden hiçbir ses yükselmemektedir. Birileri rengârenk kişiliklere sahipken; diğerleri herhangi bir renkten yoksundurlar. Bu karşıtlık iki mizaca özgü her türlü dışavurum ve davranış için geçerlidir.</p>

  <p class="calibre7">Birileri (sahip oldukları özellikler sayesinde yoksa meslekleri nedeniyle değil) sanatçıya benzerken; diğerleri memur ruhludur. Birilerinin dokusu ipekten; diğerlerininki yündendir.</p>

  <p class="calibre7">Wilhelm Meister ve dostu Werner hakkında şunlar söylenebilir. Birincisi “krallıklar dağıtan” bir imparator gibi konuşurken; İkincisi yerden “toplu iğne toplayan” biri gibi konuşmaktadır.</p>

  <p class="calibre7">Yakından bakıldığındaysa son çözümlemede, bu iki asal tip arasındaki karşıtlığın erotik yaşam biçimi karşıtlığından kaynaklandığı görülmektedir, zira erosun, üstün ve görünmez bir güç olarak insan davranışlarının bütününü belirlediği yadsınamaz. Dünyanın burjuva mizacı ve erotik mizaç olarak iki karşıt kutba bölünmüş olduğu söylenebilir.</p>

  <p class="calibre7">“Erotik bir mizaç” ne demektir? Sezgilerimiz, psikolojik deneyimlerimiz aracılığıyla bunun ne olduğunu bilmekle birlikte açık seçik bir tanımını yapabilmemiz mümkün değildir. Bunun nasıl bir şey olduğunu bir şaire sormakta yarar var. Pater Seraficus, ağzı kulaklarına vara vara bize şunları söylemektedir.<br class="calibre11"/></p>

  <blockquote class="calibre10">
    <p class="calibre7"><i>"Ey sonsuz aşk ateşi, Sonsuz aşk ilişkisi, Göğsümü acıyla yakan, İlahi bir zevkle sarhoş eden, Ey oklar bedenimi delip geçin, Ey direkler beni un ufak edin, Ey şimşekler beni dümdüz edin, Benliğimde yer etmiş bütün aşağılık kötü duygular, düşünceler uçup ortadan kaybolun. Yalnızca sonsuzluğu simgeleyen yıldız parlamayı sürdürsün, Ey sonsuz aşk kaynağı."</i></p>
  </blockquote>

  <p class="calibre7">Benliğimde yer etmiş bütün aşağılık duygular, düşünceler uçup, ortadan kaybolsun...</p>

  <blockquote class="calibre10">
    <p class="calibre7"><span class="calibre4">Hem acı çektim hem de sevdim, kalbim böyle ben neyleyim.</span></p>
  </blockquote>

  <p class="calibre7">Dünyada aşkın dışında her şey aşağılıktır. Eskimeyen tek değer aşktır.</p>

  <p class="calibre7">Merkezî çekirdek cinsel aşktır. Tüm diğer aşk çeşitleri onun yaydığı ışıklar gibidir. Tanrı aşkı, insan sevgisi, vs. Bunun dışında kalan hiçbir şeyin önemi yoktur. Aşk asla bir haz alma, ait olunan türü sürdürme aracı olmamalıdır. “Üretken olun ve çoğalın” gibi bir kutsal buyruk aşka karşı gösterilebilecek en büyük saygısızlıklardan biridir.</p>

  <p class="calibre7">Nefsine düşkün olan ve olmayan mizaçlar da erotik mizaca yabancı olup, her ikisi de burjuva mizacıyla uyuşmaktadırlar. Nefsine düşkünlük ve erotik mizaç arasında belirgin bir karşıtlık, aşılması olanaksız bir uçurum vardır. Nefsine düşkün olan ve olmayan mizaçlar da burjuva yaşam biçimine özgü düzen anlayışıyla uyuşurken, erotik mizaç asla uyuşamamaktadır. Sürekli gözlenen ve gem vurulan güçlü bir nefsine düşkün mizaç kapitalist disiplin anlayışına boyun eğebilirken; erotik mizaç kendisini burjuva yaşam biçimine boyun eğdirmeye çalışan her türlü girişime karşı çıkmaktadır çünkü aşkın dışında kalan değerleri kabul etmeye yanaşmamaktadır.</p>

  <p class="calibre7">Erotik mizacın en akla gelmeyecek örneğiyle her türlü örgütlenme biçimi içinde karşılaşabilmek mümkündür. Saint-Augustin, Saint-François ve “güzel ruh” örneklerinden başlayıp, yaşamını aşk serüvenleri yaşayarak harcayan sıradan insan ve Philine’e kadar giden çok değişik derecelerden örneklere rastlamak mümkün olsa bile bütün bunlar onun bir burjuva ruhuna sahip olmasını engelleyememektedir.</p>

  <p class="calibre7">Burjuvalar kitlesi aslında ortalamanın üstüne çıkamayan, daha çok sıradan ve ortalama insanlardan oluşmaktadır.</p>

  <p class="calibre7">Genel anlamda iyi bir aile reisi, yani iyi bir burjuvayla hangi kademeye ait olursa olsun erotik bir mizaç arasında indirgenmesi olanaksız bir karşıtlık vardır. Yaşamdaki en önemli değer ya ekonomik çıkar (sözcüğün en geniş anlamında) ya da erotik çıkarlardır. İnsan ya para ya da aşk için yaşar. Para için yaşamak tutumlu olmayı gerektirmektedir. Aşk için yaşamaksa eli açık olmayı. Eski ekonomistler bu karşıtlığı duygusallıktan uzak, oldukça katı bir dille ifade etmişlerdir. Örneğin, Ksenefon<a href="Notlar_2.xhtml#nnt4" id="nn4"><sup class="calibre13">4</sup></a> şöyle demektedir:</p>

  <blockquote class="calibre10">
    <p class="calibre7"><i>"Bütün bunların dışında zengin olmayı düşlediğini görüyorum. Para kazanmakla bir ilgin yok, aklın fikrin hep aşkta meşkte, oynaşta. Sanki yaşamında bir yerleri olabilirmiş gibi. Sana bir yandan acırken, bir yandan da günün birinde başını belaya sokmandan korkuyorum.</i></p>

    <p class="calibre7"><i>Evin yönetimini yiyecek, içecek, uyku ve aşkla ilgili her konuda ölçüyü kaçırmadığını kanıtlamış birine emanet ediyoruz. Âşıklar bir evi yönetmekten âcizdirler."</i></p>
  </blockquote>

  <p class="calibre7">Romalı bir köylü yazar olan Columella, konuğuna: “Aşk ilişkilerinden uzak dur, aşktan uzak duramayan biri aklını başka bir işe veremez. Yalnızca sevmek ve sevilmek isteyeceğinden kendisine verilmesinden korkacağı en büyük ceza aşkta mutsuz olmak olacaktır”<a href="Notlar_2.xhtml#nnt5" id="nn5"><sup class="calibre13">5</sup></a> derken, aşağı yukarı aynı düşünceleri dile getirmektedir. İyi bir ev sahibi insanlara düşkün olmamalı, onlardan uzak durmalıdır.</p>

  <p class="calibre7">Bu soruya daha derinlemesine bir yanıt verme işini arkadan gelecek araştırmalara bırakıyoruz. Son çözümlemede, kapitalizme olan eğilimin kökeninde cinsel oluşumun bulunduğuna ve bu bakış açısı doğrultusunda “aşk ve kapitalizm” sorusunun bizim için en önemli soru olduğuna dikkati çekmiş olmak bize yetecektir.</p>

  <p class="calibre7">Kapitalist zihniyetin temelleriyle ilgili sorunun yanıtına gelince, tamamıyla burjuva (girişimci ve burjuva gibi iki mizacın kesişmesi), yani sahip oldukları psikolojik bir özellik sayesinde, dışsal bir etken,bir kışkırtma aracılığıyla diğerlerinden çok daha kısa bir süre içinde ve olabilecek en kusursuz şekliyle kapitalist zihniyeti içselleştirerek, kapitalist girişimcinin eğilimlerini ve burjuva erdemlerini daha bir derinlemesine özümseyen ve kapitalizmin temsil ettiği ekonomik koşulların zorunluluklarına daha kolay uyum sağlayan insanların varlığını göstermiş olmak benim için yeterlidir. Kusursuz bir girişimci ve burjuva ile bu ikisinin özelliklerine sahip olmayan insanlar arasmda çok sayıda değişik ara tip vardır.</p>

  <p class="calibre7">Bununla birlikte yanıtını vermeye çalıştığımız sorunun yalnızca bizim söylediklerimiz aracılığıyla açıklanmış olabileceğini düşünmemek gerekir. Burjuva olmaya daha elverişli bireylerin var olup olmadığı sorusunun gerisine gizlenmiş olan, büyük insan grupları (tarihsel toplumlar) arasında burjuva mizaçlı olanların dağılımıyla ilgili, çok daha önemli bir başka soru olduğu görülmektedir. Başka bir deyişle, söz konusu olan şey, bu mizaca sahip insan sayısının şu halklarda mı yoksa bu halklarda mı daha çok olduğunu bilmek ve kapitalist zihniyetin gelişmesini kolektif bir olgu olarak gördüğümüzden, hangi halkların kapitalizme daha uygun olduklarını anlamak ve bu etnik özelliğin varlığını yüzyıllar boyunca bir değişikliğe uğramadan sürdürüp sürdürmediğini ya da hangi unsurların bu özelliği değiştirebileceğini tespit edebilmektir.</p>

  <h4 class="3 sigil_not_in_toc"><a id="bookmark1"></a></h4>
</body>
</html>