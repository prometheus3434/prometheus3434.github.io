<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 style="text-align: center;"><a class="calibre2" id="bookmark0"></a>Üçüncü Bölüm: <span class="calibre9">TOPLUMSAL KOŞULLAR</span></h2>

  <h3 class="calibre12" id="sigil_toc_id_10"><span class="calibre14">XXIII. DEVLET</span></h3>

  <p class="calibre7">Bundan sonraki alt bölümlerde toplumsal koşullarla ilişkili belli başlı nedenler ve etkilerin bütünü konusunda toplu bir bakış sunmaya çalışacağız. Bu arada özellikle bize önemli görünen bazı noktaların da altını çizeceğiz. Başka türlü davranmak bu çalışmanın sınırları dışına çıkmak anlamına gelecektir. Son beş yüz yıl boyunca karşılaşılan bütün tarihî dönemler ilgilendiğimiz konuyla az çok yakından ilişkiliyse de; bizim bir ekonomi hele bir uygarlık ya da bu uzun dönemi anlatan bir genel tarih yazmak gibi bir niyetimiz olmadığından, kendimizi kısa ve özetlenmiş birkaç anıştırmayla sınırlandırmak zorundayız.</p>

  <p class="calibre7">İlk olarak Devletten söz edeceğim. Bunu yalnızca Devletin kendi gelişmesinin kapitalist zihniyetin oluşumu ve gelişmesi açısından, özellikle de XVII. yüzyılın sonuna kadar giden süre içinde, sahip olduğu hayati önem nedeniyle değil; aynı zamanda onun temsil ettiği nedenler toplamı bütün diğer nedenleri özünde barındırdığı için yapacağım.</p>

  <p class="calibre7">Devletin kapitalist zihniyetin oluşumuna neden ve nasıl yardımcı olduğunu göstermeye çalışacağım. Ancak belli açılardan Devletin aynı zamanda bu gelişmenin elini kolunu bağlayıcı bir etkiye sahip olduğunu söylemezsek işimizi yarım yapmış sayılırız.</p>

  <p class="calibre7">Hiç kuşkusuz abartılı bir vergilendirme politikası çoğunlukla girişimci zihniyeti engelleyici hattâ boğucu bir sonuca yol açabilir. Kazançların çok üstüne çıkan bir vergilendirme ya sanayi alanını doğrudan vuracak ya da yabancı sanayi ile rekabet etme gücünü olanaksız kılacak olan bir yüksek ücret politikası güdülmesine yol açarak dolaylı bir şekilde vuracaktır ki, bu durumda şirketlerin yatırım yapma eğilimi giderek azalacaktır. Örneğin, İspanya’da XVII. yüzyılda (Ranke) başlayan ekonomik gerileme ve XVIII. yüzyılda Hollanda (Luzac ve Pringsheim) sanayisindeki âni çöküşün nedeni büyük ölçüde bu ülkelerin güttükleri çok abartılı boyutlara ulaşmış vergilendirme politikalarıdır. Kötü bir sanayi ve ticaret politikasıyla birlikte sürdürülen yine az çok kötü bir vergilendirme politikası, girişimcilik anlayışı üzerinde engelliyici bir sonuca yol açabilir.</p>

  <p class="calibre7">Modern Devlet, kapitalist zihniyetin karşısına “kötü” ya da “yanlış” vergilendirme, sanayi, ticaret politikalarıyla bir ilişkisi olmayan daha başka engeller çıkarmıştır. Bu engellerin kökeninde bulunan şeyse <span class="calibre4">kamusal borçlanmalardır.</span> Daha önce başka bir çalışmamda sayısal verilere<sup class="calibre13"><a href="Notlar_2.xhtml#nnt26" id="nn26">26</a></sup> dayanarak özelikle askerî girişimler için Orta Çağ’ın sonundan itibaren kamu hâzinesinden ne kadar muazzam harcamalar yapılmış olduğundan söz etmiştim. Hükümetlerin yol açtığı bu kanamaların ilk sonuçlarından biri ekonomik gücün büyük ölçüde zayıflaması olmakla birlikte, daha sonraları birikimlerin bir kısmının üretime yönelik kullanımı yitirilen gücün bir kısmının yeniden kazanılmasını sağlamıştır. Devlet bir yandan projelerini gerçekleştirmek isteyen kapitalizmin ihtiyaç duyduğu olanakları kısıtlarken; diğer yandan zengin insanlara <span class="calibre4">kamusal borçlanmalar</span> aracılığıyla Devletin rantlarından bir kısmını satın alarak riske girmeden para kazanma olanağı tanıyıp, girişimcilik ruhunun atılım yapmasını engellemekte, en azından yavaşlatmaktaydı.</p>

  <p class="calibre7">İngiltere, Fransa, Hollanda gibi ülkelerde XVII. ve XVIII. yüzyıllar boyunca bu durum pek çok protesto eylemine yol açmıştır. Girişimcilik ruhuna ve kapitalist zihniyete sahip insanlar; para, ticaret ve sanayinin gelişmesine ve desteklenmesine yardımcı olmak yerine büyük kazançlar elde etmek isteyenlerin iştahını kabartan kamuya ait kasaların içine gömülüp kalıyor demekteydiler.</p>

  <p class="calibre7">Devlet, daha önce görmüş olduğumuz gibi özellikle Fransa’da <span class="calibre4">vergi gelirlerini satışa çıkartarak</span> girişimcilik ruhunu boğmaya yönelik çok etkili bir silah bulmuş ve bu silah yüzyıllar boyunca Fransız kamu yaşantısının temel kurumlarından biri olarak kalmıştır. Bu, halka arz edilen Devlet tahvilleri gibi bir şey olmamakla birlikte aynı sonuçlara yol açmıştır. Zengin insanlar bir kez bu vergi gelirini ele geçirdiklerinde, kapitalist şirketlerin başına neler gelebileceğini hiçbir şekilde umursamadan yalnızca nimetlerinden yararlanıp keyfini çıkartmaya çalışmaktaydılar. Fransa, bize, kapitalist zihniyet üzerinde etkili olan karşılıklı tepkiler sürecini izleme olanağı tanıyan bir ülkedir. Kapitalizme olan eğilimi ortalamanın altında bulunan (Kelt kökenlere sahip olduğunu düşündüğümüz) Fransa halkı kendi huyuna suyuna uygun bir sermayeden yararlanma biçimi olan <span class="calibre4">vergi gelirlerini satın alma</span> kurumunu oluşturmuştur. Bu kurum bir kez yerleşik bir görünüm kazandıktan sonra Fransa’da o sıralarda mevcut olan kapitalizme olan zayıf eğilimi ya boğarak ya da en az yetenekli olanları seçip destekleyerek girişimcilik ruhunun elini kolunu bağlamıştır.<br class="calibre11"/></p>

  <p class="calibre7">Aynı sonuçlarla, Devletin ulusu oluşturan çeşitli toplumsal sınıflara karşı tarafsız olmadığı ya da olmak istemediği ve iş dünyasına tamamen yabancı bir soylular sınıfını destekleyip, burjuvazinin en yetenekli temsilcilerine, soylulara özgü ayrıcalıklı unvanlar ve konumlar lütfederek kapitalizmi bu insanlardan mahrum ettiği ülkelerde de karşılaşılmaktadır.</p>

  <p class="calibre7">Burada da belli bir durum karşısında kesin bir neden sonuç ilişkisinden söz edebilmek mümkün görünmemektedir. Örneğin, burjuvazinin temsilcilerini kapitalizmin çıkarlarına yabancılaştıran şey, kendilerine lütfedilen bu soyluluk unvanları mıdır yoksa soyluluğa intisap etme, burjuvaziyle son biçimini almış olan, içsel bir feodalleşme sürecinin onaylanmasından başka bir şey değil midir?</p>

  <p class="calibre7">Ancak Devletin, sahip olduğu tüm olanakları kapitalist zihniyetin emrine vererek sağladığı destek göz önünde bulundurulduğunda bütün bu engellemeler önemlerini yitirmektedirler.</p>

  <p class="calibre7">Devletin kapitalizme böylesine destek olmasının birinci nedeni bu desteği vermek istemesidir. Devletin kapitalist çıkarlara destek olmak amacıyla aldığı bütün önlemler, düşünülerek, bilinçli bir şekilde kaleme alınmıştır.</p>

  <p class="calibre7">Devletin en büyük kapitalist girişimcilerden biri olduğunu ve hep öyle kaldığını biliyoruz. Para kazanmak isteyen insanlar için kapitalist Devlet benzemeye çalıştıkları bir model olmuştur. Girişimci bir ruha sahip olması için her uyruğunu yüreklendirmiş, her türlü örgütlenme konusunda söyleyecek sözü olmuş, ticaret ahlâkıyla ilgili sorularla karşılaşıldığında bunlar hakkında görüş bildirecek yeterli deneyime sahip olduğunu göstermiştir. Toplumsal değerlerin dönüşüme uğraması konusunda etkili olmuş, bizzat kendisi işler yaparak kapitalizm öncesinde küçümsenen “kirletilmiş mesleklere ( <span class="calibre4">artes sordidae”)</span> yeniden saygınlıklarını kazandırarak onları <span class="calibre4">“gentlemanlike”</span> (“bir <span class="calibre4">centilmene lâyık’)</span> hale getirmiştir. _</p>

  <p class="calibre7">Ancak Devletin kapitalist zihniyetin gelişimi üzerinde oynadığı en önemli rol dolaylı yollardan ve özellikle de ekonomi politikaları aracılığıyla gerçekleştirdikleridir. Gerçekten de kapitalizmin ortaya çıkma aşamasında merkantilizm politikasının kapitalist çıkarların işine ne kadar çok yaramış olduğunu biliyoruz. Bu politikanın belirgin özelliklerinden birkaçını sayalım.</p>

  <p class="calibre7">Devlet para kazanmak isteyen insanları kapitalizme, kapitalist girişimci olmaya itebilmek amacıyla elindeki bütün olanakları, gücü ve ikna yeteneğini kullanmıştır.</p>

  <p class="calibre7">XVIII. yüzyıla ait bir kitapta <span class="calibre4">“Pleblerin</span> eski alışkanlıklarına bağlı kaldıkları ve çıkarlarının başka yerde olduğunu gösterebilmek için ellerinden kollarından çekiştirip, sürüklemek gerektiği” yazmaktadır. Yurttaşlarını içinde bulundukları duyarsızlık ortamından çekip alabilmek amacıyla Colbert’in başvurduğu numaralar insanı gerçekten duygulandırmaktadır. XVI. ve XVII. yüzyıl İngiltere sinde kralın (ya da kraliçenin) pek çok girişimin sürüp gidebilmesi için gerekli maddi kaynakları sağladıkları görülmektedir. Drake ya da Raleigh gibi insanlar yeni bir seyahate çıkma kararı vermeden önce kralla uzun soluklu görüşmeler yapıyorlardı. Örneğin, Raleigh’ın Guyana’ya yeni bir sefer düzenleme projesinin kökeninde I. James’in paraya duyduğu gereksinim vardı. Keza I. Charles ülkenin her köşesine sanayicilerle kârlı anlaşmalar yapmak üzere memurlar göndermişti.</p>

  <p class="calibre7">Bütün bunlara, sahip olduğu kapitalist çıkar çemberiyle gizli çıkarlarını büyütüp geliştirmek ve olası çıkar tohumları ekebilmek amacıyla Merkantilist Devletin başvurduğu kurnazca sistemi de eklemek gerekmektedir. Bütün bu Devlete özgü “ayrıcalıkların anlamı 13 Haziran 1558 tarihinde Fransa Kralı II. Henri’nin yazmış olduğu bir mektupta insanı hayran bırakacak bir şekilde gözler önüne serilmektedir. Bu mektubunda kral, tanıdığı “ayrıcalıklar ve yaptığı iyiliklerin” tek amacının “erdemli ve çalışkan” sanayicileri teşvik etmek ve kârlı işletmeler kurmalarını sağlamak olduğunun altını çizmektedir.</p>

  <p class="calibre7">Maddi ve ahlâki vaatler aracılığıyla girişimcilik ruhunu ayakta tutmayı hedefleyen bu “ayrıcalıklar” çok değişik biçimlere sahiptirler. Bunlar kimi zaman tekeller, yani üretim, ticaret, ulaşım araçlarını kapsayan olumsuz ayrıcalıklar olup bazen politik, kimi zaman da koruma ya da cesaretlendirmeye yönelik önlemler ya da kişiye doğrudan verilen prim biçimindedirler. Yazmış olduğu <span class="calibre4">Sözlük'</span>te Savary, girişimden zevk almaya teşvik eden tüm prim çeşitlerini saymaktadır: Miras yoluyla kalıcı soyluluk unvanı ihsan etmek; vatandaş olma izni vermek; giriş vergilerinden muaf tutmak; faizsiz ödünç para vermek; yıllık gelir bağlamak; alkol imal etme izni vermek; inşaat için toprak ihsan etmek; sanayi denetiminden muaf tutmak; para yardımı yapmak; vs. “Her türlü buluşa ayrıcalık ve koruma sağlanmaktaydı. Kralın hâzinesi sanki herhangi bir buluş sunabilecek herkesi ödüllendirmek üzere pazar yerleri ve sokaklarda geziniyordu” (Heinrich Laube). Devlet, bu çalışmamın başka bir bölümünde uzun uzadıya sözünü etmiş olduğum, “proje üreticilerini” bu şekilde destekliyor ve cesaretlendiriyordu .</p>

  <p class="calibre7">Öte yandan XIX. yüzyılda yeni ekonomi hukuku içine “sınai özgürlüğü” de alarak merkantilizm ve lonca sistemini kıran Devlet, girişimcilik ruhunu belli ölçüde<a href="Notlar_2.xhtml#nnt27" id="nn27"><sup class="calibre13">27</sup></a> canlandırmayı başarmıştır.</p>

  <p class="calibre7">Son olarak, Devlet, kapitalist zihniyeti her düzeyde oluşturduğu eğitim düzeni aracılığıyla bilinçli bir şekilde desteklemiştir. Eğitim kuruluşlarının oluşturulmasının kapitalist zihniyetin varlığının belirgin bir göstergesi olarak yorumlanabileceğini daha önce görmüştük. Eğitim kuruluşlarının bu zihniyetin yaygınlaşmasının bir kanıtı şeklinde algılanabileceğini göstermiş ve doğasıyla ilgili kimi açıklamalar yapmaya çalışmıştık. Bu bölümde bu eğitim kuruluşlarını kapitalist zihniyetin kaynaklarından biri olarak göreceğiz. XIV. yüzyılda Floransa’da ortaya çıkan hesap kitap okullarından, ticaret bilgisinin derinleştirilmesi amacıyla kamu tarafından açılan ticaret ve günümüzdeki yüksek ticaret okullarına kadar bütün kuruluşlar hesap yeteneğinin geliştirildiği ve işlerin iyi bir şekilde örgütlenmesiyle ilgili kuralların öğretildiği, kapitalist zihniyetin tohumlarının ekildiği fidanlıklardır.</p>

  <p class="calibre7">Bununla birlikte kapitalist zihniyetin gelişmesinde, Devletin <span class="calibre4">kendine rağmen</span> elde etmiş olduğu sonuçların; onun elde etmek istediklerinden (ki, çoğunlukla bu sonuçları elde edememiştir) çok daha önemli bir rol oynamış olduğunu söyleyebilirim.</p>

  <p class="calibre7">Devletin çok ciddi durumlarda kendini sık sık geri plana çekip, varlığını hissettirmemeye çalışarak, kapitalizme değeri tartışılmaz katkılarda bulunmuş olduğunu unutmamalıyız. Başka terimlerle ifade etmek gerekirse (zira burada Devlete hem belli bir rol biçip hem de yokluğundan söz ederek bir paradoksa yol açar gibiyim) kimi durumlarda mevcut politik örgütlenmenin bizim büyük Devlet dediğimiz evreden oldukça uzakta bulunması kapitalizmin oldukça özgür ve hızlı bir şekilde gelişmesine yol açmıştır. Bunu söylerken aklımda 1870 öncesi İsviçre ve Almanya’sı var. Bu iki ülkede kapitalist zihniyetin kimi yanları Devlet tarafından konulan hiçbir engel ve yasak bulunmaması sayesinde gelişme olanağı bulmuştur. Devlet tarafından desteklenmeyeceklerini bilen bu ülkelerin uyrukları daha çok dış pazarın gereksinimlerine uyum sağlamak mecburiyetiyle karşı karşıya kaldıklarından ancak müzakere yetenekleri ve nitelikli mal satışı sayesinde para kazanabilmişlerdir. Yaratıcı bir zekâ ve esnek bir kişiliğe sahip olmak zorunda kalmışlardır. Belki de bu durum kapitalizmin en sevimsiz yanlarından biri olan pazarlık etmekten alınan zevkin ve aynı zamanda sahip olunan ticari enerjinin artmasına yol açmıştır. Oysa biz Alman burjuva zihniyetinin, İngiliz burjuva zihniyetinden değişik özelliklere sahip olduğunu biliyoruz. Bu değişikliğin nedenlerinden biri Almanya’nın sağlam pazarlara sahip büyük bir koloni imparatorluğu .haline gelmesini engelleyen parçalanmışlığıdır. Bu yüzden Alman tüccar ve sanayiciler kendi gemilerini, savaş gemilerinin desteği olmadan, kendi olanakları aracılığıyla korumak ve yabancı ülkelere açılmak zorunda kalmış ve kendi çabalarıyla iyi bir yere sahip olabilmişlerdir.<a href="Notlar_2.xhtml#nnt28" id="nn28"><sup class="calibre13">28</sup></a></p>

  <p class="calibre7">Devlet, kapitalist zihniyetin gelişmesini, özellikle varlığı ve boyun eğdiği evrim süreci içinde yapmış olduğu düzenlemeler aracılığıyla desteklemiştir. Yukarıda, doğruluğu tartışılmaz bir olguyu, Devletin asal girişim biçimlerinden birini temsil ettiğini söylemiştim. Bütünsel örgütlenmesi, belli sayıdaki insanın elinde olan idare yetkisi, memurlarının hiyerarşisi, uzun vadeli amaçları, bu amaçların sürdürülmesi konusundaki azmi ile birlikte ele alındığında, Devlet, büyük kapitalist şirketlerin bir prototipi olarak görülebilir. Zaten o da sanki böyle bir şirketmiş gibi davranarak, özel şirketlerin yöneticilerinde örgütlenme sürecine ilgi duyulmasını sağlayarak, yönetme ve idare etme yetilerini geliştirmeye çalışmaktaydı.</p>

  <p class="calibre7">Kapitalist zihniyetin gelişmesi üzerinde önemli bir rol oynamış olan Devlet yönetimi altındaki meslek dalları arasında şunlar yer almaktadır:</p>

  <p class="calibre7">1.<span class="calibre4">Askerî yönetimin</span> etkisi kendini değişik biçimlerde göstermektedir. Düzenli bir ordu oluşturmanın modern tarihin (Orta Çağ’da şövalye ordusu, modern dönemlerde paralı askerlerden oluşan ordu) en önemli toplumsal olayı olduğunu söylemek abartılı bir düşünce sayılamaz. Bu olaya büyük bir önem atfetmemin nedeni, toplumun üyelerine dayattığı dünyaya bakış biçiminde bir değişikliğe yol açmış olmasıdır. Yaşamını sürdürebilmek için kişinin artık hem savaş hem de ekonomiyle ilgili bilgi ve özel yeteneğe sahip, her işten anlayan, komple bir insan olmasına gerek kalmamıştır; birinden ya da diğerinden anlamak var olmak için yeterli hale gelmiştir. Bu kopuş, bu farklılaşma burjuvaziye özgü erdemler kültürünün ortaya çıkmasını sağlayarak savaşçılık ya da askerlikle bir ilişkisi olmayan çok nitelikli istisnai burjuvaların yetişmesini sağlamıştır. Örneğin, Floransalı burjuvalar (XIII. yüzyıldan itibaren yaptıkları gibi) paralı asker tutmak yerine Alman köylüleri gibi kendilerini koruyabilmek amacıyla her an silaha sarılmaya hazır bir şekilde yaşamış olsalardı acaba ticari zihniyet diye bir şey oluşabilir miydi? Her konuda sağduyuya dayalı yorumlar yapan Alberti, vatandaşlarının çok yetenekli tüccarlar olmalarını silahşorlukla ilgilenecek zamana sahip olmama ve böyle bir gereksinim duymamalarına bağlamaktadır. Zira bu durum onların tüm zamanlarını büyük bir keyifle ticarete ayırmalarına ve bu sayede de zengin olup Devlet içinde ağırlığı olan bir yer edinmelerini sağlamaktaydı.</p>

  <p class="calibre7">Yahudilerin kusursuz bir tüccar halk olmalarının başlıca nedenlerinden biri, tarihî yazgılarının kendilerini iki bin yıl boyunca her türlü askerî etkinlikten uzak bir yaşam sürdürmeye mahkûm etmiş olmasıdır ki, sonuç itibariyle bu durumun onları içlerinde barındırabilecekleri tüm savaşçı tiplerini tamamıyla saf dışı etmeye zorladığı söylenebilir.</p>

  <p class="calibre7">Başka bir çalışmamda<a href="Notlar_2.xhtml#nnt29" id="nn29"><sup class="calibre13">29</sup></a> düzenli orduların varlığının kapitalist zihniyetin gelişmesi üzerinde, örneğin, zorunlu kıldığı disiplin ve örgütleme yeteneği gibi şeyler aracılığıyla ne kadar önemli bir rol oynamış olduğunu göstermiştim.</p>

  <p class="calibre7">XVIII. yüzyıldan bu yana sürdürülen askerî erdemleri gözden geçirirken, bunların burjuva erdemleri adı altında bildiklerimizden hiç de farklı olmadığını görüyoruz. Modern ordular örgütlenmeyi büyük kapitalist şirketlerden önce başarmış oldukları için de, yine bu görüş doğrultusunda, yani burjuva kültürü ve erdemlerinin oluşum sürecinde, kapitalist zihniyetin askerî zihniyetten etkilenmiş olduğunu söyleme hakkına sahip olmamız gerektiğini düşünüyorum. Öyleyse varlıklarını iyi bir askerî terbiyeye borçlu olan kapitalist zihniyet sahibi halkların özellikle askerî açıdan çok güçlü bir şekilde örgütlenmiş olmalarının rastlantısal bir şey olamayacağını Alınanlara bakarak söyleyebilmek mümkündür. Günümüzde kapitalist şirketlerin giderek yaygınlaşmaları ve müthiş bir topyekün savaş düzenini andıran özellikler taşımaları; askerî terbiye verilirken sahip olunan ya da geliştirilen yetenek ve eğilimlerin yararı her geçen gün daha açık ve belirgin bir şekilde fark edilmektedir. Bu bakış açısı altında tarafsız yabancı gözlemciler Alman girişimcinin üstünlüğünü tartışmasız bir şekilde kabul etmektedirler. Bu konuda bir İngiliz gözlemci şunları söylemektedir: “Sanayileşmiş Almanya’nın her şeyden önce askerlik hizmetinin etkisi altında olduğunu söylemek abartılı bir şey değildir. Şirket sahipleri ve işçiler bu süreçten geçmekte ve aynı çıraklık okuluna gitmektedirler. Her iki taraf da ister sınai ister askerî olsun her türlü örgütlenmiş gücün her şeyden önce bir düzene ihtiyacı olduğunu görmektedirler.”</p>

  <p class="calibre7">Başka yerde olduğu gibi burada da işin içine doğuştan sahip olunan özellikler ve tarihsel yazgıları da eklemek gerekmektedir.</p>

  <p class="calibre7">Modern Devlet düzenli bir ordu oluşturduğunda hiçbir yöneticinin aklına bu yeni kurumun, patlayıcı bir madde gibi, eski Devlet anlayışını yok ederek, etnik bir unsurun yükselişine yol açacağı gibi bir düşünce gelmemiştir. Bu konuyla ilgili olarak Yahudilerden söz etmiştim. <span class="calibre4">Yahudiler</span> üstüne yazmış olduğum kitapta XVII. yüzyıldan itibaren askerî amaçlarını gerçekleştirebilmeleri için, prenslere, gereksinim duydukları büyük meblağlarda borç para verdiklerini ve bunu ya doğrudan kişisel bir borç şeklinde ya da ortaya çıkma sürecinde önemli bir role sahip oldukları borsa aracılığıyla yaptıklarını göstermiştim. Yine Yahudilerin ordulara yiyecek, giyecek, silah, vs. sağlama konusunda oynamış oldukları önemli rolden de söz etmiştim. Askerî alanda vermiş oldukları hizmetler onları yalnızca zenginleştirmekle kalmamış, yaşadıkları ülkedeki toplumsal konumlarını da geliştirmiştir. Bu konuda şöyle bir neden sonuç ilişkisi kurulabilir. Düzenli modern orduların oluşturulmasının ardından Yahudiler özgürleşmişler ve bu özgürleşme sonucunda Yahudilere özgü kapitalist zihniyet tüm dünyaya yayılmıştır.</p>

  <p class="calibre7">Bu durum bizi kapitalist zihniyetin gelişmesi üzerinde büyük bir rol oynamış olan bir başka Devlet kurumundan söz etmeye götürmektedir ki, bu kurumun adı:</p>

  <p class="calibre7">2.<span class="calibre4">Malî İdare</span> olup, bu kurum aracılığıyla Yahudiler kendi varlıklarını kabul ettirme ve vazgeçilmez bir unsur haline gelme becerisini göstermişlerdir. Bir kez daha üstünde durmak istediğimiz bir nokta varsa, o da Yahudilerin etkinlik alanını genişletmeye ve ekonomik yaşam üzerindeki etkilerini artırmaya yönelik her şey aynı zamanda kapitalist zihniyetin gelişmesini hızlandırma özelliği taşıdığıdır. Özellikle de, Yahudilerin doğuştan sahip oldukları yetenek ve eğilimlere en uygun ve en gelişmiş kapitalist zihniyet biçimlerine doğru bir gidişat olmuştur. Kapitalizmin bu en gelişmiş biçimlere doğru gidişatını etkileyen dört önemli etken vardır: 1. Yahudi kapitalistlerin sayısında görülen artış; 2. Yahudi zihniyetinin kapitalist girişimciler üzerindeki etkisi; 3. Bu zihniyetin giderek ekonomik yaşamın çok çeşitli ve değişik alanlarını kapsaması; 4. İşleri yeni bir şekilde yürütme konusundaki değişkenler arasında seçim yapabilme olanağı.</p>

  <p class="calibre7">Malî idare yine bir başka şekilde kapitalist zihniyetin gelişmesine katkıda bulunmuştur. En azından başlangıç döneminde bu idarenin, ilk malî örgütlenme eskizleri olarak adlandırılabilecek şeylerle sıkı ilişkiler içinde olduğu söylenebilir. İtalyan kentlerinde hiç abartmadan modern olarak nitelendirilebilecek yöntemlerle yürütülen malî işler kapitalizmin ortaya çıkmasında önemli bir rol oynamışlardır. Sie-veking ve diğer İtalya uzmanlarının bilinçli araştırmaları sonucunda, ticaret muhasebesinin, Cenova kentindeki mali idarenin çabalarıyla ortaya çıkmış olduğunu biliyoruz. Kesin ve emin istatistiklere sahip olma gereksinimini ilk duyanların yine yükselişe geçmiş İtalyan kentleri olduğu (böylelikle hesaptan zevk alınmasına ve bu duygunun sürdürülmesine katkıda bulunmuş oldukları) görülmektedir. Çok karmaşık bir işleyiş mekanizmasına sahip (Venedik Cumhuriyeti gibi) bir gücün, ticari etkinlik ve çıkarları çok geniş bir alanı kapsamaktaydı. Kendi durumu hakkında, yani yükümlülük ve güçleri, gelirleri ve giderleri, aktif ve pasifi hakkında her an için bütünsel bir görüşe, doğru bir bilgiye sahip olmadan ayakta kalması ve varlığını sürdürebilmesi asla mümkün değildi. Venedik, modern istatistiğin beşiği olarak görülebilir. Bu konudaki tek rakibinin Floransa olduğu söylenebilir. İrili ufaklı İtalyan prenslikleri de onları yakından izlemişlerdir... İtalyan Devletlerinde, yalnızca Muhammed dinine mensup ülkelere ait bir idarenin dış görünümlerini, eski ve güçlü bir ticaret ve sanayi eğilimiyle bilinçli bir şekilde uzlaştırarak gerçek bir istatistik biliminin temellerini atma çabasıyla karşılaşılmaktadır.<a href="Notlar_2.xhtml#nnt30" id="nn30"><sup class="calibre13">30</sup></a> Bilindiği üzere kapitalist zihniyetin en önemli unsurlarından birini oluşturan, toplumsal evrenin salt sayılarla temsil edilmesinin, zihinler üzerindeki etkisini “ölçebilmek” için (bu sözcüğü gündelik yaşamda insanın elinde metreyle dolaşması sanki olağan bir şeymiş gibi bilinçli bir şekilde kullanıyorum) biraz düşünmek ve bu zihinsel canlandırma biçiminin nicelik kazandırma eğilimi üzerinde belirleyici bir güce sahip olduğunu görmek yeterlidir.</p>

  <p class="calibre7">Kamu kurum ve kuruluşlarının malî ekonomisi belki de ilk büyük “evcil ekonomi” olarak değerlendirilebilir. Tıpkı Modern Devletin insanın gözüne ilk büyük “şirket” olarak görünmesi gibi. Bunlar kalıcı ve etkili eserler üretmek isteyen kapitalist zihniyetin uymak zorunda kalmış olduğu iki prototiptir.</p>

  <p class="calibre7">İlkel cemaatlerde geçerli ahlâki güçlerin ötesine geçen büyük çaplı (Tönnies’in bu sözcüğe vermiş olduğu anlama uygun olarak) “toplumsal” ilişkilerin oluşmasına yol açan kamu borçları; öte yandan toplumun ayakta kalabilmesi için, aşiret ya da kast gibi yapılanmaların ötesine geçen ilk büyük “sözleşmeler sisteminin” ortaya çıkmasına önayak olmuşlardır. Gelişmekte olan Devletler ve kentlerin büyük kamu borçları yönetimlerinde kapitalist değiş tokuş ekonomisinin temelinde bulunan ticari sağlamlık, güven ve dürüstlük, uzun vadeli sözlerin verilmesi ve tutulması gibi uygulamalar, çok erken bir tarihten itibaren yaşamın çok büyük bir bölümünde ne kadar zorunlu ve etkili araçlar olduklarını gösterme konusunda istisnai denilebilecek bir fırsat yakalamışlardır.</p>

  <p class="calibre7">Kamu borçları yönetimleri ilk büyük spekülasyon şirketlerinin de ortaya çıkmasına yol açarak kapitalist zihniyeti ayrıca etkilemişlerdir. İngiltere’de Pasifik hisse senetleri üzerinde yapılan spekülasyon, Fransa’da Law sistemi tam da bu spekülatif özellikleri sayesinde belki de ona rağmen kapitalizmin daha sonraki gelişme sürecinde çok önemli bir yere sahip olmuşlardır. Kamu borçları o bildiğimiz düzeye varmasaydı bu kurumlar belki de asla gün yüzü göremeyecekti.</p>

  <p class="calibre7">Kamu idaresinin, ilk bakışta, kapitalist zihniyetin gelişmesiyle hiç ilgili değilmiş ya da çok az ilgisi varmış gibi görünen ancak gerçekte bu gelişme üzerinde çok önemli bir etkiye sahip olan bir üçüncü dalıyla ilgili olarak da birkaç söz söylemek istiyoruz.</p>

  <p class="calibre7">3.<span class="calibre4">Din politikası.</span> Bu sözcükleri en geniş anlamları içinde ele alarak, kapitalist zihniyetin oluşumundaki önemi konusunda ısrar etmeyi gereksiz bulduğumuz Yahudilerin “özgürleşmesini” dinî bir politik eylem gibi görebiliriz. Din politikası dediğimde bununla söylemeye çalıştığım şey Yahudilerin özgürleşmesi değil kapitalist zihniyetin yaygınlaşmasını hızlandıran, sağlam adımlarla derinlere kök salarak gelişmesine katkıda bulunmuş Devletlerin din politikalarıdır. Çok önem verdiğim bu olgunun üzerinde durmamın nedeni dini belli bir mezhebin koruması altına verip resmî bir Kilise oluşturan Devletin aynı zamanda sapkın ve mezhep dışı bir toplumsal ve politik kategori yaratmış olmasıdır. Böylelikle modern Devletler, yurttaşlarını, biri Devlet tarafından tanınan bir Kiliseye mensup olup bütün yurttaşlık haklarından yararlanabilenler (“tam yurttaşlar”); diğeriyse iltizam hakkından, resmî onurlandırmalardan yararlanamayan ya da bunları güçlükle elde edebilen başka mezheplere ait (“yarı yurttaşlar”) şeklinde iki kategoriye bölmüştür. XVIII. yüzyıla hattâ sonrasına kadar bütün ülkelerde Yahudiler yarı vatandaş kategorisine ait olmuşlardır. Katolik mezhebinin egemen olduğu ülkelerde Protestanlar yarı yurttaşlar olarak görülürken; İngiltere de dahil olmak üzere Protestan ülkelerde tam tersine Katolikler ve Presbiteryenler, Quakerlar, vs; Yeni İngiltere, Amerika’nın Presbiteryen eyaletlerinde yaşayan <span class="calibre4">High Church</span> gibi resmen tanınmamış tarikat üyeleri yarı yurttaşlar olarak görülmekteydiler.</p>

  <p class="calibre7">Olaya, sapkın bir inanç düşüncesinden soyutlanarak soğukkanlı bir gözle baktığımızda <span class="calibre4">sapkınlık</span> önemli bir kapitalist zihniyet kaynağı gibi görünmektedir çünkü bütün ülkelerde tüm gücüyle kazanç aşkının güçlenmesine ve işler konusunda yeteneğin yüceltilmesine katkıda bulunmuştur. Bunun iki belirgin nedeni vardır. Birincisi, kamusal yaşama hiçbir şekilde katılamayan sapkınlar bütün enerjilerini ekonomik etkinliklere yönlendirmek durumunda kalmışlardır, zira Devlet kamusal hizmetler konusunda önlerini tıkayarak ülkede saygın bir konuma sahip olmalarını istemediği için bu konuma sahip olmanın tek yolunun ekonomiden geçtiğini görmüşlerdir. Bu “dışlanmış” insanların sonuçta paraya aynı koşullarda yaşayan başka halk katmanlarının atfettiklerinden daha büyük bir değer atfetmeleri ve ona daha çok önem vermeleri son derece doğaldı, zira güçlü olmanın tek yolu paradan geçmekteydi.</p>

  <p class="calibre7">Öte yandan mezhep dışı görülenler, sürekli para kazanma konusunda devamlı güçlüklerle karşılaştıklarından, ekonomik yeteneklerini büyük bir titizlikle geliştirmek gibi bir zorunluluk hissediyorlardı. İş konusunda ancak dürüstlük kuralına katıksız bir şekilde uyarak ve yine kusursuz bir iş düzeni kurup kendilerini müşterinin gereksinimlerine mümkün olduğunca uydurarak başarılı olabilirlerdi. Yazar Be-noit, kendilerinden kuşkulanılan ve zulmedilen Huguenotlar ancak “bilgece töreleri ve dürüstlükleri aracılığıyla” ayakta kalabilmişlerdir demektedir.</p>

  <p class="calibre7">Henüz yeni yeni ortaya çıkmakta olan bir kapitalizm aşamasında yaşamış olan bu sapkınların kendilerini var güçleriyle en geniş başarı perspektifi sunan, zengin ve saygın olmanın en emin yolu olan kapitalist girişimlere adamaları da çok doğal bir şeydir. Zaten bu yüzden XVI.yüzyıldan XVIII. yüzyıla kadar uzanan bu tehlikeli dönemin bankerleri, büyük tüccarları, sanayicileri arasında bu kadar çok sapkın vardır. İşlerin başında onlar vardır. O dönemin önemli çağdaş gözlemcilerinin bu durumu tespit etmiş oldukları görülmektedir. Örneğin, İspanyolların, sapkınlığın ticaret anlayışını geliştirdiğini söyleme gibi bir alışkanlıkları vardı.</p>

  <p class="calibre7">William Petty gibi bir öngörü sahibi “sapkınlığın” kapitalist zihniyetin gelişmesi<a href="Notlar_2.xhtml#nnt31" id="nn31"><sup class="calibre13">31</sup></a> üzerindeki etkisi konusunda şunları söylemektedir:</p>

  <blockquote class="calibre10">
    <p class="calibre7"><i>"Bütün Devletler ve hükümetlerde ticaret mezhep dışı insanlar ve resmen tanınmış görüşleri paylaşmayanların elindedir. Örneğin, Hindistan’da resmî din Muhammed’inkiyken ticarete egemen olanlar Hindulardır (“Banyanlar”). Türk İmparatorluğunda ticaret tekeli Yahudiler ve Hıristiyanların elindedir. Venedik, Napoli, Livorno, Cenova ve Lizbon’daki belli başlı tüccarlar Yahudi ve Papaya bağlı olmayan Katoliklerdir. Fransa’daki tüccarların büyük bir çoğunluğu Huguenotlar arasından çıkmaktadır. Devletin Katolik mezhebini tanımadığı İrlanda’da, ticaret büyük ölçüde bu mezhebe mensup olanların elindedir. Sonuç olarak ticaret zihniyetinin özellikle şu ya da bu dinle bir ilişkisinin bulunmadığı ve İngiltere’deki büyük ticaret kentleri örneğinde görüldüğü gibi genelde mezhep dışı inançlarla sıkı bir ilişki içinde olduğu söylenebilir."</i></p>
  </blockquote>

  <p class="calibre7">Büyük Britanya’daki ticaret ve sanayinin gelişmesi ve Kilise karşıtları arasındaki ilişkiler konusunda pek çok benzer yargı örneği sunabilmek mümkündür.</p>

  <p class="calibre7">Bu gözlemler ve yargıların doğruluğu konusunda bir fikir sahibi olmak için o dönemin ekonomi tarihine bir göz atmak yeterlidir. Örneğin, Fransa’ya baktığımızda, Nantes Fermanı’nın geçerliliğine bir son verilmesinin ardından yerel sorumlulardan rapor hazırlamalarını isteyen kral ve bunları bir araya getirip özetleyerek yayımlamış olan Boulainvilliers<a href="Notlar_2.xhtml#nnt32" id="nn32"><sup class="calibre13">32</sup></a> sayesinde ülkedeki durum hakkında doğru bilgilere sahip olduğumuz söylenebilir. Özetlenerek sunulmuş bu çalışmaya göre, Fransa açısından oldukça kritik sayılabilecek bu döneme kadar deniz aşırı ticaret Reformcuların elindedir. Sedan’daki demir dökümhaneleri, Auvergne ve Angoumois’daki kâğıt fabrikaları, İngiltere’deki tabakhanelerle rekabet içinde olan Touraine’deki tabakhaneler reform sürecinden geçmiş din mensuplarına aittir. Normandiya, Maine ve Brötanya’da hızla gelişen iplik fabrikalarının büyük bir çoğunluğu onlara aittir. Tours ve Lyon’da ipek, kadife ve tafta imalatı onların tekelindedir. Languedoc, Provence, Dauphine ve Champagne yünlü dokumanın belli başlı merkezleridir. Her şeyin üretildiği Paris’teki dantel sanayiinde birinci sırayı işgal etmektedirler, vs, vs.</p>

  <p class="calibre7">Guyana’daki şarap ticaretinin tamamı onların elindedir. Brouage ve d’Oleron hükümetleri sırasında tuz ve şarap tekeli on iki kadar ailenin tekelindedir. Rapor yazan kişi Sancerre’de; “sayı olarak Katoliklerden daha çoklar, onlardan daha zengin ve daha önemli bir konuma sahiptirler” demektedir. Alençon’da genel olarak ticaret 4.000 kadar Protestan’ın elindedir. Rouen, Caen, Nîmes ve Metz’de de durum farklı değildir.</p>

  <p class="calibre7">Reformcuların bilinçli bir şekilde ticari Üişkiler kurmuş oldukları yabancı ülkeler Hollanda ve İngiltere’dir. Hollandalılar ve İngılızler de Katoliklerden daha çok güven duydukları Protestanlarla iş yapmayı tercih ediyorlardı (Benoît).</p>

  <p class="calibre7">O dönem Fransa’sında reformcular mezhebine mensup çok sayıda banker vardır. Belli sayıda Protestan’ın çalışmasına izin verilen nadir alanlardan biri de gümrükçülüktür. Colbert’in, Protestanları malî idareden tasfiyeye yönelik fermanlara inatla karşı çıkmış olduğunu biliyoruz.</p>

  <p class="calibre7">Bütün bu açıklamalardan sonra Ranke’nin XVIII. yüzyıl Fransa’sında yaşamış Protestan sapkınlar konusundaki görüşlerini paylaşmaktan başka bir şey yapamıyoruz:</p>

  <p class="calibre7">“Devletin ordusu ve idari kademelerinden dışlanmış olan Reformcular maliye alanında, gümrük işleri ve kamu borçlanmalarında çok etkili bir konuma sahip oldular. Henüz başlangıç aşamasında olan sanayi alanında büyük bir gayret göstererek başarılı oldular.”</p>

  <p class="calibre7">Kapitalist zihniyet ve sapkınlık arasında gerçekten bir neden sonuç ilişkisi var mıdır? Sapkınlar mı kendilerini sapkınlığa doğru iten kapitalist zihniyeti benimsemişlerdir yoksa bu insanlar doğuştan sahip oldukları özellikler nedeniyle mi hem sapkınlığa hem de kapitalizme yönelmişlerdir. Fransa’nın Huguenotları acaba Germen aşiretlerinin torunları mıdır? Germenlerin torunları olarak ekonomik yaşamın kapitalist bir şekilde tasarlanmasına ve dinî inanç özgürlüğüne meyletmiş olamazlar mı? Bir yandan sapkınlığın ve kapitalist zihniyetin büyük bir olasılıkla doğuştan sahip olunan kimi özelliklerin dışavurulmuş biçimi olduklarını söylerken; diğer yandan da sapkınlığın ekonomik nedenlerin bir sonucu olduğunu ekleyeceğim. Doğal olarak bu varsayımı kanıtlamak olanaksızdır ancak kanıtlanmış olduğunu varsaysak bile, sapkınlığın, kimi kapitalist özelliklerin gelişmesini teşvik ederek, bu özellikleri taşıyan değişik yetenekleri seçme işini hızlandırarak yol açtığı toplumsal durumun mevcut eğilimleri sağlamlaştırmak ve güçlendirmekten başka bir şey yapamayacağı söylenebilir. Sonuç olarak sapkınlığın kapitalist zihniyetin oldukça önemli kaynaklarından biri olduğu yadsınamaz.</p>

  <p class="calibre7">Dinî sapkınlığa ben bir de politik sapkınlığı ekleyecek ve kapitalist zihniyetin oluşmasında sapkınlığa bağlı ancak ondan daha da önemli bir başka toplumsal olgudan söz edeceğim. Bunlar kapitalizmin başlangıç yüzyıllarında dinî ve politik zulüm kurbanlarının bir ülkeden diğerine yapmak zorunda kaldıkları göçlerdir. Sapkınlar, göçmenlere dönüşmüşlerdir.</p>

  <p class="calibre7">Ancak göç sorunu “göçmenler” sorununun ötesine geçmiştir, zira dinî ve politik zulüm dışında kalan nedenler yüzünden de insanlar göç etmek durumunda kalmışlardır. Bütün bu nedenler yüzünden de göç sorununu bundan sonraki bölümde ele alıp işlemek istiyorum.</p>

  <h3 class="calibre12 sigil_not_in_toc"><a class="calibre2" id="bookmark1"></a></h3>
</body>
</html>