<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h3 class="calibre12"><span class="calibre14">XX. PROTESTAN (LIK) İNANCI</span></h3>

  <p class="calibre7">Başlangıçta, kapitalizm, özellikle de ekonomiyle ilgili alanlardaki kapitalist zihniyet için Protestanlık her anlamda büyük bir tehlike oluşturmaktaydı. Zaten başka türlü olması da beklenemezdi. İster beğenelim ister beğenmeyelim, kısaca ne şekilde ele alırsak alalım, sonuç olarak kapitalizmin tamamıyla dünyevi ve maddi unsurların bir sentezine benzediği görülmekte ve insanların gözü maddi değerlere kaydıkça da bu kulübe üye olanların sayısı artmaktadır. Bu dünyadaki yaşamı öteki dünyaya bir hazırlık şeklinde görenlerse kapitalizmden her zaman hem nefret etmişler, hem de onu mahkûm etmişlerdir. Dinî duygularda görülen yoğunlaşma, yaşamın ekonomik yanına karşı bir duyarsızlığa yol açmak durumundadır. Bu duyarsızlığın mantıksal sonucuna göre kapitalist zihniyetin zayıflaması ve parçalanması gerekmektedir. Reformun başlattığı hareketse kaçınılmaz bir şekilde insanın kendi içine kapanmasına ve metafizik gereksinimin güçlenerek artmasına yol açtığından, Reformcu zihniyet yaygınlaşıp genel bir görünüm kazandıkça kapitalist çıkarların bundan zarar görmesi kaçınılmaz hale gelecekti.</p>

  <p class="calibre7">Küçük mülkiyet sahibi ve esnafa özgü zihniyeti nedeniyle Luther’in ekonomi felsefesi Thomascılarınkine oranla çok geri olduğundan Luther yandaşlarında bu anti-kapitalist eğilim daha da güçlenmişti. Lutherciliğin egemen bir din haline geldiği ülkelerde kapitalist eğilimin gelişmesinden çok engellenmesine destek olduğunu tereddüt etmeden söyleyebiliriz.</p>

  <p class="calibre7">Başka Protestan mezhepleri ve özellikle de Kalvinizm’in egemen olduğu ülkelerde başlangıçta Kilisenin kapitalizme ve sahip olduğu zihniyete karşı büyük bir düşmanlık beslediği görüldüğünden, bu yeni dinin kapitalist zihniyetin yayılmasında yararından çok zararının olduğunu söylemek durumundayız.</p>

  <p class="calibre7">Günümüzde genellikle Kalvinizm ve özellikle de onun Anglo-Sakson değişkeni olan Püritanizmin kapitalist zihniyetin kaynağında yer aldıkları ve onun yaygınlaşıp gelişmesine büyük katkılarda bulundukları düşünüldüğünden, Püriten Kalvinizm’e özgü etikte karşılaşılan anti-kapitalist eğilimler konusunda birkaç ayrıntı sunmak yararlı olabilir. Bu işi Anglo-Sakson kaynaklardan yararlanarak yapacağım zira kapitalizm ve Püritanizm arasındaki çok yakın ve sıkı bağlardan söz edildiğinde öncelikle akla gelen ülke Büyük Britanya’dır.</p>

  <p class="calibre7">Püriten etiğin en çok önem verdiği şey ilkel Hıristiyanlığa ait fakirlik idealidir. Zenginlik ve zengin olmayla ilgili her türlü etkinliğe yaklaşım biçimi göz önünde bulundurulduğunda, bu etiğin tamamıyla Incil’deki ahlâk anlayışına benzediği ve Skolastiklere oranla dünyevi zenginliklerden çok daha fazla tiksindiği görülmektedir. İlke olarak Püritanizm ve Thomascılık zenginlik ve yoksulluğun ruhun kurtuluşuyla hiçbir ilişkisi bulunmadığını kabul ve ilân etmişlerdir. Thomascılar zenginliğe belli bir hoşgörüyle yaklaşırken, Püritenler yalnızca yoksullara sempati duymuşlardır. Aklın yolunu izledikleri sürece gerek Thomascı gerekse Püriten ahlâkçıların zenginler ve yoksullar arasında bir ayrım yapmadıkları ancak işe duygular karıştığı andan itibaren Skolastiklerin zenginleri, Püritenlerinse yoksulları yeğledikleri görülmüştür. <span class="calibre4">Directory</span> başlıklı kitabında Baxter’in zenginliği mahkûm ettiği, yol açtığı tehlikeler ve yararsızlığına değindiği bölümler herhangi bir Thomascı dinî kurallar kitabına oranla çok daha fazladır. Bu bölümlerden birkaç örnek sunalım:</p>

  <blockquote class="calibre10">
    <p class="calibre7"><i>"Zenginlik ve bu dünyanın sunduğu şeref, öteki dünyaya geçmeye hazır ve Tanrının kendisini bu gece yanına çağırıp çağırmayacağını bilmediği bir ruh için ne ifade edebilirler ki?</i></p>

    <p class="calibre7"><i>Paranın hiçbir şekilde satın alamayacağı gereksinimlerin olsun.</i></p>

    <p class="calibre7"><i>Para insanı, günahtan kurtarıp rahatlatmak yerine daha da kötü bir günahkâr haline getirebilir.</i></p>

    <p class="calibre7"><i>Onurlu bir yoksulluk, abartılı bir servet tutkusundan çok daha şerefli bir şey değil midir?</i></p>

    <p class="calibre7"><i>Zenginlik insanın öteki dünyada ruhunu kurtarmasını çok güçleştirebilir, bu yüzden Sokrat ve Aziz Luka’nın (18, 24 ve devamı) bu konudaki sözlerine kulak ver: “Bir deve iğne deliğinden daha kolay geçebilir.” Şu sözleri de hatırla (Aziz Luka, 6, 24, 25; 1. Tim. 6, 10): “Para aşkı bütün kötülüklerin kaynağıdır”. Paranın ruhun için bir tehdit oluşturduğuna inanıyorsan, o zaman onu elde etmek için neden bu kadar çok çabalıyorsun?</i></p>

    <p class="calibre7"><i>Eğer miras ya da ticaret yoluyla zenginleştiysen ne âlâ. Böyle bir servetten vazgeçmen için hiçbir neden yok ancak bu serveti doğru yolda kullan (ileride bunun ne anlama geldiğini göreceğiz). Ancak zenginlik gibi büyük bir tehlike kaynağının peşinden gitmek için çaba harcarsan o zaman iş değişir.</i></p>

    <p class="calibre7"><i>Günahkârın doğru yola dönmesini dünyevi şeylere duyulan aşk ve bu aşkın yol açtığı meşguliyetler kadar çok engelleyen başka bir şey yoktur. Aynı anda hem Tanrıya hem de Şeytana (Mammon’u) hizmet edemezsin.</i></p>

    <p class="calibre7"><i>Beni iyi dinle: Para aşkı bütün kötülüklerin kaynağıdır o yüzden dünyayı sevenler Tanrıyı sevemezler.</i></p>

    <p class="calibre7"><i>İsa’nın bizi zenginlik konusunda sık sık ve ısrarla uyarmasının bir nedeni olmalı. Zenginlerin yaptığı aptallıkları, içine düştükleri tehlikeli durumlar ve sefaleti betimleyerek bize ruhumuzun kurtuluşunun ne kadar zor olacağını anlatıyor.</i></p>
  </blockquote>

  <p class="calibre7">Baxter, daha sonra aşk ve paranın neden olduğu kötülükleri şöyle özetlemektedir:</p>

  <p class="calibre7">1.Para insanın kalbini Tanrı yolunda ilerlemekten alıkoyar ve dünyaya yönlenmesine neden olur;</p>

  <p class="calibre7">2.Para insanı Tanrının sözlerine karşı sağırlaştırır;</p>

  <p class="calibre7">3.Para insanı kutsal sözlerden ve düşüncelerden uzaklaştırır (<span class="calibre4">holy meditation and conference),</span></p>

  <p class="calibre7">4.Ölüme hazırlanmaya ayıracağımız zamanı bizden çalar;</p>

  <p class="calibre7">5.Yakın çevremizde insanlar arasında çatışmalara ve uluslar arasında savaşlara yol açar;</p>

  <p class="calibre7">6.Bütün haksızlık ve baskıların kökeninde o vardır;</p>

  <p class="calibre7">7.Yardımseverlik ve hayır işleri yapma duygusunu yok eder;</p>

  <p class="calibre7">8.Ailelerde huzursuzluğa yol açar <span class="calibre4">(disordereth and profaneth families</span>);</p>

  <p class="calibre7">9.İnsanları günah işlemeye iter (<span class="calibre4">it is the very price that the devil gives for souls);</span></p>

  <p class="calibre7">10.İnsanla Tanrı arasında bir duygu birliği oluşmasını engeller.</p>

  <p class="calibre7">Püriten inanca sahip bir kişinin zenginlik karşısında takındığı bu olumsuz tavır hiç kuşkusuz zengin olmak amacıyla harcanan her türlü çabanın katı bir şekilde mahkûm edilmesini, yani her şeyden önce kapitalizmin sunmuş olduğu zenginleşme araçlarını içermektedir. Burada da temel düşünce İncil’de karşımıza çıkan: “Yarını düşünmeyin”dir.</p>

  <blockquote class="calibre10">
    <p class="calibre7"><i>Gözü paraya doymayan evini mahveder, zenginliği küçümseyense yaşar.</i></p>

    <p class="calibre7"><i>Günlük rızkına razı olan dindar bir adam, yerinde duramayan birine oranla daha sakin ve erdemli bir yaşam sürdürüp aynı şekilde ölecektir.</i></p>

    <p class="calibre7"><i>İsa’nın yalnızca zenginlikle ilgilendiğini düşünüyorsanız o zaman onun gibi davranın ve zenginliği bir mutluluk kaynağı haline getirin. Ama zenginliği küçümsediğini düşünüyorsanız o zaman siz de zenginliği küçümseyin.</i></p>

    <p class="calibre7"><i>Hz. Süleyman’ın (Atasözleri, 3, 14), dediği gibi gerçekten İlahî bir bilgeliğe sahip olmayı, zengin olmaya yeğliyorsanız o takdirde zamanınızın büyük bir çoğunluğunu kutsal metinlere ve ölüme hazırlık konusuna ayırmak durumundasınız.</i></p>

    <p class="calibre7"><i>Para sahibi olduğunuzda bu dünyada insanlardan uzak durmaya, öteki dünyadaysa günahkâr olmaya mahkûm edilerek gerçekten çok yüksek bir bedel ödüyorsunuz.</i></p>

    <p class="calibre7"><i>İşlerinizdeki başarı ve gelişmelere o kadar fazla güvenmeyin zira Aziz Luka’nın (12, 20) dediği gibi: “Akılsızlık ettiğin günün gecesinde elinde ne var ne yoksa kaybedersin.”</i></p>
  </blockquote>

  <p class="calibre7">Püriten bakış açısının en tipik temsilcisi olarak olarak görülen Baxter’den yapılan bütün bu alıntıların amacı Püriten ilahiyat ve ahlâkçıların zenginlik ve zengin olmak için harcanan çabalara karşı takınmış oldukları düşmanca tavrı gösterebilmektir. Ancak benzer düşüncelere pek çok başka vaizde de rastlanmaktadır:</p>

  <blockquote class="calibre10">
    <p class="calibre7"><i>"Dünya hâzinelerinin peşinden neden koşuyorsunuz? Neden günlük ihtiyaçlarınıza bu kadar çok önem veriyorsunuz?</i></p>

    <p class="calibre7"><i>İnsanlar yemek ve giyinmekle tatmin olmayıp zengin olmaya çalıştıkları zaman, Tanrı, onları gündelik rızklarından mahrum bırakarak, yaşadıkları sürece, diğer insanların kendilerine kötü bir gözle bakmalarına ve küçümsemelerine yol açmakla iyi yapıyor.</i></p>

    <p class="calibre7"><i>Yaşamda size gerekli olan yemek ve giyinmekle yetinin. Daha fazlasını isteyerek, zengin olma özlemi içine girer ve gereksiz şeylere sahip olmaya kalkışırsanız şeytana uyup sonu gelmeyen arzuların peşinden koşarsınız.</i></p>

    <p class="calibre7"><i>Hakikatte sizi yaşatacak kadarından fazlasına göz dikmek ve istemek Tanrıya boyun eğmekle çelişkili bir duruma yol açtığı gibi bizim kendimizi beğenmişliğimiz, aptallığımız ve düşüncesizliğimizin de bir kanıtıdır.</i></p>

    <p class="calibre7"><i>İnsanlar bir şeye ihtiyaçları olup olmayacağını bile bilmeden neden yarınlarından endişe duyuyorlar ki?</i></p>
  </blockquote>

  <p class="calibre7">Abernethy, Hutheson gibi yazarların metinlerinde de aynı vecizeler neredeyse aynı sözcüklerle dile getirilmektedir.</p>

  <p class="calibre7">Dünya nimetlerinin bu şekilde hepten küçümsenmesinin nedeni, Tanrıyla duygu birliği içinde olmanın yüceltilmesiydi. Tanrıya hizmet için harcanmayan her an kayıp zamandı. “Eğer zamanınızı para kazanma işiyle yitirmek yerine dualara, vaazlara ve kutsal eserlere ayırırsanız paradan çok daha değerli servetlere sahip olabilirsiniz.” Maddi şeyler ve işlerle gereğinden fazla ilgilenmek zaman kaybıdır. Bu şeylerden ve işlerden başka bir şey düşünmeyen insanların beyinleri dünyevi düşüncelerle doludur. Başlangıçta birinciyken varışta sonuncudurlar. “Dünya” onların ciddi düşüncelere zaman ayırmalarına izin vermemekte, Tanrı ve ruhları için ayırmaları gereken zamanı ellerinden almaktadır. Oysa insanlar bu zamanı “dua etmeye, okumaya, düşünmeye ya da kutsal şeyler konusunda sohbetlere”<a href="Notlar_2.xhtml#nnt18" id="nn18"><sup class="calibre13">18</sup></a> ayırmalıdırlar.</p>

  <p class="calibre7">Çok uzun bir süre boyunca gerçekten de (özellikle de İskoçya’da Püritanizmin egemenliği sırasında) insanlar bu öğretilere uygun bir şekilde, yani zamanlarının büyük bir bölümünü kiliselerde geçirerek ya da İlahî hizmet gününe hazırlanarak yaşadılar. Çarşılar Cumartesi, Pazar ve Pazartesi günleri (bu uygulamalar özellikle XVII. yüzyıl için geçerlidir) kapatılıyordu. Hafta içindeyse sabah ve akşam saatlerinde kiliselere dua etmeye gidiliyordu. Haftada iki-üç kez de vaaz dinlemeye gidilirdi. 1650 yılında müminler her öğleden sonra bir konferansa katılmak zorundaydılar. 1653 yılında Kudas ekmeği dağıtımıyla ilgili olarak haftalık zamanın nasıl değerlendirileceği şu şekilde belirlenmişti: Çarşamba günü oruç, sekiz saat dua ve vaaz; Cumartesi günü iki-üç vaaz; Pazar günü kilisede on iki saat Tanrıya hizmet; Pazartesi üç ya da dört vaaz.</p>

  <p class="calibre7">Püriten inanca sahip bir insan gerçekleştirdiği her eylem, söylediği her söz aracılığıyla daha önceleri yalnızca kıyıda köşede kalmış tarikatların yaptıkları gibi dünyayı küçümsemektedir. Yine de Püritanizmin kapitalist zihniyeti tamamen yok etmediği düşüncesini kabul etmemizin nedeni farkında olmadan yaptıklarıyla bu zihniyetin gelişmesine hizmet etmiş olduğunu bilmemizdir. Bana göre Püritanizmin ölümcül düşmanı olan kapitalizme yaptığı en büyük hizmet Thomascı etik ilkeleri benimsemiş olması ve onları tutkuyla savunup sahip çıkarken bir o kadar da darkafalılık örneği sergilemesidir.</p>

  <p class="calibre7">Püriten ahlâk da sırası geldiğinde yaşamın, içgüdülerin ve içtepilerin akılcı bir yön ve yönteme kavuşturulması, doğal insanın akılcı düşünen bir insan haline getirilmesi gerektiğini açıkça söylemiştir. “Yaptığınız her işte duygu veya kaprislerinize değil aklın buyurduğu gerekçelere uyun.” Baxter’in bıkmadan usanmadan etrafında dolaşarak yinelediği düşünce budur.<a href="Notlar_2.xhtml#nnt19" id="nn19"><sup class="calibre13">19</sup></a> En önemli günahlar şunlardır: Tensel duygular, cinsel hazlar ve şehvet duyguları. Isaac Barrow <span class="calibre4">Of Industry</span> başlıklı çalışmasında Püriten etiğin temel düşüncesini şöyle özetlemektedir:</p>

  <blockquote class="calibre10">
    <p class="calibre7"><i>"Ruhumuzun sahip olduğu bütün yetenekleri, bütün içsel ve dışsal eylemlerimizi çok katı kurallar ve yasalara tâbi tutmalı; eğilimlerimizi frenlemeli, doyumsuzluklarımızı kontrol altına almalı ve tutkularımıza egemen olmalı; kalplerimizi boş düşünceler ve kötü arzulardan korumalı; dilimizi tutup olur olmaz sefil konuşmalar yapmamalı, yalnızca önümüze bakıp sağa sola sapmadan dosdoğru bir şekilde yürümeliyiz."</i></p>
  </blockquote>

  <p class="calibre7">Protestanlığın Lutherci olmayan değişkenleri bu akılcı, doğa-karşıtı yüce postulatı başka temeller üstüne oturtarak bütün bu dinî buyruklara uyma arzusunu güçlendirmeyi başarmışlardır. Söz konusu olan şey “doğal” insandan oldukça uzak, herkese kendi davranışlarını yöntemli bir şekilde denetim altında tutma zorunluluğu getirmiş (Max Weber) belli bir yaşam biçimi yararına “hiçbir ölümcül günah işlenmemesini” sağlamaktır. Sıradan insanın gün boyunca bu dogmatik inceliğin bilincinde olduğu söylenebilir mi? Onun açısından önemli olan olgu, rahibin (Tanrının) bizim “akılcı bir nitelik” kazandırılmış olduğunu söylediğimiz, bu özel yaşam biçimine uyulmasını buyurmasıdır. Ancak inançlı kişi bu yaşamı gözünde bir dinî buyruklar ve ilkeler bütünü olarak canlandırmaktadır. Bu kişi rahibin (Tanrının) sözlerine sahip olduğu Tanrı korkusuyla doğru orantılı bir şekilde boyun eğmektedir. Daha önce dindar Katoliklerin bile bütün sözler ve davranışlarının sıkı ve sürekli bir şekilde denetlenme korkusu ve saplantısından kurtulamadıklarını (kurtulmamaları gerektiğini) görmüştük. Püriten buyrukların amaçlarının neredeyse kelimesi kelimesine Thomascı buyrukların amaçlarına benzedikleri görülmektedir. Püritenlerin bu buyruklara kesinlikle uymalarının, yaşamlarının daha akılcı ve yöntemli bir görünüme kavuşmasının açıklamasını, XVII. yüzyıl insanındaki dinî duyguların yoğunlaşmasında bulabilmek mümkündür.</p>

  <p class="calibre7">Püriten ahlâk, inançlı insanları, düzenli bir yaşam sürmeye teşvik ederken aslında neredeyse kelimesi kelimesine Thomascı ahlâkın buyruklarını yinelemekten başka bir şey yapmıyordu. Öğütlediği burjuva erdemlerse Skolastiklerin övgüler düzdükleri erdemlerin aynısıdır.</p>

  <p class="calibre7">1.İnsanın kendini işine verip çok çalışması: <span class="calibre4">“industry".</span> Bu Tanrının bir isteğidir. Hiç kuşkusuz bütün yetenekler Tanrı tarafından bahşedilmiştir ancak Tanrı kendimizi geliştirmemizi istediğinden bizler de <span class="calibre4">“industrious"</span> olmak zorundayız. Neredeyse bütün argümanlarını Eski Ahit’ten ödünç almış olan Isaac Barrow’un çalışmasının temelini oluşturan düşünce budur. Bütün diğer mahlûklar çabalayıp çalıştıkları için aylaklık yapmamıza izin verilmemektedir. Bu düşünceyle daha önce Antonin’de karşılaşmıştık. “Aylaklık bütün kötülüklerin anasıdır.” Bu hakikatin doğruluğunu hiç kimse tartışmamaktadır.</p>

  <p class="calibre7">2.Skolastik ahlâk gibi Püriten ahlâk da insana yalnızca yararlı şeylerle ilgilenmeyi salık vermektedir; spor, oyun, av, maskeli balo türü şeyler kesinlikle mahkûm edilmekte ve kınanmaktadır.</p>

  <p class="calibre7">3.Her ikisi de ölçülü olmayı salık vermektedir. Sefahat âlemlerine dalmak, sarhoşluk, vs. en büyük günahlar arasında yer almaktadır. XVII. yüzyılda Püriten ülkelerde uygulanan denetimin XV. yüzyıl İtalyan kentlerindekinden daha katı olduğu bilinmektedir. Örneğin İskoç kentlerinde çok gelişkin ve kurnazca bir ispiyonlama sisteminin oluşturulduğu söylenmektedir. Püritenlere dayatılan kısıtlamalar Thomascıların kısıtlamalarına oranla biraz daha katıdır. Bu katı kısıtlamalar özellikle cinsel yaşamla ilgilidir (belki de doğal bir özellik nedeniyle Püritenlerde cinsel yaşamın kısıtlanması, Katolik halklardaki kısıtlamalar kadar zor olmamıştır). Anglo-Sakson halklarda iffet kısa bir süre sonra dejenere edilerek erdem haline geliyordu. Püritanizm hiç kuşkusuz, cinsel konularda, İngilizlerde ve Yeni-İngiltere’deki Amerikan eyaletlerinde günümüze kadar sürüp gelmiş olan bu sahte edep ve ikiyüzlülüğün gelişmesine büyük katkılarda bulunmuştur. “Bir araya geldiklerinde güneşte eriyen kara benzeyen iki cinsiyeti birbirlerinden ayırıyoruz.” Fransız bir meslektaşı önünde bu sözleri sarf eden Quaker tarikatına mensup Amerikalı tüccar hiç kuşkusuz Püritanizmin üstünlüğüne inanıyordu.<a href="Notlar_2.xhtml#nnt20" id="nn20"><sup class="calibre13">20</sup></a></p>

  <p class="calibre7">4.Tutumluluk gerek Püritenler (özellikle de bu mezhebe bağlı tarikatlar arasında), gerekse Thomascılar için en önemli erdemlerden biridir. XVII. yüzyıl İskoçya’sında Kilise mensupları lükse karşı yine bir savaş başlatarak, giyim kuşamda ve evini dayayıp döşemede büyük bir sadelik, düğün masraflarına sınır getirilmesi, vs. konusunda baskı yapmışlardır. Quakerlar için tutumlu olmak ve para biriktirmenin bir tür spor olduğu bilinmektedir. Bu tutumluluk sözler ve hareketleri, vs. bile kapsamaktadır.</p>

  <p class="calibre7">Bu erdem Protestanlar tarafından öyle bir uç noktaya taşınmıştır ki, bu noktada Püritenler ve Skolastiklerin toplumsal ahlâk anlayışlarının doğasında ortaya ilk kez gerçek bir farkın çıktığı görülmektedir. Bu farkın özelliğini kısaca açıklamak gerekirse, Protestanlığın kendi yandaşlarındaki gösteriş ve büyüklük taslama arzusunu sanatsal düzeyde tamamen yok etmeye çalışmış olduğu söylenebilir. Thomascı anlayışın tartışmasız güzelliğiyse özünde gerçek ve derinlemesine bir araştırma ürünü olan sanatsal bir yaratıcılığa benzemesidir. Burada, Aziz Agostinos’nun yaşam anlayışındaki Tanrısallık düşüncesiyle karşılaşılmaktadır. Aziz Thomas’nın dünya ve insan arasındaki uyumun güzelliği konusunda söylediklerini anımsayalım [Dionisos (4, <span class="calibre4">De div. nom),</span> muhteşem görüntü ve uyumlu oranlar da güzelin bir parçasıdır demektedir]: “Her şeyin uyum içinde ve muhteşem görünmesinin nedeni olan Tanrı güzeldir.” İşte bu yüzden vücut güzelliğinden söz edildiğinde bununla söylenmeye çalışılan şey organların boyutları arasındaki kusursuz uyumla bu uyuma uygun bir renge sahip olup olmadıklarıdır. Tinsel güzellik, tinsel aklın parlaklığıyla doğru orantılı ve ona uygun bir davranış ve çalışmadan ibarettir. İşte bu yüzden Aziz Agostinos dürüstlük “tinsel bir güzelliktir” demektedir.</p>

  <p class="calibre7">Bu sanatsal duyarlık kendini artık hiçbir Protestan etiğinde karşılaşmadığımız birinci sınıf bir erdem olan görkemle gösteriş tutkusunda göstermektedir. Görkemi sevmek demek “çok gösterişli ve muhteşem bir şeyi yaşama geçirmek” demektir. Bu öncelikle kamusal gösteriş olup Kilise ve toplumsal yaşam için geçerlidir. Kimi durumlarda kişisel gösterişe de izin vardır ancak bu düğün gibi hayatta yalnızca bir kez olan bir olay ya da ev gibi sürekli oturulacak bir yer için geçerlidir. Ancak lüks ve görkem tutkusuyla özellikle tablolarda çok gösterişli bir şekilde işlenen konularda karşılaşılmaktadır.<a href="Notlar_2.xhtml#nnt21" id="nn21"><sup class="calibre13">21</sup></a></p>

  <p class="calibre7">Bu gösteriş yapma duygusuyla Protestanlarda hiç karşılaşılmamaktadır. Güneş ışıklarının içlerinden süzülerek geçtiği parlak renkli vitray camlarıyla kaplı kiliselerle çarpıcı bir tezatlık içinde olan katı, soğuk ve her türlü süslemeden yoksun beyaza boyanmış Kilise duvarlarına benzeyen öğretilerinde “ <span class="calibre4">magnificentia”</span> nın (görkemin) bir yeri yoktu.</p>

  <p class="calibre7">Püriten ahlâk için en önemli erdem “<span class="calibre4">magnificentia</span>”nın tam karşıtı olan ve Skolastiklerin ciddi bir günah olarak kınadıkları <span class="calibre4">“parvificentia"</span>nın (cimrilik, pintilik):</p>

  <blockquote class="calibre10">
    <p class="calibre7"><i>Yalnızca küçük şeylerin peşinden koşan ve küçük işlerle ilgilenen insana eli sıkı denilmektedir...Gösteriş yapmayı seven insan önce yaptıracağı eserin boyutlarını belirlemeli daha sonra da bunun gerçekleşmesi için ne kadar masraf yapıyorsa sonuna kadar sab-retmelidir. Eli sıkı insan ise önce masrafları elinden geldiğince kısar sonra da pahalıya mâl olmayacak bir eser yaptırmaya çalışır.<a href="Notlar_2.xhtml#nnt22" id="nn22"><sup class="calibre13">22</sup></a></i></p>
  </blockquote>

  <p class="calibre7">Püriten ve Quaker ahlâk anlayışı tutumluluk zihniyetini (“<span class="calibre4">parsimonia</span>”) pintilik (<span class="calibre4">"parvifıcentia")</span> aşamasına kadar götürerek yalnızca bu nedenden dolayı burjuva zihniyetiyle birbirine karıştırılan kapitalizme inanılmaz bir şekilde hizmet etmiştir.</p>

  <p class="calibre7">Faizle ödünç para verme yasağının kaldırılmasının kapitalizmin çok işine yaramış olduğunu söyleyenlere biz tam tersine asıl bu yasağın kapitalist zihniyetin gelişmesinde çok işe yaramış olduğu yanıtını vereceğiz. İlahiyatçıların tefecilik sorunu konusunda yaptıkları bu düşünsel değişikliğin uygulamada hiçbir işe yaramamış olduğu söylenebilir.</p>

  <p class="calibre7">Bu durumda bana kapitalizmin neleri Püriten ve Quaker etik anlayışına borçlu olmadığını söylemek kalıyor.</p>

  <p class="calibre7">1.İlk olarak Püritanizm ortaya çıktığı sırada burjuva erdemlerinin iki yüzyıllık bir geçmişe sahip olduğunu biliyoruz. Bu erdemler Alberti ailesinin kitaplarında akla gelebilecek en ayrıntılı şekilde betimlenmiş olup, toplumun dikkatine sunulmuştur. Burjuva erdemlerinin ortaya çıkmasına elverişli bir ortam yaratmış olan bir din sistemi varsa o da Katolik mezhebidir. Protestan ahlâk anlayışı Thomascıların yaratmış olduklarını kendi hesabına geçirmekten başka bir şey yapmamıştır.</p>

  <p class="calibre7">2.Sınırsız bir kazanç, mantıksız bir para tutkusu, işler konusunda kişisel mizaç özellikleri gibi en üst aşamaya ulaşmış bir kapitalist zihniyetin tüm belirgin niteliklerinin yaygınlaşarak gelişmesinden de Püritanizm sorumlu değildir. Zaten ahlâkçı-vaiz Püritenin zenginleşme konusunda gösterilen her türlü kararsızlığa içtenlikle karşı olduğu bilinmektedir. Her ne kadar kişinin istemeyerek de olsa kararsızlık gösterebileceğini kabul etse de bunu kazanç ve zenginliğin kendi başlarına birer amaç olmamaları gibi somut ve açık bir ifadeyle sınırlandırmaktadır. Bunlara ancak zenginlikten Tanrının hoşuna gidecek şekilde yararlanıldığı ve ruhun kurtuluşuna bir halel getirmediği takdirde izin verilebileceğini söylemektedirler. Burada karşımıza yine Skolastiklere özgü düşünceler çıkmaktadır. Baxter bıkıp usanmadan: “Servetinizi iyilik yapmak için kullanma koşuluyla kazanç peşinde koşabilirsiniz” demektedir. Bu tümcedeki “iyilik yapmak” deyiminden anlaşılması gerekense: Tanrıya ve hizmetkârlarına bağışlarda bulunmak, yoksullara yardım etmek, kamunun çıkarlarına hizmet etmektir.</p>

  <p class="calibre7">3.Püriten ahlâk hiç kuşkusuz zengin olmak için utanmazca yollara başvurulmasına, yüzsüzce bir yarışa destek olmamıştır. Thomascı ahlâk gibi namuslu yollara başvurulmasını bıkıp usanmadan öğütleyip vaaz etmiştir. “İnsanın namusuyla elde ettiği her şey saygıya değerdir.” Thomascılar gibi “hakkını isteme” düşüncesini vaaz eden Püritanizm de, ticari işlemlerin adalet ve dürüstlük yasalarına boyun eğmesini istemektedir. Serbest rekabet düşüncesine kesinlikle karşıdır: “Mallarının verilebilecek en yüksek değere sahip olduğunu düşünenler yanlış bir ilkeden yola çıkmaktadırlar.” “Pazarda herkes olabildiğince çok para kazanmaya çalışmakta ve genelde tek garantinin <span class="calibre4">caveat emptor</span> (alıcının satın aldığı mala dikkat etmesi) olduğu düşünülmektedir. Oysa Hıristiyanlar hattâ dürüst ve kâfirler, inananlar ya da namuslu insanlar arasında böyle şeyler olmaması gerekir.<a href="Notlar_2.xhtml#nnt23" id="nn23"><sup class="calibre13">23</sup></a>”</p>

  <p class="calibre7">4.Son olarak Püriten kökenli bir nüfusa sahip ülkelerde, Püritanizm sonrasına ait bir dönemde, Püriten dünya görüşü ve girişimcilik zihniyetinde görülen büyük gelişme arasında bir neden-sonuç ilişkisi kurmaya kalkışmanın yanlış bir şey olduğunu düşünüyorum. Püritanizm, yandaşlarını büyük çaplı ve serüvenci girişimlerde bulunmaya teşvik etmediği gibi; onların sıradan ve uslu dükkân sahipleri zihniyetine sahip olmalarıyla yetinebiliyordu. İskoçyalılar Püritendiler! Daha önce Cecil Rhodes çapında bir insanı ya da örneğin, XIX.yüzyılda İngiltere ve Amerika’nın yetiştirdiği aynı çaptaki büyük girişimcileri Püriten olarak nitelendirme gafletinde bulunanlar olduğunu gördüm. Kapitalizmin bütün somut görünümlerini Püritanizme bağlamak kapitalist zihniyet konusunda oldukça sığ bir görüş sahibi olmak demektir. Daha önce bizim büyük “gözü pek tüccarlarımızın” atalarının önce dünyaya gelmiş olmaları nedeniyle zihinlerini Mr. Baxter’in <span class="calibre4">Christian Directory</span> adlı kitabına doldurduğu kavranması güç düşüncelerle besleyemedikleri için Raleigh, Cavendish, Drake, Fugger ve daha pek çoğundan farklı bir kafa yapısına sahip olduklarını yeterince göstermiştim.</p>

  <p class="calibre7">Hiç kuşkusuz Püritenler arasından da çok büyük kapitalistler çıkmıştır. Ancak bu büyüklüğü Püriten ahlâk anlayışına borçlu oldukları konusunda ciddi kuşkularım var. Ben bunu daha çok doğuştan sahip olunan kimi özellikler ve uygun koşulların bir araya gelmesine bağlıyorum. Püriten inancına sahip büyük girişimcilerin ortaya koydukları ürünleri yalnızca Püriten ahlâka bağlamak zorunda değiliz. Bu çalışma boyunca kapitalist zihniyetin gelişip serpilmesini borçlu olabileceği bütün olasılıkları sergileme fırsatı bulacağız. Püriten ahlâk yasası bu olasılıklardan yalnızca birisidir. Bu yasanın kapitalist zihniyetin gelişmesi üzerinde çok az bir etkisi olduğunu göstermeyi başardığımı umuyorum.</p>
</body>
</html>