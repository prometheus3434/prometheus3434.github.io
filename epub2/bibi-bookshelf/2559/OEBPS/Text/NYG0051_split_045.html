<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0051.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_46">Cömertlikteki Büyü</h1>

  <p class="normalnesililk">ZAMANIN BİRİNDE Yemen’de ulu bir hükümdar yaşardı. Eli yağmur gibi para saçan bu hükümdara "cömertlik bulutu" denirdi. Çünkü hazineler bağışlamakta benzeri yoktu. Ancak bu hükümdar, Hâtem-i Taî’nin adı anıldığı zaman öfkesinden çılgına döner, huzurunda onun adını kimse ağzına alamazdı. Ondan söz edildiğinde hükümdar derdi ki:</p>

  <p class="normalnesil">"Kimdir bu adam? Saltanat sahibi değil, emir ve ferman sahibi değil; üstelik hazinesi de yok! Nasıl bu kadar cömert olabilir?"</p>

  <p class="normalnesil">Bir gün, şahane bir ziyafet verdi. Yemeğin sonunda da hediyeler dağıttı. Ardından orada bulunanları iltifata boğdu. Fakat tam o sırada, misafirlerden biri Hâtem’den bahsetmeye başlamasın mı? Ondan cesaret alan bir başkası da cömertliğini öve öve bitiremedi.</p>

  <p class="normalnesil">Padişah bir anda kıskançlığından o kadar kızıp öfkelendi ki:</p>

  <p class="normalnesil">"O yaşadıkça, benim adım hiçbir zaman iyilikle anılmayacak, cömertliğim birincilik kazanmayacak!" diye söylendi.</p>

  <p class="normalnesil">Sonunda haince bir karar verdi. Gaddar adamlarından birini Hâtem’in kanını dökmeye, onu öldürmeye memur etti. Bu belalı adam, hiç vakit geçirmeden Tay kabilesinin yolunu tuttu ve yiğit gönüllü Hâtem’i öldürme kararıyla onu aramaya koyuldu.</p>

  <p class="normalnesil">Zalim adam, kabile bölgesine yaklaştığında, yolda güler yüzlü ve tatlı dilli bir delikanlıya rastladı.</p>

  <p class="normalnesil">Delikanlı kendisine çok samimi ve sıcak davranıyordu.</p>

  <p class="normalnesil">"Yoldan geldiğiniz belli, yorgunsunuz, bu gece bizde misafir olun!" dedi.</p>

  <p class="normalnesil">Evinde misafir etti. Yedirip içirip ağırladı, sevgiyle muamele etti. Üstelik, yeteri kadar misafirperverlik gösteremediğinden yakınıp, özür bile diledi. Öyle iyiliklerde bulundu ki, bu kötü adamı yumuşattı, gönlünü aldı. Sabah olunca da yeniden ısrar etti:</p>

  <p class="normalnesil">"Birkaç gün daha misafirim olun!" diye yalvardı. Adamın eline, ayağına sarıldı. Fakat yolcu gitmekte kararlıydı.</p>

  <p class="normalnesil">"Burada kalamam. Görülecek çok önemli bir işim var!" dedi, yüzünü sertleştirerek.</p>

  <p class="normalnesil">Delikanlı dayanamadı:</p>

  <p class="normalnesil">"Sizi sevdim, mert birine benziyorsunuz. Eğer derdinizi bana açarsanız, gönlü bir dostlar gibi, canla başla size yardım etmeye çalışırım" dedi.</p>

  <p class="normalnesil">Misafir cevap verdi:</p>

  <p class="normalnesil">"Şu halde beni dinle, ey cömert delikanlı. Bilirim ki cömert kimseden sır çıkmaz. Acaba buralarda yaşayan Hâtem isimli birini tanıyor, biliyor musun? Çok iyi kalpli, yiğit birisiymiş. Aralarında ne geçtiğini bilmiyorum, fakat Yemen padişahı olan hükümdarım ona pek kızmış, başını istiyor; beni de bu işle görevlendirdi. Eğer yardım eder, bulunduğu yeri bana gösterirsen minnettar kalırım, senden başka bir iyilik istemiyorum!"</p>

  <p class="normalnesil">Delikanlının yüzüne bir tebessüm yayıldı:</p>

  <p class="normalnesil">"Hâtem benim! İşte başım, kılıcınla onu bedenimden hemen ayırabilirsin. Yalnız sabah olup gün ağarmadan bu işi bitirmelisin, yoksa kabilemden sana bir zarar gelebilir, sen de umduğunu elde edemezsin!"</p>

  <p class="normalnesil">Hâtem böyle dedikten sonra, başını çekinmeden ona doğru uzattı. Zalim adam, Hâtem’in bu teslimini görünce, yüreğinden derin bir çığlık kopararak yere yıkıldı... Sonra kendine geldiğinde kalktı ve Hâtem’in eline ayağına sarıldı. Ardından, kılıcını bir yana bıraktı, ok torbasını bir kenara itti. Bitkin bir şekilde elini göğsüne koydu.</p>

  <p class="normalnesil">"Eğer senin vücuduna kılıç değil, gül yaprağı ile bile dokunursam, dünyanın en kahpe adamı olayım!" diye bağırdı.</p>

  <p class="normalnesil">Hâtem’i kucaklayarak gözlerinden öptü. Sonra da geldiği gibi Yemen’in yolunu tuttu.</p>

  <p class="normalnesil">Hükümdar, yüzüne bakar bakmaz, gönderdiği adamın bu işi beceremediği anladı.</p>

  <p class="normalnesil">Yüzünü ekşiterek, ona seslendi:</p>

  <p class="normalnesil">"Gel bakalım, ne haber getirdin? Neden terkinde bir baş görünmüyor? Yoksa Hâtem senden üstün mü çıktı, sana saldırdı da kendinde savaşmaya güç mü bulamadın?"</p>

  <p class="normalnesil">Güçlü adam önce el etek öptü, hükümdarını övdü, yüceltti. Sonra da şöyle konuştu:</p>

  <p class="normalnesil">"Ulu hükümdarım! Gördüm ki Hâtem, şan ve şeref sahibi, hünerli, yakışıklı, güler yüzlü, cömert ve akıllı bir genç. Mertlikte ise benden de üstün. Bana öyle lütuf gösterdi ki, onun iyiliklerinin ağırlığı altında ezildim, kerem ve cömertliği belimi iki büklüm etti. Ben onu değil o beni, ihsan ve fazilet kılıcıyla kesti!"</p>

  <p class="normalnesil">Bu mert ve doğru sözlü adam, Hâtem’in iyilik ve faziletlerine dair ne gördüyse hepsini anlattı.</p>

  <p class="normalnesil">Bunun üzerine hükümdar da yumuşadı. Tay kabilesini tebrik etti.</p>

  <p class="normalnesil">"Görülüyor ki cömertlik, Hâtem’in adıyla birlikte sona ermiştir!"</p>

  <p class="normalnesil">Gönderdiği adama bir kese altın verdi ve:</p>

  <p class="normalnesil">"Eğer Hâtem’in cömertliğinden söz ediliyorsa, bilinsin ki bu onun hakkıdır. Çünkü şöhretiyle gönlü bir arada yürüyor" dedi.</p>

  <p class="ortayazi">* * *</p>
</body>
</html>
