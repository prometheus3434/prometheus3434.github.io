<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0051.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_116">Karga ile Papağan</h1>

  <p class="normalnesililk">BİR PAPAĞANI bir karga ile aynı kafese koymuşlardı. Rengârenk tüyleriyle çevresine neşeler saçan papağan, kara karganın çirkin görüntüsünden rahatsız oluyor, her saniye onun sevimsiz çehresiyle karşılaşmaktan büyük azap duyuyordu.</p>

  <p class="normalnesil">"Bu ne iğrenç yüz, bu ne berbat kılık, bu ne biçimsiz manzara!"</p>

  <p class="normalnesil">Bulunduğu salıncaktan ötekine fırlayarak şöyle mırıldandı:</p>

  <p class="normalnesil">"Ah, uğursuz karga! Ne olurdu seninle benim aramda, doğu ile batı arasındaki kadar uzaklık bulunsaydı."</p>

  <p class="normalnesil">Daha sonra sesini biraz daha yükseltti:</p>

  <p class="normalnesil">"Sabah uyanır uyanmaz, karşısında seni gören kimsenin bütün günü gece olur. Senin yanında kendin gibi bir uğursuz bulunmalıydı. Ama senin gibisi dünyanın neresinde bulunabilir ki?"</p>

  <p class="normalnesil">İşin garibi şu kara karga da, kendini beğenen şu süslü papağanın şikâyetlerini dinlemekten bıkıp usanmıştı. Durmadan "Lâhavle" çekiyor, başına gelen bu aksiliğe hayıflanıyor, başını üzüntüyle sallıyordu.</p>

  <p class="normalnesil">"Bu ne kötü bir talih! Benim ruhuma uygun olan, bir bahçe duvarının üstünde ya da kuru bir ağacın dalında kendim gibi kara bir karga ile özgürce dolaşmaktı, bu ne bahtsız bir durum!"</p>

  <p class="normalnesil">Karga ümitsizce söylenmeye devam etti:</p>

  <p class="normalnesil">"Acaba ne günah işledim ki, ceza olarak kaderim beni böyle kendini beğenmiş, geveze bir akılsızın arkadaşlığına mahkum etti. Bir duvara şunun resmini çizseler, insanlar onun dibine bile uğramaz. Eğer yeri Cennet olsa, başkaları Cehennemi tercih eder!"</p>

  <p class="ortayazi">* * *</p>

  <p class="normalnesil">Dünya makamlarından geçmiş, Allah dostu biri, her nasılsa sarhoşların çalgılı bir meclisine düşmüştü.</p>

  <p class="normalnesil">Sarhoş bir kadın, gözlerini süzerek ona yaklaştı ve şöyle dedi:</p>

  <p class="normalnesil">"Eğer bizden memnun değilsen, yüzünü ekşitip oturma. Çünkü varlığınla bize azap veriyorsun! Sen, gül ve lâle demetleri arasında kuru bir ot gibisin. Ters esen rüzgâr gibi sevimsizsin. Aramızda buz gibi oturup bizi de donduruyorsun!"</p>

  <p class="normalnesil"><span class="idebold">Bir Allah dostunu, sarhoşlar arasında bulundurmak, ona azap çektirmek için yeterli değil mi?</span></p>

  <p class="normalnesil"><span class="idebold">Âlim kimse, cahil olanlardan ne kadar nefret edip hoşlanmazsa, cahil de âlimin varlığından öyle rahatsız olur.</span></p>

  <p class="ortayazi">* * *</p>
</body>
</html>
