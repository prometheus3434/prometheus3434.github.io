<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0051.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_72">Cennete Kimler Girecek?</h1>

  <p class="normalnesililk">BİR AKŞAM, birkaç dost bir araya gelmiş, tatlı tatlı konuşuyorduk. Bir ara, kimin dâvetlisi olduğunu bilemediğim derviş kılıklı biri söze atılarak, zenginlerden şikâyete başladı. Ama konuştukça işi zenginlere hakarete, onlara sövüp saymaya kadar vardırdı.</p>

  <p class="normalnesil">"Yoksulların kudret eli bağlı, zenginlerin irade eli kırıktır. Yani fakirlerin elinde imkan, zenginlerin gönlünde merhamet yok" dedi.</p>

  <p class="normalnesil">Biraz soluklandıktan sonra devam etti:</p>

  <p class="normalnesil">"Cömertlerin yardım edecek servetleri, zenginlerin cömertlikte bulunacak yürekleri yok" diye ekledi.</p>

  <p class="normalnesil">Bu derviş kılıklı adamın, dostlarımın huy ve ahlâkında biri olmadığı meydana çıkmıştı.</p>

  <p class="normalnesil">İçinde bulunduğum hali, zengin büyüklerimin lütûf ve iyiliklerine borçlu olduğum için, bu adamın sözleri bana çok çirkin ve yakışıksız geldi. Bu yüzden onun suçlamalarını cevaplandırma ihtiyacı duydum:</p>

  <p class="normalnesil">"Arkadaş, zenginler fakirlerin gelir kaynağıdır. Onlar, dünya ile ilgisini keserek hayatını Allah yolunda hizmete adayanların, kendisini ibadete verenlerin yardımcısı, yolcu ve misafirlerin tek sığınağıdır. Zenginler, ihtiyaç sahiplerinin rahat ve huzurunu sağlamak için ağır sorumluluklar üstlenmişlerdir. Geçimini temin edemeyen fakirlerin acısını gidermeden, boğazlarından tek lokma geçmez. Evlerinden ve konaklarından artan nimet; öksüz, dul ve yetimlerin, hasta ve ihtiyarların, hısım ve komşuların umut ışığıdır.</p>

  <p class="normalnesil">"Zenginler cami, imaret, medrese, çeşme, köprü gibi topluma hizmet veren vakıflar kurar, zekat ve fitre verir, köle âzât eder, kurban keser, adaklar adarlar. Sen zenginlerin derecesine nasıl erişebilirsin ki, elinden binbir perişanlık içinde kıldığın şu iki rekat namazın dışında hiçbir şey gelmez!"</p>

  <p class="normalnesil">Odadakiler beni şaşkınlıkla dinliyorlardı.</p>

  <p class="normalnesil">"İster cömertlik, ister ibadet kuvveti olsun, zenginlere daha çok nasip olur. Giyimleri temizdir, mallarının zekatı verilmiştir. Irzları namusları korunmuştur. Gönülleri rahat, içleri huzur içindedir. İbadetin ve zikrin sağlamlığı iyi beslenmeyle, kusursuzluğu ve kabulü ise temiz giyimle kazanılır.</p>

  <p class="normalnesil">"Aç adamın ne hayrı olur? Boş mideden ne kuvvet gelir? Varlıksız elden ne yardım umulur? Çıplak ayak yürür mü? Yarın ne yiyeceğini düşünerek yatan insan, gece rahat uyur mu? Karıncalar bile, kışı rahat geçirmek için yiyeceğini yazdan biriktiriyor!</p>

  <p class="normalnesil">"Fakirlikle huzur bir araya gelmez. Eli dar olanın gönlü de dardır. Yiyip içip karnını doyurup yatsı namazına duran adamla, ‘Bakalım akşam yemeği nereden gelecek?’ diyerek yiyecek yolu gözleyen kimse aynı olur mu?</p>

  <p class="normalnesil">"Yiyeceği hazır olanın, kalbi zikir, gönlü Hakla meşgul olur. Rızkı belirsiz olanın ruhu darmadağındır!</p>

  <p class="normalnesil">"Zenginlerin ibadeti kabule daha yakındır. Çünkü onların kalpleri rahat, gönülleri huzur içindedir.</p>

  <p class="normalnesil">"Onlar güzel yaşamaları için gerekli şeyleri hazırlamış olduklarından, artık zikir ve ibadete dalmışlardır.</p>

  <p class="normalnesil">"Araplar, ‘İnsanın başını öne eğdiren fakirlikten ve sevmediğim kimsenin komşuluğundan Allah’a sığınırım!’ derler.</p>

  <p class="normalnesil">"Peygamber Efendimiz, ‘Fakir iki cihanda yüz karasıdır’ buyurmuyor mu?"</p>

  <p class="normalnesil">Derviş kılıklı adam, yırtıcı bir kaplan gibi pusuda bekliyor, söze atılmak için kendini güç zaptediyordu. Bir anlık susmamı fırsat bilerek söze giriverdi:</p>

  <p class="normalnesil">"Sen, Peygamber Efendimizin, ‘Fakirlik, benim kendisiyle iftihar ettiğim bir özelliktir’ hadîsini duymadın mı?"</p>

  <p class="normalnesil">"Sus! O hadîs-i şerifteki fakirlik, senin anladığın anlamda değildir. Oradaki fakirlik dünya sevgisinden, onun şan ü şerefinden sıyrılmaktır ki, Hz. Peygamber’in iftihar ettiğini söylediği kimseler onlardır. Onlar kadere rıza gösterip Allah’a sığınanlardır. Yoksa derviş hırkası giyinerek, tekkeden kendilerine verilen erzakı hırsları sebebiyle orada burada satanlar değildir!</p>

  <p class="normalnesil">"Ey içi boş, ama sesi gür çıkan davul! Hazırlanmış hiçbir azığın yok, bakalım ne yapacaksın? Eğer yiğitsen, yüzünü hırstan çevirmeye çalış. Aç gözlü olma, halka el açma.</p>

  <p class="normalnesil">"Şunu unutma ki, cahil fakir, küfre düşer!</p>

  <p class="normalnesil">"Bir çıplağı giydirmek, bir köleyi kurtarmaya çalışmak servet ister. Bizim gibi fakirler, böyle zenginlerin mertebelerine nasıl çıkarlar?</p>

  <p class="normalnesil">"Rabbimiz, ‘Veren el, alan elden hayırlıdır’ diye buyurmuyor mu? Cenab-ı Allah yüce Kur’an’da, Cennet ehlinin nimetlerinden haber verirken, ‘Onların rızıkları bellidir. Onlar nimetlerle dolu Cennette, izzet ve ikram içindedirler’ buyuruyor.</p>

  <p class="normalnesil">"Her an yiyecek peşinde koşan kimsenin dürüst kalması, ahlâk ve namusunu koruması kolay değildir. Bazen olur ki harama da girer. Ama geçim derdi olmayan kimsenin zihni rahattır.</p>

  <p class="normalnesil">"Susamışlar rüyalarında her tarafı pınar görür.</p>

  <p class="normalnesil">"Nerede sefalet çekmiş, acılar tatmış birini görsen, bakarsın ki, hırsı kendisini tehlikeli işlere atmış. Onun getireceği zarar ve kötülükten sakınmaz, âhiret azabından korkmaz. Bu helaldir, şu haramdır demez.</p>

  <p class="normalnesil">"Helal haram ver Allah’ım, deli kulun yer Allah’ım!’ dercesine, helali haramdan ayırmaz.</p>

  <p class="normalnesil">"Köpeğin başına kesek düşse, kemik diye sevinir. Kötü huylu aç adam, bir tabut götürüldüğünü görse, onu yemek masası hayal eder. İki kişi bir ölüyü omuzlasalar, fakir adam onu yiyecek çuvalı sanır.</p>

  <p class="normalnesil">"Zenginlere Allah (c.c.), iyilik ve ihsanda bulunarak ve helâli nasip ederek, haramdan korumuştur.</p>

  <p class="normalnesil">"Fakirlik dışında bir sebepten, birinin elinin bağlandığını, bir zavallının zindana girdiğini, bir başkasının namus perdesinin yırtıldığını veya bir diğerinin elinin bileğinden kesilmiş olduğunu gördün mü?</p>

  <p class="normalnesil">"Bir yoksulun, uygunsuz bir durumda yakalandığını duymuştum. Adam hem halinden utanıyor, hem de taşlanmaktan korkuyormuş. Bir taraftan da şöyle söyleniyormuş:</p>

  <p class="normalnesil">"Ey Müslümanlar, param yok ki evleneyim, gücüm yok ki sabredeyim. Ne yapayım, Müslümanlıkta da rahiplik yok?’</p>

  <p class="normalnesil">"Parasızlık sebebiyle evlenemeyen bir kimsenin zina işleyerek günaha girmesi, hep bu yoksulluğu yüzünden değil midir?</p>

  <p class="normalnesil">"Oysa zengin kimselerin gönülleri rahat, ruhları sâkin ve huzurludur. Onlar her gece dilberlerini koyunlarına alır, gençliklerini her gün yeniden tazelerler.</p>

  <p class="normalnesil">"Onlar öyle güzel hurilerdir ki; boylarından serviler utanır, tenlerinin parlaklığından seherlerin eli göğsünde kalır. Böyle güzel sevgililere sahip olan zenginlerin, günah etrafında gezmeleri, zinaya bulaşmaları mümkün mü? Cennet hurilerini kapıp yağmalayan gönüller, başka güzellere meyleder mi?</p>

  <p class="normalnesil">"Önünde istediği kadar hurma duran bir adam, hurma salkımına neden taş atsın? Oysa ki eli boş olanların çoğu, eteklerini günahla kirletirler. Sadece aç olanlar ekmek kapar.</p>

  <p class="normalnesil">"Canavar köpek eti bulunca, ‘Bu Salih Peygamberin devesi mi, yoksa Deccal’ın eşeği mi?’ diye sorar mı?</p>

  <p class="normalnesil">"İyi ahlâk sahibi nice insan, fakirliği yüzünden kötülük çamuruna düşmüş, bu yolda şeref ve namusunu kaybetmiştir.</p>

  <p class="normalnesil">"Açlığın hükmettiği yerde günahtan kaçınmak zor olur. Fakirlik, takva dizginlerini ele geçirir."</p>

  <p class="normalnesil">Bayağı adam, dinleme gücünü kaybetmişti. Bu sözlerim üzerine sinirlendi ve dil kılıcını kınından sıyırarak hırsla üzerime yürüdü:</p>

  <p class="normalnesil">"Zenginleri o kadar abarttın, haklarında o kadar saçma sapan iddialarda bulundun ki; seni dinleyenler, zenginleri neredeyse yoksulluğun panzehiri ya da nimetler hazinesinin anahtarı sanacaklar! Halbuki bunlar halktan kopmuş, servet ve mal düşkünü, şöhret ve makam delisi, kibirli, kendini beğenmiş, başkalarını küçük gören zevk ve eğlence düşkünleridir. Herkese tepeden bakar, kimseye değer vermezler. İlim sahiplerini dilenci görür, fakirleri zavallı diye ayıplarlar. Servet ve zenginliklerinin gururu içinde kendilerini dev aynasında görürler.</p>

  <p class="normalnesil">"Bunlar ilim sahiplerinin, ‘Kim ki, mal ve servetçe üstün, fakat ibadetçe başkalarından noksansa, o kimse görünüşte zengin, ama gerçekte yoksuldur’ sözünü kulak arkası ederler.</p>

  <p class="normalnesil">"Meziyetsiz kimse, sadece varlığına güvenip ilim sahibine kibir gösterirse, o kimse amberbalığı bile olsa, sen onu eşek sayabilirsin!"</p>

  <p class="normalnesil">"Zenginleri kötüleme, onlar cömert kimselerdir!"</p>

  <p class="normalnesil">"Hayır, yanılıyorsun. Onlar altınlarının ve gümüşlerinin kuludur. Yağmur olsalar kimsenin tarlasına yağmaz, güneş olsalar kimseyi aydınlatmazlar. Allah yoluna bir adım atmaz, başa kakmadan, eziyet etmeden kimseye bir kuruş vermezler. Malı mülkü yığar, cimrilikle öylece saklarlar.</p>

  <p class="normalnesil">"Hikmet sahibi ne güzel söylemiş: ‘Cimrinin altını, kendi gömülünce çıkar!’</p>

  <p class="normalnesil">"Biri bin bir zahmetle mal mülk edinir, başkası gelir onu zahmetsizce götürür.</p>

  <p class="normalnesil">"Servet sahiplerinin cimrilikleri hakkındaki bu düşünceleriniz, dilenciliğiniz yüzündendir. Hırsı bir tarafa atan kimse için, cömertle cimri aynı görünür. Ne demişler:</p>

  <p class="normalnesil">"Altının altın olduğunu mihenk, cimrinin cimri olduğunu dilenci bilir."</p>

  <p class="normalnesil">Alçak yabancı, sözlerinin iğnesini biraz daha batırdı:</p>

  <p class="normalnesil">"Zenginler kaba, terbiyesiz ve görgüsüz bazı adamları konaklarının önüne bekçi olarak dikerler. Ta ki âlim ve fâzıl kimseleri içeriye almasınlar. Onlar, ‘Beyefendi evde mi?’ diye soranlara, ‘Evde kimse yok!’ demekle görevlidirler. Hani bu sözleri, pek de yanlış değildir. Çünkü o anda evde bulunan zengin cimri, zaten adamdan sayılmaz. Bekçi bilmeden, merhamet, inayet ve yardım etmekte nasibi olmayan biri için ne güzel söylemiş: Evde kimse yok!"</p>

  <p class="normalnesil">Terbiyesizliğin bu kadarına dayanamadım:</p>

  <p class="normalnesil">"Burada da zenginler haklı! Dilencilerin olur olmaz isteklerinden, yersiz ısrarlarından bıkmış, usanmışlar. Çölün kumları inci olup başlarına yağsa, yine de gözleri doymaz. açgözlünün gözü dünya malına doyar mı?’ dedim.</p>

  <p class="normalnesil">"Çöllerde yaşayan Hâtem-i Tâî eğer şehirde otursaydı, dilencilerin saldırısı karşısında ne yapacağını şaşırır, onların çekiştirmelerinden üstü başı paramparça olurdu."</p>

  <p class="normalnesil">"Ben zenginlerin hallerini kıskanmıyor, onlara sadece acıyorum" dedi.</p>

  <p class="normalnesil">Ben de dilimi uzattım:</p>

  <p class="normalnesil">"Hayır, onların mallarının hasretini çekiyorsun!"</p>

  <p class="normalnesil">Sonunda birbirimize iyice girdik. Dostlarım çekişmemizi şaşkınlıkla seyrediyorlardı. Her piyon hamlesine bir çare buluyor, "Şah!" dedikçe, "vezir"le önünü kapatıyordum.</p>

  <p class="normalnesil">Sonunda torbasındaki bütün okları kullandı, kozlarının hepsini bitirdi.</p>

  <p class="normalnesil">Gevezenin lâf kalabalığına yenilmemek için çok dikkatli olmak gerekir. Aslında onların abartıdan ve boş sözden başka sermayesi yoktur! Lâf ebesinin hali, kapısında kılıçlar asılı, ama içinde kimse bulunmayan kale gibidir.</p>

  <p class="normalnesil">Kafiyeli konuşan bu söz ebesinin hali de tıpkı böyleydi.</p>

  <p class="normalnesil">Adamın delili kalmayınca mağlup oldu. Münazarada yenilince, bu defa da hakarete, çirkin sözler söylemeye başladı.</p>

  <p class="normalnesil">Zaten cahilin huyu böyledir. Delil göstermede aciz kalınca put satan Âzer gibi davranırlar. Hazreti İbrahim’in babası Âzer, oğluna karşı söz ve düşünceyle başa çıkamayacağını anlayınca, onunla kavgaya tutuşmuş, "Ya İbrahim! Benim putlarımdan yüz mü çeviriyorsun? Eğer bu iddiandan vazgeçmezsen şunu iyi bil ki seni taşlayacağım!" demişti.</p>

  <p class="normalnesil">Bu zavallı adam da aynı yola başvurdu. Bana sövmeye başladı. Tabi ben de ona kötü sözler söylüyordum. Derken o benim yakama, ben onun sakalına sarıldım. Dostlarım şaşkınlık içinde donakalmışlardı. Kimi gülüyor, kimi başını iki yana sallıyordu.</p>

  <p class="normalnesil">Birbirimizi ite kaka hâkim huzuruna vardık. İkimiz de adaletin hükmüne razıydık. Kadı efendiye, zenginlerle fakirler konusundaki tartışmamızla ilgili, vereceği âdil karara saygılı olduğumuzu söyledik.</p>

  <p class="normalnesil">Kadı efendi önce kılık kıyafetimizi süzdü, iddialarımızı dinledi, sonra da düşünceye daldı. Uzun süren bir sessizliğin ardından gözlerini bana çevirdi:</p>

  <p class="normalnesil">"Ey zenginleri öven, fakirleri üzüntü ve sıkıntıya lâyık gören adam! Şunu iyi bil ki, gül bulunan yerde diken, şarap bulunan yerde sarhoş, define bulunan yerde yılan, inci bulunan yerde timsah da bulunur. Dünya hayatının lezzetleri arkasına ecel celladı gizlenmiş, Cennet nimetlerinin önüne hilekâr şeytan dikilmiştir.</p>

  <p class="normalnesil">"Dostu arzulayan düşman sıkıntısına katlanır. Gülle diken, hazineyle yılan, sevinçle keder her zaman bir aradadır. Görmez misin ki, bahçede mis söğüdü bulunduğu gibi, kuru çubuklar da vardır?</p>

  <p class="normalnesil">"İşte bunun gibi, zenginler arasında şükreden de bulunur, nimet vereni tanımayan da!</p>

  <p class="normalnesil">"Fakirler arasında sabreden de vardır, sıkılıp isyan eden de!</p>

  <p class="normalnesil">"Her şebnem damlası inci olsaydı, çarşı pazar deve boncuğu gibi inci dolardı.</p>

  <p class="normalnesil">"Cenab-ı Allah’a yakın olanlar, fakir ahlâklı zenginlerle, gönlü zengin fakirlerdir.</p>

  <p class="normalnesil">"Zenginin şereflisi fakiri gözetendir. Fakirin üstünü de, izzetini koruyarak zenginin eteğine sarılmayanlardır.</p>

  <p class="normalnesil">"Cenab-ı Hak, ‘Kim ki Allah’a güvenip, Ona sığınırsa, Allah ona yeter!’ buyurmuştur."</p>

  <p class="normalnesil">Kadı bunları söyledikten sonra, yüzünü garip kılıklı adama çevirdi:</p>

  <p class="normalnesil">"Ey derviş! Zenginlerin dine ve diyanete uymayan işlerle uğraştığını, oyun ve eğlenceyle, boş şeylerle, haram zevklerle sarhoş olduğunu söylüyorsun. Sözlerinin bir kısmı doğrudur.</p>

  <p class="normalnesil">"Bazı zenginler, Allah’ın kendilerine ihsan ettiği nimetin değerini bilmezler, hatta içlerinde nimet vereni inkar edenler bile bulunur. Onların lütuf ve yardımı yoktur. Çalar çırpar biriktirir; ne yer, ne de yedirirler. Meselâ, hiç yağmur yağmasa ya da dünyayı sel götürse, servetlerine güvenip fakirlerin çektiği sıkıntıyı hiç düşünmez, onların dertlerini paylaşmaya yanaşmazlar. Kısacası Allah’tan korkmazlar."</p>

  <p class="normalnesil">Kadı efendi, ikimizi de dikkatlice süzdükten sonra sözüne devam etti:</p>

  <p class="normalnesil">"Bu tür zenginler derler ki: Eğer başkaları açlık ve sefaletten yok olup giderse bana ne? Benim herşeyim var.</p>

  <p class="normalnesil">"Kazın selden korkusu olur mu? Develer üstünde mahfeye yerleşmiş olanlar, kumlara batıp çıkanları düşünür mü?</p>

  <p class="normalnesil">"Alçaklar, kendi kilimlerini sudan kurtarınca, ‘Bana ne, isterse bütün âlem tufanda boğulsun’ der. İşte bir kısım zenginlerin hali böyledir.</p>

  <p class="normalnesil">"Ama bazısı da vardır ki, nimet sofrasını kurmuş, herkesi buyur ediyor. Hizmet için kollarını sıvamış, gelenleri tevazu ile gülerek karşılıyor.</p>

  <p class="normalnesil">"İşte onlar, hem insanlar, hem de Allah (c.c.) tarafından sevilirler; öylelerin günahları affedilir. Böyleleri hem dünyayı, hem de ahireti kazanırlar."</p>

  <p class="normalnesil">Kadı efendi hem ilmini, hem de zekasını doğru kullanıp mantığını düşünce ufkumuzun çok ötelerine geçirince, ikimiz de onun hükmüne razı olup aramızdaki tatsız münakaşayı unuttuk. Sarılıp kucaklaştık, çekişmeyi sevgiye dönüştürdük. Karşılıklı iltifatlar ederek, birbirlerimizden helâllik diledik.</p>

  <p class="ortayazi">* * *</p>

  <p class="normalnesil"><span class="idebold">Ey fakir! Zamandan ve kaderden şikayet etme, bu halde ölürsen sana yazık olur.</span></p>

  <p class="normalnesil"><span class="idebold">Ey zengin! Madem elin de, gönlün de arzun üzerine gitmekte; öyleyse hem ye, hem yedir ki, hem dünya senin olsun, hem de ahiret!</span></p>

  <p class="ortayazi">* * *</p>
</body>
</html>
