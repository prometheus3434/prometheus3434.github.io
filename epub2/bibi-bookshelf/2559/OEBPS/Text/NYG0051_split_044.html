<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0051.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_45">Cömerdin Fedakârlığı</h1>

  <p class="normalnesililk">CÖMERTLİĞİYLE ÂLEME nam salan Hâtem-i Taî’nin atları arasında, rüzgar gibi koşan, simsiyah bir küheylân vardı. Hızı saba rüzgarına benzer, havada yaydan fırlayan bir ok gibi kanat açardı. Öyle ki; koşarken terleyince, ovalara sanki dolu taneleri dökerdi.</p>

  <p class="normalnesil">İnsanın, "Yoksa buralardan nisan bulutu mu geçti?" diye sorası gelirdi. Sel gidişli, ovaları silip geçen bir küheylandı ki, rüzgar, âdeta toz gibi onun gerisinde kalırdı. Çölleri, sular üzerinde kayıp giden bir gemi hafifliğiyle yüzüp geçerdi.</p>

  <p class="normalnesil">O zamanlar her ülkede Hâtem’in özellikleri anlatılırdı. Şöhreti Bizans Kayserine kadar ulaşmıştı. Ona şöyle demişlerdi:</p>

  <p class="normalnesil">"Koşuda atının bir benzeri olmadığı gibi, cömertlikte de kendisine rakip olacak biri yoktur."</p>

  <p class="normalnesil">Rum hükümdarı, derin hikmet sahibi olan vezirine şöyle dedi:</p>

  <p class="normalnesil">"Şahitsiz dâvâ, sahibine utançtan başka bir şey getirmez. Hâtem’e gideceksiniz ve ondan Arap cinsi küheylanını isteyeceksiniz. Eğer verirse, anlarım ki onda büyüklüğün şerefi vardır; ama kabul etmezse şöhreti ve namı boş bir davulun gümbürtüsünden ibarettir, kuru gürültüdür."</p>

  <p class="normalnesil">Kayser, hikmet sahibi vezirini Hâtem’e elçi olarak gönderdi. Mevsim kış, toprak ölüydü. Elçi ve adamları, Hâtem’in konağına indiler ve Fırat Nehrine kavuşan bir susuz gibi hepsi de rahat ve huzura kavuştular.</p>

  <p class="normalnesil">Hâtem hemen sofra serdi, bir de at kesti. Misafirlerine eteklerle şeker, avuçlarla altın ikram etti. Heyet, geceleyin oraya misafir oldular.</p>

  <p class="normalnesil">Sabah olduğunda bu maharetli elçi, kralının ricasını anlattı. Hâtem at meselesini duyunca, birden sarhoş gibi oldu, çok üzüldü. Parmaklarını ısırarak şöyle dedi:</p>

  <p class="normalnesil">"Ey hikmet sahibi vezir! Neden daha önce haber vermedin? Ben o rüzgar yürüyüşlü, düldül gidişli atı dün gece kestim ve etini size kebap yaptım. Çünkü yağmur ve sel sebebiyle, at sürülerimin bulunduğu otlağa gidilmiyordu. Sizi ağırlamak için başka bir çare de bulamadım. Sarayımda bu attan başka hayvan da yoktu. Misafirlerimin aç yatmalarını kahramanlık ve mertlik sayamazdım. Çünkü ben adımın ülkelere böyle yayılmasını isterim. Varsın, meşhur atım olmayıversin."</p>

  <p class="normalnesil">Bir iki gün geçince havalar düzeldi, sular çekildi. Hâtem, misafirlerine kıymetli elbiseler armağan edip, bolca ikramda bulundu. Değerli Arap atlarından hediye etti.</p>

  <p class="normalnesil">Vezir ve adamları Bizans’a dönünce, Rum Kayseri, ünlü cömerdinin bu asil davranışını öğrendi.</p>

  <p class="normalnesil">Hem şaşırdı, hem de eşine az rastlanır bu hali binlerce defa tebrik etti.</p>

  <p class="ortayazi">* * *</p>
</body>
</html>
