<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0051.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_134">Kurt Yavrusu Kurt Olur</h1>

  <p class="normalnesililk">BİR GRUP EŞKIYA dağ yollarını tutmuş, gelip geçen kervanın önünü kesiyordu. Civardaki halk onların hırsızlıklarından bıkmış, kötülüklerinden usanmıştı. Ümit bağladıkları sultanlık askerleri de her defasında onlara yenilmiş, eşkıyayı yuvalandıkları dağ geçitlerinden söküp atamamıştı. Kervancılar, sarp tepeleri kendilerine sığınak edinen bu eşkıyadan nasıl kurtulacaklarını düşünemez olmuştu. Ülkenin ileri gelenleri başlarındaki bu belâyı def etmek için bir araya gelip durumu görüşmeye karar verdiler.</p>

  <p class="normalnesil">Söz alan yaşlı bir kervancı:</p>

  <p class="normalnesil">"Eğer bu eşkıya orada bir müddet daha dayanırsa, bir daha yerinden söküp atılmaz, artık onlarla hiç baş edilmez" dedi.</p>

  <p class="normalnesil"><span class="ideitalik">Yeni kök salan bir ağaç, biraz zorlansa yerinden çıkabilir. Ama aradan bir süre geçtikten sonra, öküz kuvvetiyle dahi yerinden koparamazsın. Pınarın başını bir iki kürek toprakla kapatmak mümkündür. Fakat su çoğalınca fille dahi geçilmez.</span></p>

  <p class="normalnesil">Görüşmenin sonunda şu karara vardılar:</p>

  <p class="normalnesil">"Dağ yoluna bir gözcü gönderilip eşkıyanın durumu yakından izlenmelidir."</p>

  <p class="normalnesil">Bir süre sonra böyle biri bulundu. Adam dostlarıyla helalleşerek dağlara doğru yollandı. Fakat aradan günler geçmesine rağmen, gözcüden hiçbir haber alınamadı. Herkesin ümitlerinin tükendiği bir sırada ise, gözcü çıkageldi. Eşkıya büyükçe bir kervana baskın düzenlemek için yerinden ayrılmış, ininden çekip gitmişti.</p>

  <p class="normalnesil">Derhal karar verildi. Bir çok savaşa katılmış, gözü kara, yüreği katı, bileğine kuvvetli birkaç yiğit, kılıçlarını kuşanıp gözcünün ardına düştüler. Geçide varınca da hemen pusu kurup siperlere çekildiler. Çevreye akşam alacası çökerken, etraftan eşkıyanın neşeli kahkahaları duyulmaya başladı. Hırsızlar gittikleri uzak yerlerden geliyorlar, beraberlerinde çuvallar dolusu ganimet getiriyorlardı.</p>

  <p class="normalnesil">Az sonra inlerine döndüler, bitkin görünüyorlardı. Silahlarını çıkarıp ganimetleri bir yana yığdılar. Uyku her şeye galip gelmişti. Her biri ayrı bir çalının dibine uzanıp kısa sürede kendilerinden geçtiler.</p>

  <p class="normalnesil">Pusudaki yiğitler bir müddet bekledikten sonra, güneşin kızıllığı kaybolup, tepenin ardında görünmez olunca, yerlerinden çıkıp hırsızlara yaklaştılar. Eşkıya uyku halindeydi. Henüz ne olup bittiğinin farkına bile varmadan kıskıvrak bağlanıverdiler.</p>

  <p class="normalnesil">Şafak sökerken hepsi dağdan indirildi ve sultanın huzuruna çıkarıldı. Hükümdarın kaşları çatılmış, bakışları değişmişti. Gözleri yuvalarında öfkeyle dönüyordu. Haydutları bir süre süzdükten sonra emrini verdi:</p>

  <p class="normalnesil">"Hepsini öldürün!"</p>

  <p class="normalnesil">Hırsızların arasında henüz gençliğinin baharını yaşayan bir delikanlı da vardı. Bıyıkları yeni terlemiş, yanağının çimeni taze bitmişti.</p>

  <p class="normalnesil">Vezirlerden biri sultanın eteğini öpüp yüzünü yere koydu. Ardından da üzüntü içinde ağlayarak yalvarmaya başladı:</p>

  <p class="normalnesil">"Sultanım, bu çocuk hayat bahçesinden meyve yememiş, gençliğine doymamıştır. Şayet onun kanını bağışlarsanız, bendenizi mutlu edersiniz. Onu benim için affediniz efendim!"</p>

  <p class="normalnesil">Hükümdarın bu ricaya çok canı sıkıldı, yüzü karmakarışık oldu. Sesini sertleştirerek, vezirine şöyle söyledi:</p>

  <p class="normalnesil">"Bak vezir! İyiye kabiliyeti olmayan kimseyi terbiyeye çalışmak, kubbe üzerinde ceviz durdurmak gibidir. Mayası bozuk kimseler, iyilerin terbiyesini kazanamaz. Kötüler yok edilmelidir. Hatta soyu kurutulmalı, kökleri kazınmalıdır. Ateşi söndürüp korunu bırakmak ya da yılanı öldürüp yavrusunu korumak akıllıca bir iş değildir.</p>

  <p class="normalnesil">"Bulutlar âb-ı hayat yağdırsa bile, söğüt dalından meyve alınmaz. Yaratılışı kötü biriyle vaktini öldürme, hasır kamışından şeker yiyemezsin."</p>

  <p class="normalnesil">Vezir, sultanının bu sözlerini büyük bir sessizlik içinde dinledi ve doğru bulmuş gibi göründü. Hatta, "Efendimizin buyurdukları gerçeğin ta kendisidir" diye de ekledi.</p>

  <p class="normalnesil">Fakat bir süre sonra yeniden söz istedi:</p>

  <p class="normalnesil">"Sultanım, eğer bu çocuğun kötülerle dostluğu devam etseydi, buyurduğunuz gibi onların terbiyesini alacak ve onlar gibi eşkıya olacaktı. Ancak, kendisi henüz çocuk denecek yaştadır. Haydutların zulüm ve isyandan ibaret kötü huyları, henüz onun mayasına işlememiştir. Ümit ediyorum ki, iyilerle bir arada bulunması güzel bir terbiye olur, iyi insanların ahlâkını benimser.</p>

  <p class="normalnesil">"Sevgili Peygamberimiz, ‘Her çocuk Müslüman ahlâkı üzerine doğar, fakat ana babaları onları Yahudi, Hıristiyan ve Mecusi yapar’ buyurmadılar mı?</p>

  <p class="normalnesil">"Hz. Lut’un (a.s.)<sup class="calibre2"><a href="../Text/NYG0051_split_162.html#footnote-5740-28" id="footnote-5740-28-backlink">[28]</a></sup> karısı, kötülerle arkadaş olduğu için, peygamber ailesinden olma şerefini kaybetmedi mi? Oysa ki Ashab-ı Kehf’in<sup class="calibre2"><a href="../Text/NYG0051_split_163.html#footnote-5740-29" id="footnote-5740-29-backlink">[29]</a></sup> köpeği birkaç gün iyilerin arkasında yürüdü de insanlık şerefi kazandı!"</p>

  <p class="normalnesil">Vezir, sözünü bitirdikten sonra, yeniden el etek öptü ve geriye çekildi.</p>

  <p class="normalnesil">Daha sonra, sultanın nedimlerinden bazıları da veziri destekleyen sözler söylediler. Hükümdardan, çocuk için şefaat dilediler.</p>

  <p class="normalnesil">Sonunda padişah merhamete geldi.</p>

  <p class="normalnesil">"Doğru yapmadığımı biliyorum ama, hatırınız için onu affediyorum" dedi. Sonra ayağa kalktı ve sözlerine şunları ekledi:</p>

  <p class="normalnesil">"Ak saçlı Zâl’in<sup class="calibre2"><a href="../Text/NYG0051_split_164.html#footnote-5740-30" id="footnote-5740-30-backlink">[30]</a></sup>, kahraman oğlu Rüstem’e<sup class="calibre2"><a href="../Text/NYG0051_split_165.html#footnote-5740-31" id="footnote-5740-31-backlink">[31]</a></sup> ne öğütlediğini biliyor musunuz?"</p>

  <p class="normalnesil">Sultan, veziri ve nedimlerinin yüzünü dikkatle inceledikten sonra:</p>

  <p class="normalnesil">"Düşmanı küçümseyip zayıf saymak doğru değildir! Küçük bir kaynaktan çıkan su, çoğaldığında deveyi yüküyle beraber götürür."</p>

  <p class="normalnesil">Sonunda vezir, delikanlıyı konağına götürdü. Naz ve nimetle besledi. Yetişmesi için en meşhur hocaları tuttu. Ona güzel konuşmasını, yerinde davranmasını, padişah huzurunda gereken her türlü terbiyeyi öğrettiler.</p>

  <p class="normalnesil">Yaşı ilerledikçe bilgisi artıyor, huyları herkes tarafından beğenilip takdir ediliyordu.</p>

  <p class="normalnesil">Bir gün vezir, sultanın huzurunda iken, çocuğun ahlâkının güzelliğinden söz ederek:</p>

  <p class="normalnesil">"Akıllı ve âlim insanların terbiyesi, onu değiştirdi. Eski huyları yok olup gitti" dedi.</p>

  <p class="normalnesil">Hükümdar, vezirinin mânâlı sözlerini cevapsız bırakmadı:</p>

  <p class="normalnesil">"Şunu hiç unutma ki, kurt yavrusu kurt olur!"</p>

  <p class="normalnesil">Böylece aradan birkaç yıl daha geçti. Çocuk büyüdü, delikanlı oldu. Şehrin serseri takımından birkaçı oğlana yaklaşmak için fırsat kolluyordu. Sonunda çocuğa yapıştılar ve onunla dostluk kurup aslını kendisine anlattılar.</p>

  <p class="normalnesil">Günler böylece sessizlik içinde geçip giderken, bir gün delikanlının, yeni dostlarıyla birlikte veziri ve iki oğlunu öldürüp kasalarındaki bütün altını kaldırarak hırsızlar mağarasına, babasının inine geçip oturduğu haberi duyuldu. Herkes hayretler içinde kalmıştı.</p>

  <p class="normalnesil">Padişahın yüzü hüzünle gölgelendi:</p>

  <p class="normalnesil">"Soysuz insan, terbiye ile adam olmaz. Kötü demirden iyi kılıç olur mu? Yağmurun huyu güzeldir, bu konuda kimse farklı düşünmez. Ama aynı yağmurdan bahçede lâle, kayalıkta ot biter. Ümit tohumunu boş yere zayi etmemeli!"</p>

  <p class="ortayazi">* * *</p>

  <p class="normalnesil"><span class="idebold">Bulutlar âb-ı hayat yağdırsa bile, söğüt dalından meyve alınmaz. Yaratılışı kötü biriyle vaktini öldürme, hasır kamışından şeker yiyemezsin.</span></p>

  <p class="ortayazi">* * *</p>
</body>
</html>
