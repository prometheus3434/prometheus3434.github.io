<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0051.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_61">Adaleti Zulümde Arama</h1>

  <p class="normalnesililk">ŞARK ÜLKELERİNDEN BİRİNDE, bir hükümdarın iki oğlu bulunuyordu. Bunlar kılıç kullanmasını, ordu idaresini bilir, aslan vücutlu, yürekli, aynı zamanda bilgili ve güzel ahlâklı yiğitlerdi.</p>

  <p class="normalnesil">Babaları ikisinin de iyi birer idareci, iyi huylu ve kahraman olduklarını, ata binmeyi ve kılıç kullanmayı çok iyi bildiklerini görüp, ölümü halinde birbirleriyle dövüşmesinler, aralarında savaş çıkarıp kan dökmesinler diye, memleketini sağlığında ikiye ayırıp her birine bir parçasını verdi.</p>

  <p class="normalnesil">Padişah, bir müddet daha yaşadıktan sonra, eceli emel ipini kesti, ona işten el çektirdi, vefat etti.</p>

  <p class="normalnesil">Memleket iki oğul arasında taksim edildi. Kendilerine sayısız hazine ve asker kalmıştı. Her biri kendi payına kanaat etmiş, bir tatsızlık çıkmamıştı.</p>

  <p class="normalnesil">İki şehzade, her biri kendi fikrini beğenip ayrı yolda yürüdüler. Birisi iyilik ve güzellikle hatırlanmak istiyordu, adalet yolunda ilerledi. Diğeri zengin olmak istiyordu, haksızlık yolunda yürüdü.</p>

  <p class="normalnesil">Adaletle hareket eden şehzade, merhamet ve şefkati âdet edinmişti, yoksullara yiyecek ve para dağıtarak onların gönüllerini alıyor, fakirlerin gecelemesi için misafirhaneler inşa ediyor, askerini hoş tutuyor, hazinesini ordusunun güçlenmesi için harcıyordu.</p>

  <p class="normalnesil">Bir ülkede, yaşamak rahat ve huzurlu olursa herkes oraya koşar. Bu ülkenin her yerinden de dalga dalga sevinç ve şenlik sesleri yükseliyordu.</p>

  <p class="normalnesil">Bu hayırlar işleyerek şöhret sahibi olmak isteyen şehzadenin gidişi iyiydi. Hem ilim ve irfan sahibi yüksek tabakanın, hem de geniş halk kitlelerinin gönlünü alıyor, sabah akşam Allah’a şükür ve niyazda bulunuyordu. Adaletin hüküm sürdüğü bu ülkede, Karun bile, soyulma tehlikesine düşmeden korkusuzca dolaşabilirdi. Çünkü hükümdar adil, fukara toktu. Onun zamanında kimsenin gönlüne değil bir diken, gül yaprağı bile dokunmamıştı. Âlimlerin de gayretiyle, o ülke komşularının en gelişmiş ülkesi haline geldi. Bu sayede başka hükümdarlar da, o şehzadenin emirlerine baş eğmek zorunda kaldılar.</p>

  <p class="normalnesil">Gelelim öbür şehzadenin durumuna:</p>

  <p class="normalnesil">Bu gönlü servet hırsıyla dolu şehzade, tahtını tacını zenginleştirme hevesiyle halkın ve köylünün vergisini arttırdı, tüccarların mallarına göz dikti, çaresizlerin canına bela yağdırmaya başladı. Biriktirmek ümidiyle ne yedi, ne de yedirdi.</p>

  <p class="normalnesil">Şehzade, zor kullanıp para toplarken, ordusu bakımsız kalıp dağılıyordu. Tüccarlar, bu kabiliyetsiz hükümdarın memleketinde zulmedildiğini öğrenerek, alışverişlerini kesiyorlardı. Ekin ekilmiyor, halk sıkıntı içinde kıvranıyordu. Velhasıl talihi ondan yüz çevirdi. Düşmanları üzerine yürüdü, şehirlerini bastı, kaderin darbesiyle kökü kazındı. Ülkesi düşman atlarının ayakları altında kaldı.</p>

  <p class="normalnesil">Kimden vefa bekleyebilirdi ki, yeminini kendisi bozmuştu. Kimden vergi toplayabilirdi ki, köylüsü kaçmıştı.</p>

  <p class="normalnesil">Ardında bu kadar beddua bulunan bir adam, kimden iyilik umabilir?</p>

  <p class="normalnesil">İlim ve irfan sahibi âlimler, onun ülkesini ve saltanatını ele geçiren düşmana şöyle söylediler:</p>

  <p class="normalnesil">"Sen, güzel günler gör! Zira o akılsız, zalim olduğu için sonu gelmedi. Düşüncesi hatalı, sezgileri zayıftı. Adaletle olacak şeyi zulümde aradı."</p>

  <p class="normalnesil">Adı geçen iki kardeşin birisi hayırla, öbürü nefretle hatırlandı.</p>

  <p class="ortayazi">* * *</p>

  <p class="normalnesil"><span class="idebold">Kötülerin sonları hiçbir zaman iyi olmaz.</span></p>

  <p class="ortayazi">* * *</p>

  <p class="solbaslik">İBRETLİ SÖZLER:</p>

  <p class="normalnesililk">Ey benim güzel huylu dostum, faydasız kimseyi taşa benzetme. Çünkü taşın da, demirin de, tuncun da bir faydası, bir meziyeti vardır.</p>

  <p class="normalnesil">Her insan hayvandan iyi ve şerefli değildir. Kötü insan hayvandan aşağıdır. Vahşi hayvanlar bile, kötü insandan hayırlıdır.</p>

  <p class="normalnesil">Bir insan, yemeden içmeden başka bir şey bilmiyorsa, böyle insan nasıl hayvandan daha faydalı olabilir?</p>

  <p class="ortayazi">* * *</p>
</body>
</html>
