<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0051.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_127">Âşık Delikanlı</h1>

  <p class="normalnesililk">FAKİR BİR ÇOCUK, bir sultan kızına âşık olmuştu. Her zaman kızın bulunduğu yere gidiyor, onunla görüşeceğini ümit ederek, bütün zamanlarını onun hayalleriyle süslüyordu.</p>

  <p class="normalnesil">Hedef tahtası gibi onun meydanından eksik olmuyordu. Sonunda yüreğine acı oturdu, ağlamaktan gözleri kan çanağına döndü. Bununla beraber sırrını kimselere açamamıştı.</p>

  <p class="normalnesil">Günün birinde zengin rakipleri onun bu derdini öğrendiler:</p>

  <p class="normalnesil">"Bir daha buralarda dolaşırsan, seni doğduğuna pişman ederiz" dediler.</p>

  <p class="normalnesil">Delikanlı bir müddet oralara uğramadı. Ancak sevgilisinin yüzü aklına gelince, tekrar gitti. Artık o yerlerden ayrılmaz olmuştu. Bir gün âşık genci orada gören rakiplerinden biri, fil yapılı kölesini üzerine gönderdi. Köle, delikanlıyı fena şekilde dövdü. Çocuğun kafası patladı, kolu kırıldı, bütün vücudu kanlar içinde kaldı. Zalim köle sırıtıyor:</p>

  <p class="normalnesil">"Efendim, ‘Bir daha buralara uğrama’ diye seni uyarmadı mı?" diye bağırıyordu.</p>

  <p class="normalnesil">Âşık bir müddet yine ortadan kayboldu. Fakat, sevdiğinin yüzünden uzak kalmaya bir türlü dayanamıyordu. Yaraları biraz iyileşince, gönlüne söz geçiremeyip yeniden geldi. Onu, şekerden sinek kovar gibi, bin bir eziyetle kovuyorlar, lâkin o bir müddet sonra, tekrar çıkageliyordu.</p>

  <p class="normalnesil">Birisi ona şöyle dedi:</p>

  <p class="normalnesil">"Ey deli kılıklı arsız, senin dayağa karşı ne garip bir sabrın var!"</p>

  <p class="normalnesil">Âşık delikanlı şöyle cevap verdi:</p>

  <p class="normalnesil">"Bu işkenceler bana sevdiğimden geliyor. Ondan şikâyet etmek aşkın kanununa uymaz. O beni ister dost, ister düşman bilsin, ben onu seveceğim. O olmayınca bende sabır arama! Artık onu görecek olsam bile huzur bulamıyorum. Ne sabra gücüm var, ne savaşmaya kabiliyetim. Ne beraber bulunabiliyor, ne bırakıp kaçabiliyorum. ‘Başını kesip çadır ipine bağlamak için kazık yapacağız’ deseler razıyım, yine de onun huzurundan başımı çevirmem. Pervane kendisini ışığa vurur, yanar ve sevdiğinin ayağı dibinde can vermez mi? Bu ölüm onun gözünde, diri olup mum gölgesinde yatmaktan iyidir. Bence o ölmemiş, sevdiğinin ayak ucunda yattığı için belki de sonsuz bir hayata kavuşmuştur."</p>

  <p class="normalnesil">Adam bu defa şöyle sordu:</p>

  <p class="normalnesil">"Peki, ya sultan kızı kılıçla başını uçurursa?"</p>

  <p class="normalnesil">"Bu kadar küçük bir şey sevgiliden esirgenir mi? Zaten benim başımdan haberim var mı? Başımın üstünde taç mı var, balta mı hiç bilemiyorum? Bunu fark edecek kadar kendimde değilim!"</p>

  <p class="normalnesil">Adam, bu garip âşığı şaşkınlıkla dinliyordu:</p>

  <p class="normalnesil">"Sabırsızsın diye bana gücenme, çünkü âşık sabredemez! Aşkla sabır bir arada olmaz. Yakup Peygamber gibi, ağlamaktan gözlerim kapansa, Yusuf’un görme ümidimi kaybetmem! İnsan birinin aşkıyla sarhoş oldu mu, artık onun hiçbir şeyinden incinmez."</p>

  <p class="normalnesil">Bir zaman sonra bu delikanlı, bir fırsatını bularak sultan kızının üzengisini öptü. Güzel kız öfkeyle, atının dizginini başka tarafa çevirdi.</p>

  <p class="normalnesil">Âşık genç gülerek:</p>

  <p class="normalnesil">"Dizginini benden çevirme, Sultan olan bir hiçten dizgin çevirir mi? Ben bir hiçim, senin yanında benim hiçbir varlığım yok! Eğer bende bir kusur görüldüyse, onu yapan ben değilim, sensin. Zaten benliğim kalmadığı için, üzengine el sürmeye cesaret gösterdim. Beni o sarhoş gözlerin ok gibi vurup öldürüyorken, beni öldürmek için kılıç çekmene ne gerek var?"</p>

  <p class="ortayazi">* * *</p>

  <p class="normalnesil"><span class="idebold">Arkadaş! Sen sazlığı ateşle, sonra da yürü git; inan ki ne kuru kalır, ne de yaş!</span></p>

  <p class="ortayazi">* * *</p>
</body>
</html>
