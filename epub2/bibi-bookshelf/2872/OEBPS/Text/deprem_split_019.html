<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>deprem.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:f190480a-f856-44e7-83b4-a89a77bf7c93" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18">hem zoraki öğren benim dilimi<br class="chapter" />
  hem de öde dilimin bedelini</h1>

  <p class="normal1">“Biz doğrudan doğruya milliyetperveriz ve Türk milliyetçisiyiz. Cumhuriyetimizin mesnedi, Türk camiasıdır. Bu camianın efradı ne kadar Türk harcıyla meşbu olursa, o camiaya istinat eden Cumhuriyet de o kadar kuvvetli olur.” Bir dönem kendisi için “Halaskâr Gazi/Kurtarıcı” ön adını uygun görmüş ve kendisine böyle hitap edilmesini buyurmuş olan Atatürk’ün gittiği yerlerde verdiği söylevlerin arasına giren bu cümle kalıbı, ilgili-ilgisiz pek çok insanı ve kurumu da harekete geçirmiştir.</p>

  <p class="normal1">Maarif Vekâleti, haftada beş saatin altında olmamak kaydıyla, bütün azınlık okullarında, Türk dili dersleri konmasını zorunlu hale getirmiştir. Bu dersleri verecek öğretmenler “Maarif tarafından gönderilecek ve maaşları söz konusu azınlık okullarınca ödenecektir”. Dahası bu maaşları Maarif Vekâleti belirlemektedir. Dönemin diğer branşlarında eğitim yaptıran öğretmenlerin maaşlarının neredeyse dört misli fazlası olan bu ödemeler, zaten maddi olarak büyük yıkımlar geçirmiş ve adı şimdi saymakla bitmeyecek “Tedrisat Vergisi,” “Ticaret Vergileri,” “Varlık Vergisi” gibi değişik vergilerle süreklilik kazanmış maddi çöküntüler yaşamakta olan Rumları, Ermenileri ve Yahudileri büyük sıkıntılara sokmaktadır. Hem maddi, hem manevi bakımdan daha da beter olanı, 3 Mart 1924’te yürürlüğe sokulan “Tevhid-i Tedrisat Kanunu” gereği bu okullarda Türkçe derslerinin saati artırılmıştır.</p>

  <p class="ortayazi">***</p>

  <p class="normal1">23-28 Nisan 1926’da toplanan Türk Ocakları Kurultayı’nda konuşan Çal (Denizli) Delegesi Dr. Şakir Turgut, şöyle demiştir:</p>

  <p class="normal1">“Türkiye toprakları başka hissiyatla meşbu ve başka lisanla görüşmekte ve bu suretle asabiyet-i milliyemizi tahrik edenler için bir çiftlik, bir muhaberat mahalli değildir.” Şakir Turgut sözlerini şöyle noktalamıştır: “Türkçeden başka dille konuşanlar cezalandırılmalıdır.”</p>

  <p class="normal1">Lozan’da “azınlık statüsü” kazananlara karşı başlatılan bu uygulama, kendi dilini ve kültürünü çocuklarına, yasa dışı medreselerde öğretmeye çalışan Kürtleri dışarıda bırakmamıştır; hele de Şeyh Said İsyanı gibi, ulusal karakteri olan bir olaydan sonra bu olamazdı. Üstelik, Kürtlerin sadece dili değil, Kürt’ün Kürt olarak varlığı da bu kurultayın gündem maddeleri arasında yer almıştır:</p>

  <p class="normal1">“Kürd’ün tarihi yoktur. Kürd’ün tarihi, Türk tarihi ile karışmıştır. Kürtçe denilen lisan yoktur. Bugün Kürtçe Lisanı 8.000 kelimeden ibarettir. Bunun 3.000’i Türkçe’dir. 2.000 kadarı Kürtçeleşmiş Arapça’dır. Geri kalan 2500 kadar kelime de Farsça’dır. Ve en ziyade tuhaf cihet, bu lisanın fiili de yoktur. Lisanların varlığını, benliğini ölçtürebilen alet, fiillerdir. Bunların fiilleri de yoktur.” İshak Refet Işıtman.</p>

  <p class="normal1">Bu nutukların söylendiği zaman diliminde, Türkiye’de Türkçenin yazım dilinde kullanılan bütünlüklü bir sözlüğü de, fiilleri” de içeren bir imla klavuzu da henüz yoktur; (Zira, Türk Dili Tetkik Cemiyeti, ancak 1932’de kurulabilmiştir ve en önemli dil teorisyenleri arasında Ermeni dil ustaları vardır), ama bu Türkçüler için pek önemli değildir. Önemli olan hâkim millet olarak, ülkeyi hizaya getirmektir.</p>

  <p class="normal1">Söz konusu kurultayın alıp uyguladığı kararlardan biri de Ziya Gökalp’in mezarının yaptırılmasıdır.</p>

  <p class="normal1">Türk Ocakları Kurultayı’nın delegelerine “Bu mesaide devam edin” diye direktif veren Halaskâr Gazi’nin direktifi, kısa zamanda CHP ve Türk Ocakları iş birliğiyle hem okullarda Arapçanın ve Farsçanın kaldırılması, hem de Türkiye Cumhuriyeti’ne özgü “Türk Dili Lügatı’nın oluşturulması” biçiminde karşılığını bulmuştur. Türk gençliği de sağa sola astığı “Vatandaş Türkçe Konuş!” pankartlarıyla kendini göstermiştir.</p>

  <p class="normal1">Daha ötesi, Kürt illeri başta olmak üzere, Türkçe dışında, kendi anadilini konuşanlara para cezası kesilmeye başlanmıştır.</p>

  <p class="normal1">Siirt-Hazo (bugün Batman-Kozluk) Timoqi köyünde doğan Kürt bilgini/Mele Abdullah’ın bir “anısı” olarak dilden dile dolaşan bir anekdot vardır:</p>

  <p class="normal1">Diyarbakır çarşısına alış-verişe gelen Mele, meramını Kürtçe anlattığı için, ihbar edilir. Bir zabıta gelir:</p>

  <p class="normal1">“Seni belediye reisi çağırıyor” der.</p>

  <p class="normal1">“Neden? Reis beni ne tanısın?” diye terslenir Mele.</p>

  <p class="normal1">Sonuçta, belediye başkanının karşısına çıkar.</p>

  <p class="normal1">“Sen Kürtçe konuşuyormuşsun, para cezası ödeyeceksin” der belediye başkanı.</p>

  <p class="normal1">Mele Abdullah Timoqi, cebinde ne kadar parası varsa bırakır masaya.</p>

  <p class="normal1">“Bu fazla” derler, “Bekle üstünü verelim.”</p>

  <p class="normal1">“Yok” der Timoqili Mele Abdullah, “Paranın hepsi sizde kalsın. Ben Türkçe bilmem, akşama kadar Kürtçe konuşacağım. Sen zabitini de gönder hesap tutsun. Akşam olunca helalleşiriz, ben de evime giderim.”</p>
</body>
</html>
