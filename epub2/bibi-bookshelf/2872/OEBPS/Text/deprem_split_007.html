<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>deprem.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:f190480a-f856-44e7-83b4-a89a77bf7c93" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">hoşgörüsüzlüğünüzün hoşgörü cennetinde bihoşuz</h1>

  <p class="normal1">Birinin sürekli ve sarsılmaz “üstünlüğünü” kabul etmek zorunda kalmış olmak; her davranışında, her sözünde, “üstün” olanın “hoşgörüsünün” işlemesine muhtaçlığı duyumsuyor olmak ne kadar insanidir? Bu üstünlükle gelen adalet ne kadar sahicidir?</p>

  <p class="normal1">Aslında günümüzde de insanların diline doladıkları “hoşgörülü toplum,” “hoşgörü kenti,” “bütün dinlerin buluştuğu, hoşgörü sokağı” gibi söylemlere dikkatle baktığınız da aynı üstünlüğün ve o üstünlüğü değişik bir biçim altında sunan düzen kurumlarının sınırlarının söylenmesinden öte bir anlam taşımadığını görebiliriz.</p>

  <p class="normal1">Hoşgörü, kavramının asıl anlamı da bu değil midir zaten? Kendini üstün, akıllı, güçlü, kendini bilir vb sayanların zayıf, eksikli, kusurlu, söz dinlemez vb saydıklarını değişik yollarla sistemin sınırları içinde tutma çabası değil midir?</p>

  <p class="normal1">O halde sormak kaçınılmazdır:</p>

  <p class="normal1">Müslümanın Hıristiyandan, Türk’ün Kürt’ten, Sünninin Aleviden, erkeğin kadından, başka herkesin Çingene’den, erkek egemenliğinin farklı cinslerden ve büyüklerin çocuktan kendini sürekli üstün gördüğü, bu üstünlüğü bir takım kurumlarla, şiddet, söz, sanat nesneleri vb araçlarla durmaksızın yansıttığı bir toplumun ‘hoşgörüsü’ ezici olmaz da ne olur?</p>

  <p class="normal1">Peki o zaman bizim ülkemizin sahici gereksinimi hoşgörü müdür?</p>

  <p class="normal1">Osmanlı ‘hoşgörüsünün’ gündelik yaşama soktuğu kimi hitap biçimlerine, baktığımızda, bir ülkede yaşayan toplulukların egemenlerinin nelere yaslandığını da çıkarsayabiliriz:</p>

  <p class="normal1">Van’da meydana gelen depremlerden sonra, bilgisayar ortamında ve diğer basın yayın organlarında yazılıp çizilenlere bir de aşağıdaki yakıştırmaları kök alarak bakmalıyız:</p>

  <p class="normal1">Etrâk-i bî idrâk (idraksız Türkler)</p>

  <p class="normal1">Ekrâd-i bî idrâk (idraksız Kürtler)</p>

  <p class="normal1">Kızılbaş-ı Evbaş (rezil Kızılbaşlar)</p>

  <p class="normal1">Etrâk-i Nâ-pâk (pasaklı Türkler)</p>

  <p class="normal1">Ekrâd-ı bî akl u din (Kürtler akıl dininden değildir)</p>

  <p class="normal1">Cemâ’at-ı kallaş (kalleşler topluluğu)</p>

  <p class="normal1">Şeytan kulu</p>

  <p class="normal1">Müfsid-i fâsid-i’tikâd (İtikat, ibadet bozan, fesat. Egemen dine fesatlık eden/Hem Çingeneler, hem Aleviler için kullanılıyor. Aynı zamanda farklı mezhepler birbiri için kullanabiliyor).</p>

  <p class="normal1">Bu sözler arasında Kürtlere, Kızılbaşlara, Hıristiyanlara, Çingenelere söylenenler günümüzün Türkiye’sinde de değişik biçimler altında sürüp gitmektedir. Bu bakımdan bu söylem özelliğine aşinayız.</p>

  <p class="normal1">Peki ama “idraksız Türkler” ya da “kirli, pasaklı Türkler” de nereden çıktı? Türklerin “şanlı tarihimiz” dediği Osmanlı’nın saray çevreleri başta olmak üzere, ulemaya, yöneticilere böyle bir söylem nasıl egemen olabilir?</p>

  <p class="normal1">Bunun yanıtının bir parçası, yukarıda değindiğimiz Osmanlı hoşgörüsünün dinsel dayanaklarında yatmaktadır. Müslümanlığın belirlediği Osmanlı Sarayı, Sünni uleması halkı böyle görmüş, bu düşünüşü egemen kılmıştır çünkü.</p>

  <p class="normal1">Öte yandan yöneticilerle değişik halklar arasında, tarihin her aşamasında süren didişmenin etkilerini de küçümseyemeyiz:</p>

  <p class="normal1">Yerleşmeyi, vergi vermeyi, dur durak bilmeyen savaşlara asker vermeyi istemeyen Anadolu Türkleri, Türkmenleri, Kürtleri, Lazları; çocuklarını devşirme vermeyi reddeden halklar; kendi inançlarına göre yaşamayı isteyen Kızılbaşlar; kendi dili ve kültürüyle yaşamak isteyen Kürtler; isyan bayrağını çeken şehirler Osmanlı Müslümanlığının aşağılamalarından dur durak bilmeden payını almıştır.</p>

  <p class="normal1">Bütün bunlardan çok ama çok daha önemlisi savaşa ve sömürüye dayalı yönetme biçimlerinin temelinde şu ana olgu sabittir:</p>

  <p class="normal1">Yöneteceği kesimleri, küçümsemeyen ve onları bölerek birbirine küçümsetmeyen hiçbir güç, egemenliğini sürdüremez...</p>

  <p class="ortayazi">***</p>

  <p class="normal1">Sömürenler, başka bakımlardan ayrı görünse bile sömürmek bakımından bir bütündür. Parçalanan halklardır. Ve bu parçalanma aslında sömürenlerin ihtiyacıdır. Gelin sevgi değer şair Adnan Satıcı’yla birlikte bu söylemin hem gidişatından kesitleri, hem de kimi “atasözlerini” inceleyelim:</p>

  <p class="normal1">“ ... İlkokullarda öğrencilere ezberletilen şiirlere bir göz attığımızda da, şöyle:</p>

  <p class="indentmetin">‘Türkün güneşleriyle dünya ufku ağardı,</p>

  <p class="indentmetin">&nbsp; &nbsp; &nbsp; &nbsp; &nbsp; Türk olmasa tarihe yazılacak ne vardı.’</p>

  <p class="normal1">Yahut da şöyle:</p>

  <p class="indentmetin">‘Süngümü demir gibi ellerimle kavradım,</p>

  <p class="indentmetin">&nbsp; &nbsp; &nbsp; &nbsp; &nbsp; Şanlara zaferlere yürüdüm adım adım.’</p>

  <p class="normal1">Sözü şu sonuncu hastalığa, etnik aşağılamaya, getirmek istiyorum. Bu yazı dolayısıyla Ömer Asım Aksoy’un, Turk Dil Kurumu Yayınları arasından çıkan <span class="ideitalik">‘Atasözleri ve Deyimler’</span> sözlüğüne göz attığımda gördüm ki durum gerçekten de vahim. Birkaç atasözü örneğine ne dersiniz?</p>

  <p class="normal1">Mesleğinde ustalığa erişmemiş kimse, ilk denemelerini heder olmasına acınmayacak malzeme üzerinde yapar, demek için <span class="ideitalik">‘Acemi nalbant Kürt eşeğinde dener kendini’</span> demiş atalarımız. Para kazanmak için her işe girişmeye hazır insanı yermek için Arnavut kurban seçilmiş: <span class="ideitalik">‘Arnavut’a sormuşlar, cehenneme gider misin; aylık kaç, demiş.’</span> Cimriliğin Çingene olmakla özdeşleştirildiğini biliyor muydunuz: <span class="ideitalik">‘Çingene ciğer pişirir, yemeden karnın şişirir.’</span> Bayağı kişilerin iyice rezil olması için birbirlerine girmesi gerekir diyorsanız, <span class="ideitalik">‘Çingene Çingene’ye çatmadıkça kasnak boynuna geçmez’</span> atasözüne başvurmalısınız. <span class="ideitalik">‘Çingeneye beylik vermişler, önce babasını asmış’</span> sözüyle Çingenelerin soysuzluğu; <span class="ideitalik">‘Mart, ayların Çingenesidir’</span> sözüyle de mart ayının arsızlığı vurgulanmış. Kürt’ü yoklukla terbiye etme gereği ise Kürt’ün savurganlığına bağlanmış: <span class="ideitalik">‘Kürt yağı çok bulunca kıçına sürer.’</span> Türk’ün aklından şüphe etmemiz içinse daha veciz bir söz var: <span class="ideitalik">‘Türk’ün aklı ya sıçarken ya kaçarken...’</span></p>

  <p class="normal1">Deyimlerin atasözlerinden fazlası var, eksiği yok: İtiraf diye ben buna derim, ‘<span class="ideitalik">Alavere dalavere Kürt Mehmet nöbete’</span>... Bir hayvanı aşağılamak yetmez, yanına bir de Ermeni’yi katacaksın ki bir taşla iki kuş vurasın: <span class="ideitalik">‘Agop’un kazı gibi bakmak.’</span> Kirkor’un bağındaki köpek de nasibini alır aşağılamadan: <span class="ideitalik">‘Bizim evde yalanırsın, Kirkor’un bağında mı ürürsün.’</span> Arapların suçu günahı saymakla bitmiyor: <span class="ideitalik">‘Anladımsa Arap olayım’,</span> <span class="ideitalik">‘Arap saçına dönmek’, ‘Bok yemenin Arapçası’, ‘Ne Şam’ın şekeri, ne Arap’ın zekeri (yüzü)...’</span> Bahane aradığında <span class="ideitalik">‘Gavura kızıp oruç yemek’</span> dersin; bir işi beceremeyince <span class="ideitalik">‘Gavur etmek...’</span> Dünyadan haberi olmayan biri mi çıktı karşına, <span class="ideitalik">‘Hangi keşişin öldüğünden haberi yok, vay Vasili diye ağlıyor’</span> diye inceden inceye sarakaya alırsın, olur biter. Sevindirik mi oldu biri, <span class="ideitalik">‘Mal bulmuş Mağribi gibi’</span> deyiver gitsin; Pasaklı mı gördün, <span class="ideitalik">‘Şafii köpeğine dönmek’</span> deyimi var, aldırma! Gürültüde <span class="ideitalik">‘Yahudi yaygarası’</span>, sıkı pazarlıkta <span class="ideitalik">‘Yahudi pazarlığı’</span>, korkaklıkta <span class="ideitalik">‘Yürek Selanik’</span> deyimleri yetişir imdadına.”</p>

  <p class="normal1">Adnan Satıcı, bu hastalığın toplumsal özenin yaralanmasıyla ilgili olduğuna vurgu yapıyor: “Hiçbirimiz yakamızı kolayından kurtaramıyoruz bu beladan. Olmadık yerde dilimiz sürçüyor, beklenmedik anda bu belaya yeniliyoruz.”</p>

  <p class="ortayazi">***</p>

  <p class="normal1">Tanzimat devrinde, dünyadaki milliyetçi gelişmeler, Dine dayalı bir “Millet-i hakimeden” Türklüğe dayalı bir başka “Millet-i hakimeye” geçmeye yol açmıştır.</p>

  <p class="normal1">İttihat ve Terakki’nin öncülüğünde başlayan değişim, bir önceki dönemin ezilen dinlerine (esas olarak Hıristiyanlara) “dinler arası eşitlik” vadederek başlamaktadır işe. Artık değişik dinlerin kendilerini ifade etme biçimleri, İslam kurumlarının kurduğu hiyerarşiye bağlı olmayacaktır.</p>

  <p class="normal1">Yazılı düzenlemelerde çokça vurgulanan bu durum gerçeklilikte asla yaşama geçmeyecektir. O güne dek üstünlük kurmuş Şeyhülislam kurumları, bu üstünlüğü öyle kolay elden bırakmayacaktır.</p>

  <p class="normal1">Dahası İttihatçıların tedavüle soktukları bu değişim, Osmanlı saray çevrelerinin o güne dek “Etrak-i bi idrak” dediği “Türk millet-i hakimesi” altında yaşanacaktır. Tarihin bundan sonrası, İttihatçıların “unsur-i asli” dediği, Türklüğün ideolojisini, kültürünü, ahlakını oluşturmanın da tarihidir.</p>

  <p class="normal1">Sonrası, bu ülkede yaşayan milletlerin “en asilinin”, başka milletlere neleri, ne kadar, nereye kadar bahşedeceğinin kararları, fikirleri, örneklerine ait kılınmıştır.</p>

  <p class="normal1">“Burada yaşayan diğer halkların Türklerden korkmasına gerek yoktur. Herkes Türk’ün içtenliğine, kapsayıcılığına, adilliğine inanmalıdır” diye başlayan makaleler, “Ama neresinden düşünülürse düşünülsün ülkenin hâkim milleti Türklerdir” diye bitiyordu.</p>

  <p class="normal1">Hoşgörünün her türü, ama her türü için daima eşit haklara sahip olmayan, ezilen, horlanan bir tarafın olması gerekmektedir... İnsan sormadan edemiyor:</p>

  <p class="normal1">Hoşgörü mü daha aziz, eşitlik ve eşitliğe dayalı adalet mi?</p>

  <p class="normal1">İttihatçıların “Milleti hakime”sinin bu “hoşgörüsü” karşısında öteki halklar istedikleri kadar eşitlikten, ortak vatandan söz etsinler, bu artık önemli değildir ve kanla bastırılacaktır. 1908’den sonra İttihatçılar yalnızca ülkede yaşayan farklı halklarla uzlaşmaktan uzaklaşmamış, aynı zamanda kendi oluşturdukları Meclis-i Mebusan’ı da işlevsiz kılmıştır. 1914’ten sonra ülke yalnızca kavânin-i muvakkatelerle (geçici kanunlar), yani günümüzde –özellikle Özal zamanından beri sıkça başvurulan– Kanun Hükmünde Kararname’lerle yönetilmiştir.</p>

  <p class="normal1">Bu düşüncenin arkasında, halklardan iğrenen, seçkinleri her şeye muktedir olması gereken kesimler olarak gören Gustave Le Bon’un, ünlü “kitle psikolojisi/devrimin psikolojisi” tezleri bulunmaktadır. Zira halkın seçkin yöneticiler dışında kalan her türlü topluluğu gibi, Meclis-i Mebusan da halkın çeşitli kesimlerinin psikolojisini yansıtan bir topluluktan başka şey değildir.</p>

  <p class="normal1">Bu süreçleri, “ne isteyeceğini bilmeyen toplumlar” için ”toplum adına” en iyi yönetmenin tek yolu vardır: Seçkinlerin kendi koydukları programları uygulamasıdır. Meclis de bunun onaylanmasından başka bir işleve sahip olmamalıdır.</p>

  <p class="normal1">Bu nedenle “halkın isteklerini şekillendirmesi gereken” seçkinler, toplumun kendilerini onaylayacağı mekanizmalar kurmalıdır; meclis de buna dahildir.</p>

  <p class="normal1">Charles de Gaulle başta olmak üzere Fransız faşistlerini, Musolini’yi, Hitleri derinden etkileyen Gustave Le Bon, bizim İttihatçıların da başucu adamıdır.</p>

  <p class="normal1">Şimdi, 1915’te Ermenilerin göçe zorlanması, kitleler halinde kurşunlanması, kafilelerin açlıktan öldürülmesi olayına soykırım diyenlere karşı resmî tarihçiler şu yanıtı veriyor:</p>

  <p class="normal1">“Ama, Osmanlı’da milliyetler savaşı başlamıştı. Bir yandan Ermeniler, Rumlar, öte yandan Araplar, Arnavutlar, Kürtler Osmanlı’yı bir savaş arenasına çeviriyordu.”</p>

  <p class="normal1">Ama arkasını okuduğumuzda, bu olguların oluşumunda, bu “Milleti hakime” düşüncesini ve zorbalığını görmekteyiz.</p>

  <p class="normal1">Şimdi, Nâzım Hikmet’in İttihatçıları, Alman emperyalistleriyle, tifüsle, vagon ticaretiyle birlikte ele alışını, ülkemizi bir de onun dizeleriyle düşünelim istiyoruz:</p>

  <p class="indentmetin">“Biz ki İstanbul şehriyiz,</p>

  <p class="indentmetin">Seferberliği görmüşüz:</p>

  <p class="indentmetin">Kafkas, Galiçya, Çanakkale, Filistin,</p>

  <p class="indentmetin">vagon ticareti, tifüs ve İspanyol nezlesi</p>

  <p class="indentmetin">bir de İttihatçılar</p>

  <p class="indentmetin">bir de uzun konçlu Alman çizmesi</p>

  <p class="indentmetin">914’ten 18’e kadar</p>

  <p class="indentmetin">yedi bitirdi bizi.”</p>

  <p class="indentmetinitalik">Kuva-yi Milliye Destanı</p>

  <p class="normal1">Ne tarih amma, felaketler, yoksunluklar, acılar ve halklara bir türlü mutluluk vermemiş “üstün” mutluluklar...</p>

  <p class="normal1">Ulusların, inançların, kültürlerin mutluluk tablosu olabilecek bir coğrafya padişahların, generallerin, çetelerin çiftliği olmuş, demek abartı mı olur?</p>
</body>
</html>
