<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>deprem.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:f190480a-f856-44e7-83b4-a89a77bf7c93" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21">“bütün dillerin dili” fakat yanındakinin dilsizliği<br class="chapter" />
  türk tarih tezi güneş dil teorisi</h1>

  <p class="normal1">“Türk dili dünyadaki esas dillerden biridir ve dünya dillerindeki birçok kelime Türkçeden türemiştir.” Bu cümle, ilk bakışta, kendini yeniden şekillendiren bir ulusun, kendisini ezen emperyalist ülkeler karşısında en önemli üstün yanını belirginleştirmek üzere ortaya sürülen “Güneş Dil Teorisi’nin” eksen cümlesidir.</p>

  <p class="normal1">Bu teorinin şekillendiği topraklarda neler olduğuna bakmadan önce teoriye ilişkin bilgilere kısaca bakmakta yarar var: <span>Sırp</span> asıllı Avusturyalı dilbilimci Dr. Phil. Hermann Kvergić’in <span class="ideitalik">La Psychologie de Quelques Éléments des Langues Turques</span> (Türk Dillerindeki Bazı Unsurların Psikolojisi) isimli 41 sayfalık basılmamış Fransızca eseri her şeyin başlangıcı olmuştur.</p>

  <p class="normal1">Bu tez, yazarı tarafından 1935 yılında, Viyana’dan, önce Türk Dil Kurumu’ndan Ahmet Cevat Emre’ye gönderilmiş; Emre’den mektubuna cevap alamayan Kvergić, bu kez eserini doğrudan doğruya Atatürk’e göndermiştir. Teori, zaten o ana kadar “Türk Tarih Tezi” üzerinde çalışan; “Türklerin Mezopotamya halkları, Hitit ve Sümer gibi uygarlıkların da öncüsü olduğu” tezinin geliştirilmesi için kongreler toplayan Atatürk tarafından geliştirilmiş ve sunulmuştur. Gelgelelim ki dilbilimciler başta olmak üzere, aklı başında kimsenin pek rağbet etmediği bir teori olmuştur. Atatürk öldükten hemen sonra, Ankara Üniversitesi’ndeki Güneş Dil Teorisi ile ilgili derslerine son veren İbrahim Necmi Dilmen’e öğrencileri: “Neden devam etmiyorsunuz?” diye sorduklarında, Dilmen’in verdiği yanıt bu bakımdan manidardır: “<span class="ideitalik">Güneş öldükten sonra onun teorisi nasıl hayatta kalabilir ki!”</span></p>

  <p class="normal1">Oysa Atatürk’ün, Ulus gazetesinde 1935 yılında dillerin kökeni sorunu ile ilgili art arda makaleler yazdığını ama bu makalelerde kendi adının kullanılmamasını emrettiğini, TDK genel sekreteri İbrahim Necmi Dilmen ile Tahsin Mayatepek’in yazışmalarından öğreniyoruz. Bu makaleler, 1935’te “<span class="ideitalik">Etimoloji, Morfoloji ve Fonetik Bakımından Türk Dili”</span> başlığıyla bir kitapta toplanmıştır.</p>

  <p class="normal1">Dilbilimciler teoriyi benimsemediler, ama Türk Tarih Tezi ile karışarak varlığını sürdüren teori Türkiye’de “bilimsel ırkçılık” denen işin en alt katmanının, en önemli tutamağı oldu... Ki bu kesim de, sınıf öğretmenlerinden, kitap okumayan arkeologlara, üniversitedeki ders memurlarından, semt polisine, esas işi duygu yazmak olan günlük basının menkıbecilerine kadar uzanan ve toplumsal etki bakımından asla küçümsenemez bir kesimdir.</p>

  <p class="normal1">Türk Tarih Tezi’ne, gizli ya da açık karşı çıkanlar elbette olmuştur; ama doğrudan doğruya Atatürk’ün etkin olduğu bir ortamda ilk karşı çıkan İstanbul Darülfununu Şark Dilleri Ve Kavimleri Müderrisi Avram Galanti Bey olmuştur...</p>

  <p class="normal1">Bu teoriyi en kapsamlı biçimde eleştirdiği için başına gelmedik iş kalmayan İsmail Beşikçi, “Türk Tarih Tezi Güneş Dil Teorisi ve Kürt Sorunu” başlıklı eserinde, önce Afet İnan’ın 1932’de toplanan 1. Türk Tarih Kongresi’ndeki konuşmasına değiniyor:</p>

  <p class="normal1">“Konferansçı Afet Hanım, ‘İndo Öropen’ diye bir ırk ve insan grubu yaratmanın tabiata aykırı ve tabiata isyan olduğunu belirttikten sonra:</p>

  <p class="normal1">‘Makul olan ve insani olan, tabiatın Orta Asya yaylalarında yarattığı ırkı tanımak ve ona hürmet etmektir’ diyor.”</p>

  <p class="normal1">Beşikçi, bilimin kavramlarıyla ahlakın kavramlarının ayrı ayrı ele alınması gerektiğini belirtir: “Bilim, sadece doğa, tarih, toplum ve insan hakkında bilgi verir. Nesnel gerçeği bilmeye ve anlamaya çalışır. ‘Hürmet etmek’ bilimin kavramı değildir.”</p>

  <p class="normal1">İsmail Beşikçi daha sonra, Birinci Türk Tarih Kongresi Zabıtları’nın 445 ile 480 sayfaları arasında yer alan bilgileri şöyle özetlemektedir:</p>

  <p class="normal1">“Avram Galanti Bey, genel olarak Türk Tarih Tezi’ne karşı durmaktadır. Mezopotamya, Mısır, Ege, Anadolu, Akdeniz medeniyetlerinin kurucularının Türklerle hiçbir ilişkisi olmadığını, örneklerle göstermektedir. Örneğin, Etiler’in konuştuğu dilin İndo Öropen bir dil olduğunu belirtmektedir. Bu konuşma kongrede çok sert eleştirilerin yapılmasına sebep olmuştur.</p>

  <p class="normal1">Zaten, Birinci Türk Tarih Kongresi boyunca, genel olarak resmî ideolojinin dışına taşan tek konuşma Avram Galanti Bey’in konuşmasıdır.”</p>

  <p class="normal1">1990’lı yıllarda, Beşikçi’yi Paradigmanın İflası, <span class="ideitalik">Resmi İdeolojiye Giriş</span> adlı eseriyle kapsamlı bir biçimde Fikret Başkaya izledi.</p>

  <p class="normal1">Öte yandan “Güneş Dil Teorisi’nin, teoriler içinde bir teori olduğunu; Batı karşısında kendisini aşağılanmış hisseden Türklere yeniden özgüven kazandırmayı amaçladığını” pek çok bilim insanı söylemektedir. Ve yine pek çok insan bu teoriyi; “Avrupa merkezci tarih teorileriyle hesaplaşma çabası” olarak değerlendirmektedir. Ve “bilimsel nedenlerden çok siyasi nedenlere yaslanarak” anlaşılabileceği vurgulanmaktadır.</p>

  <p class="normal1">Şunu belirtmeden de geçmeyelim: Biz edebiyatı, sanatın pek çok dalını Türkçeyle yaratanlar, sunanlar, eyleyenler olarak bu dilin elbette üstünlükleri, başka dillere de olanak olabilecek genişlikte zenginlikleri, bilim ve edebiyata elverişli bir dil olmasını isteriz. Ama bu isteklerin, sahiplenme biçimlerinin hiçbirisi, bu teorinin etrafında egemenlik oluşturanların, önce kendi yanındaki diğer dilleri inkâr ettiği gerçeğini ortadan kaldırmıyor...</p>

  <p class="normal1">Üniversiteler, Türk dilbilimcileri, bütün Türk resmî makamları 2000’li yıllara kadar “Kürt diye bir halk, Kürtçe diye bir dil yoktur” dediler ve bunun tersini söyleyen her edebiyatçıyı, yazarı, bilim insanını hapsettiler, sürdüler, öldürdüler. “Biz Kürdüz” diyen bir halkı bir yüzyıla yakın bir zamandır dur durak bilmeden öldürdüler.</p>
</body>
</html>
