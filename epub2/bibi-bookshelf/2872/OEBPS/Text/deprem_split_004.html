<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>deprem.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:f190480a-f856-44e7-83b4-a89a77bf7c93" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">ırkçılık sanatı: perde</h1>

  <p class="normal1">Gece. Princess Otel’in lüks bir salonu. Parfüm ve alkol kokuyor. İpek ve tül, ışık ve gülüşmeler, müzik ve zarafet yüklü gece... Övgü dolu sözler kolon kolon yükseliyor... Kıskançlık ve gıpta, silikon ve botoks, haset, dekolte ve magazin sanatsallığı... Zamanın görgü kuralları ve zamanın görgüsüzlüğü aynı karelerde, iç içe...</p>

  <p class="normal1">Gece. Sahne ışıklarının altına bir bir çağrılıyor ödüllendirilmiş olanlar. Magazinin zirvesinde olanlar ve magazincilerin bulmak için dip köşe aradıkları aynı sahnede boy gösteriyor.</p>

  <p class="normal1">Ve “müziğiyle ülkenin geniş kesimlerinin gönlünde taht kuran, özgün müziğin önde gelen sanatçılarından Ahmet Kaya!”</p>

  <p class="normal1">Çatal bıçak sesleri, kahkahalar alkışlar...</p>

  <p class="normal1">Magazin Gazetecileri Derneği’nin ödülünü alanlardan biri olan müzisyen Ahmet Kaya, salona şöyle sesleniyor:</p>

  <p class="normal1">“Ben bu ödülü İnsan Hakları Derneği, Cumartesi Anneleri, tüm basın emekçileri ve tüm Türkiye halkı adına alıyorum, teşekkür ediyorum. Şu anda hazırladığım ve önümüzdeki günlerde yayımlayacağım albümde bir Kürtçe şarkı söyleyeceğim ve bu şarkıya bir klip çekeceğim. Aramızda bu klipi yayınlayacak yürekli televizyoncular olduğunu biliyorum, yayınlamazlarsa Türkiye halkıyla nasıl hesaplaşacaklarını bilmiyorum”</p>

  <p class="normal1">Salon uğulduyor...</p>

  <p class="normal1">“İnsan Hakları Derneği...”</p>

  <p class="normal1">“Cumartesi Anneleri...”</p>

  <p class="normal1">“Tüm basın emekçileri...”</p>

  <p class="normal1">“Tüm Türkiye halkı...”</p>

  <p class="normal1">“Bir Kürtçe şarkı...”</p>

  <p class="normal1">&nbsp;</p>

  <p class="normal1">Salon uğulduyor. Işığın karanlık yaydığı anlar vardır. Göz gözü görmez, ses sese ulaşmaz...</p>

  <p class="normal1">“– Burası Türkiye! Vatan haini” diye bağırıyor Serdar Ortaç.</p>

  <p class="normal1">Onun sesini Şenay Düdek bastırıyor: “– Sünnetsiz pezevenk...”</p>

  <p class="normal1">“– Atın bu adamı... Kovuuuun... Vatan haini bu...” diye salonu çınlatıyor film yapımcısı Tunca Yönder.</p>

  <p class="normal1">“– Hayvan oğlu hayvan” diye bağırıyor bir kadın; “Yürekli bir televizyoncu yok mu, size laf söyledi beyler, hepiniz böyle oturacak mısınız?” Kabadayısını arayarak inletiyor ortalığı. Adı, Nezihe Kazancı, Kanal 9 televizyonunun Genel Yayın Yönetmeni.</p>

  <p class="normal1">Ahmet Kaya, bütün bu uğultuya karşı şunları söylüyor:</p>

  <p class="normal1">‘‘Kürt halkını kabul etmeyenlere, böyle bir halkın varlığını kabul ettireceğim. Söylediklerimin arkasında da her zaman dururum.”</p>

  <p class="normal1">Sonra bütün sükûnetiyle masasına yeniden oturuyor Ahmet Kaya.</p>

  <p class="normal1">Ama durmuyor uğultu.</p>

  <p class="normal1">“– O... çocuğu” diye başlıyor bağırmaya Müge Anlı.</p>

  <p class="normal1">Ahmet Kaya ile Gülten Kaya’nın oturduğu masaya çatal, bıçak fırlatıyorlar.</p>

  <p class="normal1">Magazin Gazetecileri Derneği’nin nesneleri ve özneleri ayakta. Kovdular oradan Ahmet ve Gülten Kaya’yı.</p>

  <p class="normal1">Kovdular, lüks otelin güvenlik görevlileriyle, polisle...</p>

  <p class="ortayazi">***</p>

  <p class="normal1">10 Şubat 1999’da Princess Otel’deki kalabalığa karakterini verenler, aslında bir cinayetin ilk adımını attılar.</p>

  <p class="normal1">Kürt sanatçı Ahmet Kaya ilk cinayet darbesini burada, bu şaşaalı salonda yedi.</p>

  <p class="ortayazi">***</p>

  <p class="normal1">Çalışmamızın başlangıcı sayılabilecek bu aşamasını Ahmet Kaya’ya ayırıyoruz; çünkü bir ülkenin halkının değişik kesimlerine ırkçılığın yayılma biçimlerini anlamak için bu cinayete bütün boyutlarıyla bakmak kaçınılmazdı.</p>

  <p class="normal1">Sözcüklerin, mimlerin, edaların, çığlıkların arkasındaki düşünceyi, özlemi, istekleri anlamadan sözcüklerle, davranışlarla doğru bir ilişki kurmak olanaksızdır.</p>

  <p class="normal1">Irkçılığın yoksullara işleme biçimi bir ormana benziyor. Silahlanıp avcı olanlar için ayrı, yolunu şaşıranlar için ayrıdır. Tepeden tırnağa farklı şeyler görür arazi ve inşaat mafyası ve doğaya saygı duyanlar orman derinliğinde ve ormanın derinliklerinde...</p>

  <p class="normal1">Ormanı tanımak istiyorsak sadece kıyılarında gezinmek yeterli değildir. Ne ölçüde tuhaf, tedirgin edici olursa olsun derinliklerine inmeye çabalamalıyız.</p>

  <p class="normal1">Bu nedenle sözümüzü Ahmet Kaya’yı ölüme götüren o korkunç olayın 2. perdesiyle sürdürmemiz gerekiyor.</p>

  <p class="ortayazi">***</p>

  <p class="normal1">Magazin Gazetecileri Derneği’nin ödül töreninde yaptığı konuşmadan dolayı Sanatçı Ahmet Kaya’ya, yasanın 169. ve 312. maddeleri gereği 10 yıl 5 aya kadar ağır hapis cezası istemiyle dava açıldı.</p>

  <p class="ortayazi">***</p>

  <p class="normal1">Bilinçle; hazmedilerek, sistematik olarak işlendi cinayet. Cinayeti işleyenlerin kullandığı araç gereç, ırkçılığın bir burgu gibi derine inmesine uygun olarak seçildi.</p>

  <p class="normal1">Toplumun büyük çoğunluğuna yaşayış tarzları pompalayan; davranış kalıplarının ve nesnelerin tüketimi bakımından önemli bir rolü olan Magazin Gazetecileri gibi bir kesimin ödül gecesinde yaşanan bir olaydan sonra, basında haberlerin çıkması elbette doğaldır...</p>

  <p class="normal1">Ama onların o ünlü ve süslü tutamağı olan yalanın (bu tür gazetecilerin camiasında bu işe “Habere takla attırmak” deniyor) haberlerde böylesine canice işlediğini toplumların bütün kesimleri bilebilir mi?</p>

  <p class="normal1">Toplumların çoğu, kapitalizmin insanları yalan meralarında otlatmak için gazeteler ürettiğini, bu üretimin her türlü sömürünün kolaylaşmasında önemli bir paya sahip olduğunu bilseydi, yalan böylesine kolay söylenebilir miydi?</p>

  <p class="normal1">Yalan, Ahmet Kaya’yı öldüren silahların başına, ‘akla ziyan’ denecek biçimde kaba yöntemlerle geçirildi.</p>

  <p class="normal1">Hürriyet gazetesi, o olaylı geceden 4 gün sonra, 14 Şubat 1999’da şu manşeti attı:</p>

  <p class="normal1">“AYIP ETTİN GÖZÜM.”</p>

  <p class="normal1">Haber şöyle başlıyordu:</p>

  <p class="normal1">“Ona Türk-Kürt diye bakmadık... Türküleriyle ağladık, güldük... TV’lerden evlerimize konuk ettik... Meyhanelerimizde rakı içtik... Sakalı, atkısı ve göbeği ile bizden biriydi çünkü... MEĞER ÖYLE DEĞİLMİŞ AHMET... Bebeğe, kadına, dedeye, askere kurşun sıkanlardanmış... PKK’lı Ahmet... Yazıklar olsun...”</p>

  <p class="normal1">“PKK’lı Ahmet”!</p>

  <p class="normal1">Hürriyet gazetesi bu haberde görsel malzeme olarak şu “yaratıcılığa” başvurmuştu: Bir Kürdistan haritasının üstüne, Abdullah Öcalan’ın, altına da Ahmet Kaya’nın fotoğrafı monte edilmişti. Ahmet Kaya’nın “1993’te, Berlin’de PKK için bir konser verdiğini” duyuran haber, Kaya’nın “PKK’ye yönelik övgü sözleriyle” süslenmişti.</p>

  <p class="normal1">Nasıl, nasıl olmuştu da Hürriyet gibi bir gazete, 1993’te gerçekleşmiş bir “olayı”, 1999’un Şubat ayının 14’üne kadar saklamış, yayımlamamıştı? Neden?</p>

  <p class="normal1">Elebette ki bu sorular boştur.</p>

  <p class="normal1">Haber yalandı. Fotoğraf yazı işlerinde üretilmişti... Haberin yalan, fotoğrafın sahte olduğu kanıtlandı.</p>

  <p class="normal1">Kanıtlandı kanıtlanmasına da bunun toplumun bütün kesimlerine ulaşma şansı, Hürriyet’in yalanının yayılma gücüne ulaşabilir miydi?</p>

  <p class="ortayazi">***</p>

  <p class="normal1">Yaygın olarak Adolf Hitler’in propaganda biçimine atfedilen bir söz vardır: “Yalan ne kadar büyükse, inananı o kadar çok olur.”</p>

  <p class="normal1">Kapitalizm koşullarında bu söze ‘doğrudur’ demek kaçınılmaz oluyor. Örneğin; ırkçılığın kendisi de yalanlar üzerine inşa edilmiş korkunç büyüklükte bir yalan değil mi?</p>

  <p class="normal1">Halklar arasında ırkçılaşmayı yaratmanın ilk ve belirleyici yöntemi şu değil midir?</p>

  <p class="normal1">Bir halkın egemen tabakaları geçmişi çarpıtır. Olmayan bir geçmiş imal eder. Masallara ve bilimkurgu yapıtlarına taş çıkarttıracak güçte bir ulus imal etmek ister. Ve toplumun küçümsenmeyecek kesimleri imal edilmiş “bütün ırklardan üstün” bu ırka ait olduğunu düşünür ve davranışları bu kalıpla şekillenmeye başlar.</p>

  <p class="normal1">Hangi ulus vardır ki ırkçılığı çarpıtılmış bir geçmişin üzerinde yükselmiş olmasın?</p>

  <p class="normal1">Bugün ırkçılığa inanan insan sayısının az olduğunu söyleyebilecek kim var?</p>

  <p class="normal1">Irkçılık yalanı ve üzerine oturduğu yalanlar silsilesinin, bu dünyanın gerçeklerinden biri olduğunu, hâkim sınıfın bir organı olan Hürriyet’in bilmemesi olanaklı mıdır? Üstelik onlar için aslolan “Türkiye Türklerindir.”</p>

  <p class="normal1">Bu yalan-gerçekliğe güvenen Hürriyet gazetesinin, 20 Temmuz 1999 günkü manşeti yine Ahmet Kaya’ya ayrılmıştı:</p>

  <p class="normal1">“VAY ŞEREFSİZ.”</p>

  <p class="normal1">Manşetin altındaki haber, Ahmet Kaya’nın Münih’teki konseriyle ilgiliydi.</p>

  <p class="normal1">Parçalayıcıydı haber. Küfür ediyordu.</p>

  <p class="normal1">Yeri gelmişken, kimi yalan mekanizmalarının insanlığın yarattığı değerlerle kendilerini nasıl korumaya aldığına ilişkin bir örnek vermek kaçınılmaz oluyor. Hürriyet gazetesi, binasının duvarlarına da astığı yayın ilkelerinden biri şöyledir:</p>

  <p class="normal1">“Kişileri ve kuruluşları, eleştiri sınırının ötesinde küçük düşüren, aşağılayan veya iftira niteliği taşıyan lakap ve ifadeler kullanılamaz.”</p>

  <p class="normal1">Ama bu ilkenin arkasını kazıdığımızda gördüğümüz şudur:</p>

  <p class="normal1">“Vay şerefsiz!”</p>

  <p class="normal1">Bu haber sanatçıya, ülkesinde yaşama yollarının tümünü kapattırdı:</p>

  <p class="normal1">Gülten Kaya şöyle anlatıyor:</p>

  <p class="normal1">“O başlıktan sonra inanılmaz şeyler oldu bizim hayatımızda. Sokağa çıkamaz olduk. Açıkçası çok konuşmadık böyle şeyleri. Yüzüne yerleşen ifadeyi unutmuyorum ben. Hayatım boyunca da unutmayacağım. Evimizle ofisimiz arasında çok kısa bir mesafe vardı, ama Ahmet gidip gelememeye başladı. Sokaktaki insanlar, gazeteler bir şey yazınca onu tartışmasız doğru kabul ediyor.”</p>

  <p class="normal1">Gülten Kaya, yaşadıklarını Hrant Dink’e yapılanların deneyimiyle süzerek anlatıyor:</p>

  <p class="normal1">“Hrant Dink olayında olduğu gibi bir süreci köpürtüp bir noktaya getiriyorlar ve sonra (katillere) ‘buyurun’ diye, önlerine atıyorlar. Ahmet de Dink gibi öldürülecekti...”</p>

  <p class="normal1">Bir gazete, bir insana saldırmak için, delil yaratır, sahte belge, söz, fotoğraf yayımlarsa, bunu denetleyecek bir kurum/kurumlar olması gerekir değil mi? Var. Örneğin Türkiye’de Basın Konseyi’nin görevlerinden biri budur.</p>

  <p class="normal1">Amma ve lakin...</p>

  <p class="normal1">O tarihte, Basın Konseyi’nin başındaki adam (Oktay Ekşi) aynı zamanda, İlkeli-Yalancı gazetenin Başyazarı’dır<span>.</span></p>

  <p class="normal1">O. Ekşi, 14 Şubat 1999 (AYIP ETTİN GÖZÜM, manşetinin atıldığı gün) tarihli Hürriyet’te Ahmet Kaya için şöyle yazdı:</p>

  <p class="normal1">“Ciddiye alsan değmez. Çünkü hançeresinden çıkan sesin ona para kazandırmasından başka, insan olarak hiçbir ‘‘artı’’sı olmadığı fizyonomisinden akan bir tip.</p>

  <p class="normal1">Ara sıra ekrana yansıyan görüntüleri zaten, türkü söylemeseydi kötü bir bar fedaisi olurdu dedirtiyor.</p>

  <p class="normal1">...</p>

  <p class="normal1">Zemzem kuyusuna karanlık bir gecede işemek var, gazetecilerin bol olduğu bir yerde aynı haltı karıştırmak var.</p>

  <p class="normal1">O elbet ikincisini seçmiş:</p>

  <p class="normal1">(...)</p>

  <p class="normal1">Adını anmayı dahi bu sütun için bir zül saydığımız bu yaratık kardeş ise, kardeşliğini bilmekle yükümlüdür.”</p>

  <p class="normal1">Türkiye şayet bir “zemzem kuyusuysa” Ahmet Kaya’nın yaşamında ve söylediklerinde o kuyuyu kirleten bir şey bulmak zor. Sözünü, eleştirisini açıkça, “gazetecilerin olduğu yerde” söylemeyi seçmesinde kabahat olan ne vardır?</p>

  <p class="normal1">Ama bugün CHP’nin milletvekili olan O. Ekşi’nin yaşamına baktığımızda, her zaman ama her zaman “zemzem kuyusunu” darbelerin, diktaların gece karanlığında kirletmeyi tercih etmiştir.</p>

  <p class="normal1">Türkiyeli devrimciler Oktay Ekşi’yi, yeğeni Ekrem Ekşi’nin işkenceyle öldürülmesinden sonra takındığı vurdum duymaz tutumla bilir. Türkiye Devrimci Komünist Partisi’ne mensup olduğu için gözaltına alınan Ekrem Ekşi 12 Eylül’ün işkencede öldürdüğü ilk devrimcidir. Göğüs kemikleri kırılarak, vücudu paramparça edilerek öldürüldü.</p>

  <p class="normal1">Ekrem’in, Oktay Bey’in yeğeni olmasının onun için belki hiçbir önemi yoktur, kimi insan için kan bağı yeterince önemli olmayabilir. Bu anlaşılır bir şeydir.</p>

  <p class="normal1">Ama Oktay Ekşi, işkencede insan öldürenlerin dünyasında yedi ekmeğini, karanlığın/cehennemin dibinde... İşkencede akan kanlarla, bu kanların üzerine serilen yalanlarla beslendi kendisi de gazetesi de.</p>

  <p class="normal1">Ve gazeteci olup da işkenceye karşı vurdum duymaz olmanın, yalan haberciliğin sağladığı olanaklarla şimdi milletvekilidir.</p>

  <p class="normal1">“Yaratık” diyor Ahmet Kaya’ya; tuhaf değil mi?</p>

  <p class="normal1">“Yaratık!”</p>

  <p class="ortayazi">***</p>

  <p class="normal1">Magazin Gazetecileri Derneği’nin ödül töreninde Ahmet Kaya’ya küfürler eşliğinde çatal bıçak atanların bir kısmı, sanatçının ölümünden sonra özür diledi.</p>

  <p class="normal1">Özür dilemek elbette büyük bir erdemdir. Ama bu erdemin sahici olabilmesi için, “özürlü olmaya” yol açan düşünceyi ve davranışı nedenleriyle, kavramak, eleştirmek ve vazgeçmek gerekmez mi? Özür dilemek başka türlü bir işlev görebilir mi? Yapay üzüntüyle, sahici özür dilemeyi ayırt etmek için daha insani bir ölçü var mıdır?</p>

  <p class="normal1">Örneğin bir Kürt sanatçıya karşı ırkçı duygularla hakeret eden birisinin özür dileme biçiminde ırkçılığın öldürücü etkilerine karşı herhangi bir söz ya da edim yoksa, o özrün kendisi de küsur olmaz mı?</p>

  <p class="normal1">“Vatanın ve milletin bölünmez bütünlüğüne” sığınıp Ahmet Kaya’yı ölüme götüren süreci başlatanların, ırkçılığa karşı bir tavrını gören oldu mu?</p>

  <p class="ortayazi">***</p>

  <p class="normal1">2011’in kışında, Van’ın Erciş ilçesinde meydana gelen depremden sonra toplumun çeşitli kesimlerinden ortalığa saçılan ırkçı söylemleri anlamaya çalışırken, Ahmet Kaya’nın sürgünlük içinde ölmesine yol açanların yaptıklarını öne çıkarmamızın değişik nedenleri var. Örneğin o gün Kaya’ya küfredenlerden biri Müge Anlı’ydı.</p>

  <p class="normal1">Televizyon dünyasının sunucularından biri olarak Müge Anlı, Van’da meydana gelen depremin sabahında ekrana çıktı ve önce yardım talebinde bulunur gibi yaptı:</p>

  <p class="normal1">“Biz vadandaş olarak el ele verelim. Çadır üretenler de çadır gönderecektir elbet” gibi sözler söyledi ve arkasından ekledi: “Her fırsatta, küçücük çocukların eline taş verip polise, mehmetçiğe attıranlar, devleti sadece zor günlerde beklemesinler... Canımız istediği zaman taş atıyor(sun)uz, dağlarda kuş avlar gibi avlıyor(sun)uz. Sonra zor günde de haydi Mehmetçik gelsin, haydi polis gelsin.”</p>

  <p class="normal1">Böylece aslında bir yardım istemekten çok, bir kafa karışıklığının içinden dolanıp duran sözcükleri şunları izledi:</p>

  <p class="normal1">“Herkes haddini bilsin.”</p>

  <p class="normal1">Müge Anlı’nın yorumunu stüdyoda konuk olarak bulunan bir prof Şener Üşümezoğlu tamamlıyor:</p>

  <p class="normal1">“Devlet olmak o kadar kolay bir olgu değil, ama başka zaman KCK‘yiz, devletiz diyen şimdi göstersin en ufak bir etkinliğini değil mi?”</p>

  <p class="normal1">Müge Anlı:</p>

  <p class="normal1">“Çok şey var söylenecek ama...”</p>

  <p class="normal1">Yeri gelmişken belirtelim: Prof Şener Üşümezoğlu, “Kürtlerden Alışveriş Yapmayın!” “Dersimliler Devletten Özür Dilesin!” “Mecliste Terörist İstemiyoruz” (BDP’lilerden söz ediyor TT) “Şeyh Said’i Atatürk Asmıştı, Kalan İtleri Biz Asacağız!” “Azınlık Yok Tek Dil Tek Bayrak” gibi başlıklar atan TÜRKSOLU dergisinde “bilimsel Türkçülük” makaleleri yayımlayan bir proftur... Van’da bir depremin meydana gelmesi de Müge Anlı ve Türkçü konuğu için “birbirlerini daha yakından anlamak için” bir olanak oldu.</p>

  <p class="normal1">Böylece aslında, Van’da ölüsü ve yaralısıyla uğraşanlara “yardım etmek” gibi başlayan söz, ırkçılığın düşsel sokaklarında yarı uyur haldeki saldırganlığı uyandırmak isteğinin bir aracına dönüştürülmüş oldu. Bu diyalogların tümünün şöyle bir önemi var: Anlı’yı savunan pek çok gazeteci, “dil sürçmesi,” “Kırk yılda bir yapılan bir hata,” “bir anlık hata” gibi değerlendirmelerde bulundu. Oysa diyalogların bütünü bilinmeden, istem dışı yapılan bir “hatadan” çok daha fazlasını söylemektedir.</p>

  <p class="normal1">Bu nedenle sormak kaçınılmaz oluyor: Anlı’nın, Ahmet Kaya’ya küfrederken taşıdığı duygulara “bir anlıktır” diyebilir miyiz? Derine işleyerek bir zihin yapısını biçimlendirmiş bir kindarlığın, öfkenin parçalarıdır demek haksızlık mı olur?</p>
</body>
</html>
