<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>deprem.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:f190480a-f856-44e7-83b4-a89a77bf7c93" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16">“ağzımda dilim paslandı<br class="chapter" />
  yüreğimde acı”</h1>

  <p class="normal1">12 Eylül’ün hapishanelerinde yatanlar ve onların yakınları daha somut bilir; hemen bütün hapishanelerin duvarlarında şu ‘vecize’ yazılıydı:</p>

  <p class="normal1">“Vatandaş Türkçe Konuş!”</p>

  <p class="normal1">“Türkçe Konuş, Çok Konuş!”</p>

  <p class="normal1">Türkiye’nin hapishanelerinde, 12 Eylül döneminde bu ülkede yaşayan bütün halkların insanları yattı. İşkence gördü. Ama hapishanelerin duvarına yazılmış bu sözün asıl muhatabı Kürtlerdir. O “dağ dili,” şimdiki hükûmetin 2. Adamı’nın 2012 yılında, “Medeniyet dili değildir” dediği o dil, bu cumhuriyet kurulmadan önce de kurulduktan sonra da hep yasaktır ve bu yasak, devletin hem baskı aygıtı, hem de ideolojik aygıtı olan hapishanelerde daha bir can yakıcıdır. Çünkü pek çok devrimcinin orada, hapiste olmasının nedenlerinden biri budur. Bu bakımdan bu zalimlik, başka bütün ırkçı zalimliklerin süzülmüş bir simgesidir. Şöyle ki; devlet işkenceyi kendisine karşı olan herkese yapıyor. İşkencecilik devletin ta kendisidir. Devlet, hapis cezasını kendisine karşı olan herkese veriyor. Hapishanenin olabilmesi için devletin, yönetenlerin olması gerekiyor; devlet hapishanenin ta kendisidir. Bu zulüm örneklerlerini çoğaltabiliiz... Ama gelin görün ki devlet Irkçı olduğu için, Kürt devrimcilerine hapishanelerde ve bütün Kürt halkına, bütün bu zalimliklerin üstüne bir de dil yasağını koymaktadır. Ve bu bütün öteki işkencelerin, eziyet biçimlerinin süzülmüş halidir; çünkü Kürt devrimcileri, yurtseverleri bir taştan, bir masadan, kısaca herhangi bir nesneden daha aşağı duruma düşürülmek istenmiştir:</p>

  <p class="normal1">Nesnelerin bile bir dili vardır.</p>

  <p class="normal1">Ama ya dili yasaklanmış insan?</p>

  <p class="normal1">Ne çektiği acıları, ne özlemini, ne de sevgisini iletebilmektedir. Bunu özetler o üç sözcük: “Kamber Ateş Nasılsın?”</p>

  <p class="normal1">Öykünün özeti şudur:</p>

  <p class="normal1">Sivas’ın İmralı ilçesinde, 1959’da doğan Kamber Ateş, Ankara’da üniversite son sınıf öğrencisiyken 11 Temmuz 1980’de iki arkadaşıyla birlikte korsan eyleme katıldığı gerekçesiyle gözaltına alınmıştır. O muazzam “yargılamalar” sonucu Halkın Kurtuluşu örgütüne mensup olduğu “sabit görülmüş” ve altına dizilen suçlarla müebbet hapis cezasına çarptırılmıştır. Ama Türkiye Kamber Ateş’i neredeyse kendi soyadından daha çok “soyadı” olmuş bir üçüncü sözcükle tanımaktadır: “Nasılsın?”</p>

  <p class="normal1">Mamak Askerî Cezaevi’nde yatan Kamber Ateş’i annesi Dilek Ateş, kızıyla birlikte ziyarete gelir. Ancak, sıkıyönetim organlarının ve askerlerinin koyduğu kaidenin, çizdiği çizginin dışında bir davranış, bir sözcük zulüm ve ölüm nedeni sayılmaktadır... Bu kaidelerin başında da “Türkçe konuş, çok konuş” uygulaması gelmektedir.</p>

  <p class="normal1">Kamber Ateş endişelidir; çünkü annesi tek kelime Türkçe bilmemektedir. Bu durumu bilen aile görüşme öncesi anneye birkaç kelime Türkçe öğretmeye çalışır. Cezaevinde başlarında dikilen askerlerin gözetiminde beş dakikalık görüşme başlar. Anne uzun süredir görmediği, özlemiyle yandığı oğluna yaşlı gözlerle bakarak:</p>

  <p class="normal1">“– Kamber Ateş nasılsın?” der.</p>

  <p class="normal1">Oğul şaşkındır Kürt kadını Türkçe konuşmaktadır:</p>

  <p class="normal1">“– İyiyim anne, sen nasılsın?”</p>

  <p class="normal1">Anne tekrar:</p>

  <p class="normal1">“– Kamber Ateş nasılsın?”</p>

  <p class="normal1">Kamber Ateş, annesinin başka Türkçe kelime bilmediğini anlar. Ama kendisinin de Kürtçe söyleyeceği tek sözcük, hem annesini yakabilir, hem de kendi ölümü olabilir:</p>

  <p class="normal1">“– İyiyim anne, bir şeyim yok, merak etme” der. Ama beyhude. Annenin bu sözcüklerle hiçbir ilgisi yoktur.</p>

  <p class="normal1">Anne görüş gününe kadar öğrendiği o tek cümleyi, o beş dakika da tam dört kez tekrarlar. Görüşme sona erer.</p>

  <p class="normal1">Bu bir öykünün özetidir. İçini, özünün derinini belki şiir söyleyebilir; Kemal Özer, “Bir Görüş Günü konuşması” demiş:</p>

  <p class="indentmetin">“Oğul ben senin görüş gününe</p>

  <p class="indentmetin">dağları devşirerek geldim</p>

  <p class="indentmetin">–bizim oranın dağlarını–</p>

  <p class="indentmetin">sevincimi ırmaklarda arıtarak</p>

  <p class="indentmetin">–bizim oranın ırmaklarında–</p>

  <p class="indentmetin">sabah yeliyle örerek saçlarımı</p>

  <p class="indentmetin">–bizim oranın sabah yeliyle–</p>

  <p class="indentmetin">sesimi bizim oranın</p>

  <p class="indentmetin">çiçeklerine değdirerek geldim:</p>

  <p class="indentmetin">&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; Nasılsın?</p>

  <p class="indentmetin">&nbsp;</p>

  <p class="indentmetin">İşte yıllardan sonra oğul</p>

  <p class="indentmetin">yüz yüzeyiz yine seninle</p>

  <p class="indentmetin">aramızda duruyorsa bu tel örgü</p>

  <p class="indentmetin">sen de benim anlıma bakmalısın</p>

  <p class="indentmetin">dağılana dek birer birer bulutlar</p>

  <p class="indentmetin">görünene dek bizim oradan</p>

  <p class="indentmetin">senin için taşıdığım gökyüzü.</p>

  <p class="indentmetin">Bu tel örgü durduramaz çünkü</p>

  <p class="indentmetin">ne senin bakışını ne benim</p>

  <p class="indentmetin">yeterki gözlerimiz susmasın</p>

  <p class="indentmetin">&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; Nasılsın?</p>

  <p class="indentmetin">&nbsp;</p>

  <p class="indentmetin">Oğul ben senin görüş gününde</p>

  <p class="indentmetin">ninniler söylemeyi isterdim</p>

  <p class="indentmetin">–avutmak için uykusuz gecelerini–</p>

  <p class="indentmetin">türküler söylemeyi isterdim</p>

  <p class="indentmetin">–düğününe sakladığım türküleri–</p>

  <p class="indentmetin">nice ağıtlar düğümlendi boğazımda</p>

  <p class="indentmetin">–birer harman yangınıydı her biri–</p>

  <p class="indentmetin">söylemeyi isterdim yasak olmasa</p>

  <p class="indentmetin">bana kendi dilimizi kullanmak.</p>

  <p class="indentmetin">Ama bu da durduramaz oğul</p>

  <p class="indentmetin">ne senin söyleyeceğini ne benim</p>

  <p class="indentmetin">yeter ki bir tek sözcüğe sığsın:</p>

  <p class="indentmetin">&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; Nasılsın?</p>

  <p class="indentmetin">&nbsp;</p>

  <p class="indentmetin">Bir tek sözcükle alrım ellerine elime</p>

  <p class="indentmetin">–üşüdükçe ovalayıp ısıtmak için–</p>

  <p class="indentmetin">bir tek sözcükle basarım bağrıma seni</p>

  <p class="indentmetin">–en öksüz saatinde kuşluk vaktinin–</p>

  <p class="indentmetin">bir tek sözcükle duyururum öğüdümü</p>

  <p class="indentmetin">–gördüğün zulüm mayanı berkitsin–</p>

  <p class="indentmetin">bir tek sözcükle ulaşır sana dileğim</p>

  <p class="indentmetin">–gün devrilsin ama sen devrilmeyesin–</p>

  <p class="indentmetin">boşuna bunca zulüm, bunca yasak ve engel,</p>

  <p class="indentmetin">onları aramıza koyanlar utansın:</p>

  <p class="indentmetin">&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; Nasılsın?”</p>

  <p class="ortayazi">***</p>

  <p class="normal1">Utanma duygusu milliyetçilikte, ırkçılıkta yan yana gelebilen bir duygu değildir. Ve bu utanmazlık sadece Türkiye Cumhuriyeti’nin utanmazlığı değildir; Fransa’dan İspanya’ya, Britanya’dan Almanya’ya özetle dünyanın milliyetçilikle ve ırkçılıkla yaralı bütün topraklarında vardır.</p>

  <p class="normal1">Tasos Avgerinos’un, Sefiller Kervanı’nı okuduğumuzda bu dediklerimizin yakın tarihe ait örneklerinden biriyle karşılaşacaksınız (Evrensel Basım Yayın). Avgerinos, bu eserinde, Anadolu’dan Yunanistan’a zorunlu olarak göç edenlerin başına gelenleri anlatmaktadır.</p>

  <p class="normal1">İlk bakışta, bütün acı ve ağır yanlarına rağmen Rum olanları Yunanistan’a, Türk olanları Anadolu’ya taşıyan bir mübadeledir çoğunluğun imgesinde canlanan; oysa her yerin “yerlisi” dışarıdan geleni, “Yerli” olmanın ırkçılığıyla karşılar, itekler, olanaklarını kısar, aç bırakır ve, ve dünyanın en gülünç sözcükleriyle, sıfatlarıyla aşağılar:</p>

  <p class="normal1">“Sen Türk tohumusun” der, biri ötekine “Sana ev vermek, su vermek, dostluk vermek ne mümkün!”</p>

  <p class="normal1">Türkiye Cumhuriyet’inde yaşayan halkları tek dile bağlama gayretinin belirgin tarihi 1800’lü yılların ortalarına kadar uzanmaktadır.</p>

  <p class="normal1">Abdülhamid döneminin Kanun-i Esasi’sinde (Anayasa) ilgili madde gayet açıktır: “Resmî dil Türkçedir.”</p>

  <p class="normal1">Oysa durum şudur: 1876’daki Meclis-i Mebusan’ın 115 üyesinden 69’u Müslüman, 46’sı farklı halklardandır; Rum, Ermeni, Yahudi, Boşnak, Arnavut ve Araplar devlet egemenliğinin elverdiği ölçülerde meclise gelmektedir. Mebus seçilmenin kriterlerinden biri “Türkçe bilmek şarttır”. Ama kâğıt üstündeki bu yasanın gerçeklikte bir karşılığı yoktur. Anadili farklı olduğu için Türkçe bilmeyen pek çok insan da seçilip meclise gelmektedir. Ve bunların pek çoğu, kürsüde konuşulanları anlamadığı, yasa tekliflerinin içeriğine hakim olamadığı, meclisin gündelik yaşamına yeterince katılamadığı için yanlarında çevirmen getirmek zorunda kalmaktadır.</p>

  <p class="ortayazi">***</p>

  <p class="normal1">Birleşmiş Milletler’in (BM) 1999’da 21 Şubat gününü “Uluslararası Anadil Günü” ilan etmesi, yeryüzünde bu sonsuz gibi görünen büyük savaşımın bir sonucudur.</p>

  <p class="normal1">Hikâyenin bu kesiti şöyle: 1947’de Hindistan’dan ayrılan Pakistan, Batı Pakistan bölgesinde yaygın olan Urducayı resmî dil olarak kabul etmiştir. Bengal dilini konuşan Doğu Pakistanlılar (Bengalliler) bunu kabul etmeye yanaşmayınca çatışmalar da başlamıştır. Dakka Üniversitesi’nin öğrencilerinin, 21 Şubat 1952’de Doğu Pakistan hükümetini protesto etmek için düzenlediği gösteriye polis saldırmış ve öğrencileri öldürmüştür. Bu saldırganlık ve ölümler, ülkenin başka bölgelerinde de benzer gösterileri yaratmıştır.</p>

  <p class="normal1">Egemen hükûmet yıllarca direnmiştir, nihayet 1956 yılında Bengalceye, resmî dil statüsü verilmiştir. Birleşmiş Milletler, kültürel çoğulculuk politikaları uyarınca birden fazla dilin konuşulduğu ülkelerde, çok dilliliği teşvik için özel bir gün seçmeye karar verdiğinde, halen Pakistan’da millî bayram günü olan 21 Şubat’ı seçmiştir. Günün asıl adı: Dünya Anadil Hareketi Günü’dür. Ama bu Pakistan’da kendi anadilleri için ölenleri anma günüdür.</p>

  <p class="ortayazi">***</p>

  <p class="normal1">UNESCO raporuna bakılırsa; Dünya’da 2 bin 473, Türkiye’de ise 18 dil kaybolma tehlikesiyle karşı karşıya. 100 yıl içerisinde bir dili konuşacak çocuk kalmayacaksa o dil tehlikede kabul ediliyor.</p>

  <p class="normal1">Abhazca, Adigece, Kabartayca-Çerkesçe, Zazaca “kırılgan’’</p>

  <p class="normal1">UNESCO tehlike altındaki dilleri; “kırılgan’’ (vulnerable), “açıkça tehlikede’’ (definitely endangered), “ciddi anlamda tehlikede’’ (severly endangered), “son derece tehlikede’’ (critically endangered) ve “kaybolmuş’’ (extinct) kategorileri altında ele alıyor.</p>

  <p class="normal1">Dilin “kırılgan’’ olması, birçok çocuk tarafından konuşulmasına rağmen bu kullanımın ev gibi belirli alanlarla sınırlandırıldığı anlamına geliyor. Türkiye’de Abhazca, Adigece, Kabartayca-Çerkesçe ve Zazaca “kırılgan’’ diller arasında sıralanıyor.</p>

  <p class="normal1">“Açıkça tehlikede’’ olan dillerin çocuklar tarafından anadil olarak öğrenilme oranı oldukça düşük. Abazaca, Hemşince, Lazca, Pontus Yunancası, Romanca, Süryanice ve Batı Ermenicesi “açıkça tehlikede’’ olan dillerden.</p>

  <p class="normal1">“Ciddi anlamda tehlikede’’ olan diller toplumun yaşlı kesimi tarafından konuşulan, orta-yaşlı kesim tarafından anlaşılan ama çocuklara öğretilmeyen dilleri kapsıyor. Bu sınıflandırmaya göre Gagauzca, Ladino ve Turoyo ciddi anlamda tehlikede.</p>

  <p class="normal1">“Son derece tehlikede’’ olan diller toplumun yaşlı kesimi tarafından nadiren konuşuluyor. Türkiye’de bu kategoriye giren tek dil Hertevin’dir. Kapadokya Yunancası, Ubıhça ve Mlahso da Türkiye’nin kaybolmuş dilleri arasında yer alıyor. (http://www.unesco.org/culture/languages-atlas/en/atlasmap.html)</p>

  <p class="ortayazi">***</p>

  <p class="normal1">Milliyetçi ve ırkçı devletlerin, ulus devlet, yani kültürel olarak tek ve homojen bir ulus yaratmak amacıyla dilkırıma varan zorba politikaları pek çok dili öldürmüştür.</p>

  <p class="normal1">Dostumuz Şeyhmus Diken’in anlattığı şu olay pek çok şeyi özetliyor:</p>

  <p class="normal1">“Yine Kürtçe konuşmanın yasak olduğu yıllar. Etraftan duyulacak tonla seslendirilecek her Kürtçe kelime için vatandaş ceza ödemek zorunda. İspiyoncular çarşıda pazarda cirit atıyor. Adamın evinde çocuklar aç. Fırına gidip ekmek almak lazım. Ama ekmeği istemek için de birkaç kelime Türkçe sözcük bilmek gerek. Adam çaresiz. Fırıncının karşısında ve “Ka nane kî bi Tirkî bide” diyor. Fırıncı arif adam, halden bilen biri. “Ha ji tere nane kî bi Tirkî” diye cevap veriyor. Konuşmanın tercümesi şu: “Bana Türkçe bir ekmek ver.” “Al sana Türkçe bir ekmek.” (bianet, 27 Ekim 2007)</p>

  <p class="normal1">Ama pek çok dilin öleyazmasında bu politikaların sadece baskıcılık boyutu yoktur. Özendirmemek, yeterli kaynak ayırmamak, bu dillerde yayının ve eğitimin önünü açmamak gibi nedenler de bu sonucun ortaklarıdır. Buna rağmen; cumhuriyet tarihi boyunca ağır asimilasyona tabi tutulan Kürtçe hâlâ ayaktadır.</p>
</body>
</html>
