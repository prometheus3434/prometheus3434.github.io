<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Haİn Atak</h3>
<p>Yatağanımı yatağımın altından aldım, usturam da kuşağımda, odamdan çıktım. Temkinli bir şekilde ne oluyor diye kolaçan etmek için aşağıya inerken durakladım. Merdivenin ortasında, kendimi göstermeden kafamı dikkatlice uzattım. Dergâh önünde görüp kovaladığım adam ve yanında başka biri olduğu halde giriş mekânında bizim hanın sahibesiyle tartışıyorlar. Ermeniceydi herhalde tartışma. Tehlikeli bir durum olabilir. Kimseye görünmeden hemen yukarı çıktım. Odama değil de kapısı açık yan odaya geçtim. Kovaladığım herif yukarı çıktı. Kapımı inceledi. Ulan salak, aşağıda gürültü yaptınız o kadar, uyuma ihtimalim nedir? Kapım dışarı açılıyordu. Hemen bitişikteki odada saklandığım yerden duruma hâkim olmak için önümdeki kapıyı yarım araladım, odaların açıldığı orta mekânı gözlüyordum, diğer elimde de yatağanım var. İyi de yatağan kendimi korumak için uygun bir silah mı? Yani ağır ve keskin bu bıçağı çok iyi kullanabilir miyim, bilmiyorum. İçime bir korku düştü. Haydi hayırlısı. Diğeri de aşağıdan geldi ve fısıldaşa-rak bir şeye karar verdiler. İlk yukarı çıkan adam kapının tokmağından tuttu ve hışımla masif kapıyı açtığı gibi yana çekildi, diğeri daldı içeri. Karşılık vermenin tam sırasıydı, saniye geçirmeden orta boşluğa çıkıp bir tekmeyle kendi odamın kapısını kapadım. İçerideki kişi odada bana saldırmaya kendini kaptırmış olacak ki odaya kapatıldığını bile anlamadı ilk etapta. Aynı çeviklikle orta mekânda arkasından hamle ettiğim herifi büyük bir gürültüyle masif kapıya ittim. Gafil avlanmıştı, o kadar ki ancak burnu kırılmasın diye, kafasını çevirmeyi becerebildi. Kapının yüzü ile yanak yanağa vermiş durumda, kıpırdayamı-yor, bütün ağırlığımla sıkıştırmış durumdayım. Ensesine yatağanı dayadım.</p>
<p>Dışarıdan içeriye doğru sırayla:</p>
<ul style="list-style:none;"><li>
<p>1- Ben. Dirseğim tutsağımın sırtında,</p></li>
<li>
<p>2- Yatağan (benim elimde, herifin ensesinde),</p></li>
<li>
<p>3- Herifin boynu (kolunu arkadan kıvırmışım),</p></li>
<li>
<p>4- Odamın dışarı açılan ahşap kapısı,</p></li>
<li>
<p>5- Aniden odama girip sözde beni kıskıvrak yakalayacak olan kişi.</p></li></ul>
<p>Sandviç gibiyiz. Kolunu daha da kıvırıyor, aynı anda dirseğimle itiyorum. İtiraf edebilirim, plan yapmadan ortaya çıkan bu düzenle tek başıma bu iki adamı çaresiz bıraktım. Keza diğer salak, kapıyı açmak için içeriden zorladığında, daha da tehlikeye giriyor sıkıştırdığım herifin boynu. Ensesini hafiften kanatmayı dahi başardım. Kelime oyunu yaparak söylemek gerekirse: İçeriden itilen kanat, kanatıyor ki kan atıyor ense. Yaptığım kelime oyunu biraz zorlama dahi olsa o hengâmede aklıma gelmesi de pek normal değil. Neyse, tek başıma iki adamı etkisiz hale getirmem oldukça önemli ve takdir edilesi. Nefes nefesesiyiz. Tehdit ediverdim.</p>
<p>“Ulan deyyus öldüreyim mi seni şuracıkta?”</p>
<p>Hık mık ediyor, çok çaresiz sormayın. O sırada arkadaşına Ermenice, muhtemelen “Kapıyı itme” minvalinde bir şeyler diyor. Kıvırdığım elinde de bıçak gibi bir şey var, hâlâ elinde, bırakmıyor bir türlü. Doğrultusunu istediği yöne çeviremiyor ama olsun, yine de benim için bir tehdit.</p>
<p>“Tamam, şimdi bırak elindekini. Kapıdan çekeceğim seni. İçerideki hamle ederse sonunu bil.”</p>
<p>Çaresiz elindeki bıçağı da attı. “Söylesene lan içeridekine!” deyince, diğerini uyardı ve adam içeriden ittirmeyi tümden bıraktı. Dirseğini kaldırdığım gibi saçlarını kavradım. Biz ikimiz kapıya abanmaktan vazgeçince diğeri can havli ile çıkmış oldu tabiatıyla. Ensesini hafiften kestiğim yani tek bir sıyrıkta bir anda felç edebileceğim adam, tehlikede olduğuna inanmış şekilde Ermenice bağırarak bir şeyler söyledi ona.</p>
<p>“Türkçe lan Türkçe konuş, yoksa...” diye daha da tehditkâr oluverdim, yani biraz daha bastırdığım yatağan az da olsa daha fazla ensesine girdi. Türkçe “Git buradan, git” deyiverdi arkadaşına paniklemiş bir halde. Diğeri şaşkın şaşkın, tereddüt ede ede uzaklaştı. Merdivenin başında birkaç saniye durdu. Sonra rehineyi bir daha dürttüm, o da arkadaşına bir kere daha bağırdı ve bu sefer tam olarak anladı durumum ciddiyetini, hızlıca aşağıya indi. Diğerinin uzaklaştığına emin olunca, kıstırdığım adamı duvara yasladım. Bende çok efor sarf etmiştim, adam bir şekilde dönerse beni alt edebilir. Takatim kalmadı. Kesinlikle dönmesine mahal vermemeliyim. Kapı yerine, bu sefer duvara sandviç ettiğim ensesine yine abandım ve “Boğos mu gönderdi lan seni?” diye sorumu sordum. Susuyor salak. Mecburen ensesini azıcık daha kanattım. Susmaya devam etse ve hiç konuşmasa daha ne kadar derine inebilirdim bilmiyorum. Bana saldırmaya niyetlenmiş olsalar bile kimseyi felç etmek istemiyorum. Sonunda cevap geldi.</p>
<p>“Hayır, dergâhtan gönderdiler.”</p>
<p>Hııımm, şimdi işler değişti işte. Hemen bir şey diyemedim. Keza şaşırma sırası bendeydi. İkimiz de nefes nefese kalmışız. Er Ryan’ı Kurtarmak isimli filmde, Alman askerinin, Yahudi asıllı Amerikan askerini yavaş yavaş bıçaklaması gibi bir sahne. Fakat hasmımla yüz yüze değiliz ve ayrıca ben onu öldürmeyeceğim tabii. Çok korktuğu belli, yatağanı ensesinden kaldırdım. Uzun saçından tuttuğum gibi beraberce merdivene doğru döndük. “Yürü lan!” dedim, yatağanı sırtında tuttuğumu da belli ederek merdivene doğru ittim. Merdivenden apar topar iniyor, hızlandı ve kaçmaya başladı, ben de arkasından üç dört basamak indim de duraklamasın diye yatağanımı küfürle beraber salladım. Ağırca bıçak, dik merdivenin küpeştesine saplandı. Lan! Geri alamıyorum yatağanı, ben de yoruldum ya. Çekiyorum kurtulmuyor, öyle bir sallamışım ki yatağan küpeştede saplandı kaldı. Silahsızdım o anda, şükür ki o da çok korkmuş, bakmadı arkasına, uzadı gitti.</p>
<p>Korkudan han sakinlerinden kimse yukarı çıkmıyor. Yatağanı oynata oynata, küpeştede belki de bu han yıkılana ya da yanana kadar orada duracak kalıcı bir miras bırakmak suretiyle kurtardım. Merdivene oturdum ve düşünmeye başladım. Bir kere kendi hakkımı kendime vermeliyim, nasıl savrulacağını ya da ne kadar keskin olduğunu dahi bilmediğim bir yatağanla hem de zavallı bir mütecaviz olarak iki tane saldırganı kaçırmış durumdayım. Kendime ilk soracağım soru; bu adamlar gerçekten dergâh önünde kovaladığım adamlar mı? Hafızamı bir daha yokluyorum. Evet evet, eminim, bu adamlardan biri dergâhta da kapıda beni bekleyenlerden. Hatta onları kovalarken bekçiler beni nezarete alacaklardı az kalsın. Peki,yatağan ensesindey-ken, “Sizi kim gönderdi?” diye sorduğumda emir aldıkları kişiyi korumaya kalkmış ve suçu başkasına atmış olabilirler miydi? Zannetmiyorum. Çünkü onu oracıkta öldüreceğime inanmıştı.</p>
<p>Sonra bu kaldığım han, Boğos’un gibi bir şey. Haber gönderip beni aldırtabiliyor ve hancı kadına odama girip eşyamı almasını,göndermesini emredebiliyor. Bu adamlar eğer Boğos’un adamıysa gürültü patırtı pek olmaz ve odama direkt dalıp beni hal edebilirler. Bunu düşündüğümde dergâhtan gönderildiğine kesin olarak emin oldum. Tahminimce dergâha Boğos’tan haber gitti. Sadrazam’ın hal edileceğini benim nasıl bildiğimi sormuş olabilir. Böylesine önemli ve sürpriz bir gelişmeyi, olaydan bir iki gün önce bilmek, beni sevimli bir müneccim değil, oldukça tehlikeli bir adam yapıyor gözlerinde. Fakat han Boğos’un ise dergâh da şeyhindir. Ben zaten dergâhtaydım. Dergâhtakiler daha acımasız. Ben uyurken kimsenin ruhu duymadan da öldürebilirler beni. Eh şimdi ikilemde kaldım.</p>
<p>Son tahmin: dergâhtan gelenler beni bu gece yakalayacaklar fakat öldürmeyeceklerdi. Bir yere götürecekler, orada çeşitli işkenceler sonrası “Sana bunları Boğos yaptı” deyip benden bir şey isteyecekler. Dergâhın bunu planlayacak stratejik aklı var mı?! Bilemiyorum.</p>
<p>Ben her ihtimali göz önünde bulundurarak dergâha ileride yapacağım sabotajı aklımın bir kenarına yazıyorum. Dağıtacağım orayı. Şıh da alacak payını. Hem de bu Garip Mustafa halimle. Bu iki etti. Biri Artin’in yerine Darphane’nin başında vekâleten duran ve salt mesaj verme kaygısıyla bizleri hücrede tutan herif, diğeri de bu dergâh ve öncelikle bu şıh. Parayla değil sırayla. Durun siz hele.</p>
<p>Dergâh nasıl güvenli değilse bu han da güvenli olma özelliğini kaybetti. Artık burada da kalamayacağım belli oldu. Gece vakti çıkıyorum. Hava sıcaklamış, 1821 Haziran’ındayız. Eşyamı hızlıca toparladım. Neyim var ki zaten... Hesabı soran hancıya Boğos’la hesaplaşmasını söyledim. Sanki bilmiyor,giderayak zarf atıyor içini doldurayım diye. Ayrıca yanımdaki bir paranın değil, bir pulun değeri büyük. Handan uzaklaşmadan aklıma geliyor, dönüp bir fener de alıyorum yanıma. Sesini çıkartmıyor kadın. Onu da yazacak hesaba ya. Çıkıyor, Büyükhendek Sokak civarına geliyorum. İki büyük ağacın arasındaki kuytuyu iyice inceledim. Kimseler yoktu. İşemişler mi, diye baktım. Yok temizdi. Yanımdaki kaba dokunmuş battaniyeyi serip biraz da üstüme alarak elimde yatağanım olduğu vaziyette yatar pozisyona geçtim. O heyecandan sonra kolay kolay uyuyamam derken, dalmışım.</p>
<p>Gün ışımadan uyandım. Darphaneye gittim. Kapıdakiler yatağanım ve usturamdan dolayı bana ters ters baktılar. Kapıya bıraktım ve içeri geçtim. Sanki Kili Bill’in başrol oyuncusu gibi çuvalımın ucundan yatağanın sapı gözüküyor. Kesim yine olmadı. Altın yine yok Darphane de. Saçma sapan bir gün...</p>
</body>
</html>