<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Zuladan Takviye</h3>
<p>Çan’ın serbest kalması için para bulmam gerekli. Acaba hiç riske girmeden Boğos’a gidip ona karşılıksız olarak verdiğim hizmetler karşılığında Çan’ı azat etmesini mi istesem? Satmadığına emin olsam bile (köle ticareti yapacak biri değil), “sattım” diyecek, kestirip atacak. Çok iyi biliyorum ki konu dönüp dolaşıp buğu gemisine gelecek. Daha geminin İstanbul’a gelmesine çok var. Peki, tamamıyla azat etmese ya da benim hizmetime vermese de benimle birkaç gün konuşmasına izin verse. Belki böyle bir şey, sırığın Polyanna modu açık filan olursa mümkün olabilir.</p>
<p>Artin’i araya sokabilirim. Durumu ona genel olarak anlatırsam, Boğos bana önyargılı olsa bile Artin’i kırmaz.</p>
<p>Denemedim, demeyeyim diye, rutin bir toplantı sonrası konuyu kendisine açtım. Şöyle: “Efendim, biliyorsunuz kurduğumuz caraskal oldukça verimli. Biz bunu Sultanahmet’teki konakta tasarladık, çizdik, Haliç’teki atölyede yaptık. O sırada yanımda Can isimli Amerikalı biryardımcım vardı. Bu kişi bana başka konularda da yardımcı olacaktır. Boğos Bey’in izni olursa onunla görüşmek isterdim. Sizin izniniz olursa.”</p>
<p>“Bu hususu istişare etmiştik. Peki, neden ayrıldınız?&quot; “Sultanahmet’e tanımadığım adamlar geldi, onu aldılar götürdüler. Bilginiz dahilindedir, bu baskından sonra çalıştığımız konak da kapandı.”</p>
<p>“Evet, peki bu adamlar, o zatı neden aldılar?”</p>
<p>“İşte, güya birinin karısına yan gözle bakmış. Şahit mahit yok, öyle iddia ediyorlar. Bu imkânsız.”</p>
<p>“Bu kişiye kefil olabilir misin?”</p>
<p>Umutlanmıştım.</p>
<p>“Darphane’deki çalışması konusunda mı? Evet, evet olurum. Çok faydalı olacaktır.”</p>
<p>“Hayır, çalışması için değil genel olarak tüm konularda. O kadınlara bakmadığına kefil misin? Ya da kadınları boş ver, bizim bu defterleri ona açabilir misin? O kadar itimat edebilir misin?”</p>
<p>A-ha! Beni canevimden vurdu! Bu adamın güvenilir olmadığı konusunda bir duyum mu aldı ya da Boğos ile bir karar mı aldılar nedir? Bu konuyu ikinci kez açtığımı da biliyor. Terslemedi, susturmadı. Belki de Çan’ın tutulduğu konağın bahçe kapısındaki son görüşmemizin, ne kadar soğuk geçtiğini biliyor. (Mahmut ötmüş olabilir.) Dürüstçe söylemem gerekirse çalışma konusunda Çan’a kefil olurum. Alman disiplini almış bir Amerikalı. Güzel sentez. Ama son görüşümde onu ilaçla filan uyuşturduklarını ya da beynini yıkadıklarını dahi düşünmüştüm. Yine de Artin’i ikna etmek için, “Sultanahmet’e yapılan baskından sonra ona ne yaptılar bilmiyorum. Baskından önce en değerli elemanım olarak kefil olurdum” dedim.</p>
<p>“Ya şimdi?”</p>
<p>“Eh, biraz görüşseydim onunla.”</p>
<p>&quot;Mustafa Efendi, sen işinle meşgul ol. Kimseyle uğraşma. Kimseye de güvenme o kadar kolay” dedi ve bu şekilde Artin de kestirip atmış oldu.</p>
<p>O ana kadar, herhangi bir konuda keskin bir sonuç dikte etmemişti bana. Çan’ı satın almak dışında bir seçeneğim kalmadı. Gün gelecek, ben de maaş isteyeceğim kardeşim sizden. Biraz para kazanalım yani. Öyle ki elinden her gün milyonlar geçen kasiyerin, maaşının asgari ücret olması gibi bir şey durumum. Darphane’de yaptığım iş hem teknik hem de finans yönünde kafa çalıştırılması gereken bir pozisyon. Benim neden hiç maaşım yok?</p>
<p>Artin’in bana maaş verme konusunda cimri olacağını zannetmiyorum. Artık kesin olarak anladım ki Boğos ve Artin genel olarak Çan’ı unutmamı istiyorlar. Boğos hukuken Çan’ın sahibi ve bu şekilde kolaylıkla ondan vazgeçmesi de garip. Çan’ın bu adamların yanında kalmayı tercih etmesi daha garip. Son anda yaptığı akrobatik hareket daha da garip.</p>
<p>Sonra düşünüyorum da maaş çok önemli değil. Ne maaş verecekler ve ne kadar verirlerse verseler biriktirerek öyle hemen para pul sahibi olamayacağım ortada. Geçen maceramdan yadigâr, sözünü ettiğim zulamdan para almalıyım.</p>
<p>“Sakladığım çuval dolusu altınım var ama şimdi sırası değil, şu konuları bir yoluna sokayım, sonra ilgilenirim” diye diye çok boşladım. Şimdi oradan biraz destek alabilirim. 2010’lu yıllarda üstünde AVM inşa edilmiş olan altınlarımı gömdüğüm yer, Samatya’nın daha batısındaki ıssız bir mezarlık. Çalıştığım hamamda, benden önce yanaşmalık yapan ama ben gelince daha yüksek bir mevkide bulunduğunu düşünüp bana da biraz çektiren, veremden zayi Mehmet’in mezarında. Bizzat onu defnederken kimse görmeden, kefeninin üstüne koyduğum meşe odunların içinde saklı.</p>
<p>Yanımda ufak küreğim ve kuşağımda usturam olduğu halde mezarlığa varıyorum. Kimse yok etrafta, iyi. Mehmet’in mezarını taşın üzerinde kökboyası ile tazelettiğim “M” harfi sayesinde hemencecik buluyorum. Böyle etraftan beni görmelerinin zor olacağı bir pozisyon alıyorum ve ufak küreğimle girişiyorum. Amacım tüm mezarı kazmak değil. Yeterli derinliğe gelip de ilk ulaştığım tahta parçasını almam yeterli olacak. Söylemesi ayıp, gömüm bayağı yüklü de...</p>
<p>Hatırlıyorum da geçen macerada bu gömme işinde etrafımda beni takip eden o kadar çok kişi vardı ki her bir gömme macerası korkuyla biterdi. Gerçekten emin miyim etrafta kimse olmadığına? Bakıyorum, yok vallahi.</p>
<p>Kimse görmeden kazıyı bitirebilmek için acele ediyorum, nefes nefese kaldım, fıziken kendimi fena zorluyorum. Belki bu yüzden bir anda göğsümün iki yanında dayanılmaz bir acı hissettim. Beni sarsacak hatta elimden küreğin düşmesine sebep olacak kadar şiddetli bir ağrı. Yahu kalp krizi mi yoksa? Bunu hiç düşünmemiştim. Evet, eski zamanlarda büyük bir hastalığa kapılırsam diye endişe etmiştim (veba mesela) ama kalp krizi aklıma gelmemişti. Bu şişkolukta bu kadar efor sarf etmek...</p>
<p>Kazmaya devam edemem artık. Bir yere sığınmalıyım. Kollarımda ağrı yok. Kürekle bozduğum mezarı düzeltmeye karar verdim. Acele davranıyorum, beş altı dakika geçmedi ki bu sefer, çok daha şiddetlisi geldi. Artık mezarı filan düşünemezdim. Burada düpedüz ölüyordum. Tam da altınları alacakken. Onu bırak, mezarı kazdığım belli. Üstünde ölürsem, kim bilir kime nasıl mesaj veririm de altınlar gider.</p>
<p>Şimdi altınları düşünmenin sırası değil. Hemen küreği yanıma aldım, biraz ileride mezarlık duvarına yaslanayım dedim. Kavakların sık olduğu kuytu bir yer buldum, gizlendim. Dışarıdan kimse beni göremezdi. Artık bir daha kriz gelirse dayanamazdım.</p>
<p>Beş altı dakika sonra bu sefer son seferden iki kat daha büyük bir acı ile sarsıldım...</p>
</body>
</html>