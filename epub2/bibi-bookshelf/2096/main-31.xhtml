<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Küslükler -II-</h3>
<p>Neden bu saatte eve gittiğimiz hakkında ufacık bir fikri olmayan şoförümün bana soru soramaması yüzünden kıvranması sürerken telefonum çalıyor. Arayan, yakın zamanda beni Necla’dan sonra hayal kırıklığına uğratan ikinci kişinin abisi Doktor Murat. Belli ki Mahmut bana o kadar mahcup ki kendisi arayamıyor. Aslında Mahmut’a kızgınlığım yok gibi bir şey. Hele hele, kendi tapulu evimde benim internet bağlantımı kullanarak benim hakkımda yazışanların foyasını bir bir ortaya çıkardım ya, keyfim yerinde sayılır.</p>
<p>Dr. Murat, tıp doktorluğundan öte bence iyi bir esnaf. Kocaman bir hastanesi var ve onu çok iyi yönetiyor. Yakında İkinciyi açacakmış. Selam faslından sonra, bir konuda danışmak için “Hocam biryamnıza geleyim de sizi rahatsız edeyim” diyor. “Ne rahatsızlığı canım, hatta şimdi dışarıdayım. Hemen gelebilirim sizin yanınıza” deyince memnun oluyor. “Aaa çok iyi olur, hastane Bulgurlu’da hocam, hemen buluşalım.&quot;</p>
<p>İşkolik bir rektörün eve neden erken gittiğini anlamamış durumdayken şoförüm bu sefer rotayı Bulgurluya doğru değiştiriyor. “Beni Bulgurlu’da bırakıp siz evinize gidin&quot; dedim. Şaşırdı ama “Beklerim ben” hocam demeyi de ihmal etmedi. Ben de bu konularda “Ecevit” davranışı olduğundan devletin yakıtı ile beni gezdirmesinden ya da beni beklemesinden hoşlanmadığımı, “Eve getireceğinize buraya getirdiniz işte, bundan sonrası özel işe girer, bütün sarı otomobiller benim makam aracım, lütfen dert etmeyiniz” şeklinde ekleyince kendini konumlandırdığı seviyeyi küçümsediğimi bile düşünmüş olabilir. Şu şoförüm ve sekreterime çektirdiğimi bir bilseniz. Seviyorum onları yahu.</p>
<p>Hastaneye vardım, Dr. Murat’ın öyle özel döşenmiş bir başhekim odası yok. Standart bir muayenehane odası gibi gösterişten uzak sade bir odası var. Baktım, Mahmut da orada biblo gibi oturuyor. Merhabalaştık. “Üzmüş hocam sizi bu hayta” deyiverdi.</p>
<p>“Yok yahu, ne üzmesi. Hem ben ona kolaylıkla kızmam” diye affettiğim sinyalini verdim. Sonra konuya daldık. Bayrampaşa civarında, eskiden tekstil atölyesi olan bir binanın planlarını gösterdi. Artık fabrika şehir içinde kalmış, hastaneye çevirecekmiş. Üst katı kaçak. “Ne yapacağız?” diye soruyor. Anlatıyorum, sonra içinde bulunduğumuz hastaneyi geziyoruz.</p>
<p>Aslında eve gidip, araştırma yapıp, sonra da Yeldeğirme-ni’ne geçip önemli bir iş halledecekken daha önemlisinin burada olduğunu anlıyorum. Tıbbi atıklar kısmı ile ilgileniyorum. Atıkları tehlikesiz biçimde belediyenin özel kamyonlarına yükleme işini bir türlü oturtamamışlar, bundan dert yanıyor. O dert yanıyor ama ben kendimi darı ambarına düşmüş tavuk gibi hissediyorum. Tıbbi atık depolama alanı bir oda, dışarı açılan kapısı var o kadar. Plastik çöp konteynırları var. Mahmut’u, “Yukarıdan çantamı kap bir zahmet” diye gönderiyorum. Murat Bey den ise dışarıdan tıbbi atık odasının bahçeye açılan ve kamyonun geri geri yanaştığı kapısını açtırmasını istiyorum. Belli ki orada bir kot problemi var. O kat görevlisine haber vermeye giderken, atık odasının kapısının hemen dışındaki masanın üstündeki kayıt defteri arasındaki ilaç firması eşantiyonu olan tükenmezkalemi aldığım gibi bütün torbalara batırıyorum. Kalemin ucu kanlanıyor. Bu şekilde cebime koyamam. Etrafta poşet niyetine bir şey var mı diye bakınırken duvara sabitlenmiş kutuda hijyenik ameliyat eldivenleri görüyorum. Bir tanesini alıp dudaklarımın pudralanmasına takılmadan şişiriyor ve kalemi eldivenin parmaklarından birine sokuyor, cebime atıyorum. Murat Bey gelince, “Bu torbalardaki delikler nedir? diye soruyorum. Görüyor, şaşırıyor, bozuluyor ve hemen sonra kızıyor, kıyameti kopartıyor. Olan zavallı görevliye oluyor ama ben, plastik konteynırlardan birinin içindeki cıvatayı suçlayınca Dr. Murat sakinleşiyor.</p>
<p>Tıbbi atıkların saklanması ve uzaklaştırılması konusunda sorunlarını çözmek için bir kesit çiziyorum, “Mahmut bunu uygulama projesi haline getirsin,ben en son haline bakarım” diyorum. “Diğer binanın da güzel bir rölövesini alın, ona da bakacağız” diye ekliyorum. Dr. Murat çok memnun oluyor, devamlı teşekkür ediyor. Üzerine Mahmut ile aramda bir sorun olmadığını sözlü olarak beyan edince daha da mutlu oluyor. Mahmut’a artık özel bir görev vermeyeceğimi üstü kapalı beyan ediyorum, Dr. Murat dediklerimden bir şey anlamıyor ama Mahmut anlıyor, başıyla onay veriyor. Anlaşıyoruz ya, herkes mutlu.</p>
<p>Kalemlerim değerlidir benim. Yanlış anlamayın duty free’den alınmış 3 bin avroluk pahalı bir dolmakalemim yoktur. Venedik’ten aldığım el yapımı kalemlerim, Paris’ten altı avro verip edindiğim kesik uçlu dolmakalemlerim vardır. Ancak şu andan itibaren bir lira etmeyen eşantiyon beyaz plastik tüken-mezkalem en değerli kalemlerim arasına girdi. Üzerindeki kan birikintileri sayesinde.</p>
<p>Havanın kararmasına birkaç saat daha var. Taksiye atlıyorum, ver elini Yeldeğirmeni.</p>
</body>
</html>