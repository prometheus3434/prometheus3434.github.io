<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Rutin Bîr Gün</h3>
<p>Darphane’den çıkıyorum. Biraz ilerliyorum, Soğukçeşme’yi katediyorum. Cemberlitaş’a gideceğim ara sokaklardan birine girmek için köşeyi dönüyorum ki...</p>
<p>Karnıma bir şey saplanıyor...</p>
<p>Lan? Bu ne? Neler oluyor? Bir anda ne olduğunu fark ediyor ve irkiliyorum. Acı duyduğumu bile anlamıyorum. Bakıyorum ki zamanında bir Rumu öldürmeye niyetlenen güzel yüzlü velet karşımda. Boy atmış. Ergen olmuş. Bir yatağan olmasa bile yine de büyükçe sayılabilecek bir kasap bıçağını, karın boşluğumdan geçirivermiş durumda. Yarısından fazlası hâlâ bedenimin içinde olan kocaman bıçağın sapını bırakmıyor, geri çıkartırım diye korkuyor herhalde. Kopkoyu bir kan akıntısıyla mintanım hemen renk değiştiriyor. Ayaklarım boşanıyor. Yine de kendimi kontrol edebiliyorum, ön tarafa düşmüyorum. Malumunuz üzere, hiç bıçaklanmamıştım. Bu konuda tecrübem yok ama üzerine düşünce bıçağın vücuduma daha fazla girmesi endişesini taşıyorum. Öyle kalakaldık, gözlerimiz kilitlendi. Katilim ve ben karşı karşıya birkaç saniye bu şekilde durduk. Durumum fena. Etrafta kimse yok mu yardım edecek diyorken, koşarak biri geldi yanımıza. Hâlâ kendimdeyim. Gelen kişi hışımla, çocuğa zamanında benim yaptığım gibi okkalı bir tokat patlattı. Velet tokattan değil, karnımdan boşalan kanı gördüğünden telaş içinde. Ben ilk kez öldürülüyorsam, çocuk da ilk kez birini öldürüyor herhalde.</p>
<p>Sonunda yere yığıldım ve ana rahmi pozisyonunda kıvrıldım. Demek ki kol kadar bıçağı yiyince kasılıyor vücut. Bunu deneyerek öğrendiğim iyi oldu. Velet aynı korku ifadesiyle donmuş durumda. Lan öldürdün işte, ne bakıyorsun? Sonra bir anda panik halde kaçmayı akıl ediverdi. Adamın suratını göremiyorum. Keza arkamda kaldı. Kasılmaktan dönemiyorum ki. Katil çocuk kadar olmasa da o da paniklemiş belli. Bana yüzünü bilerek göstermemeye çalışıyor. Kim bu herif? Beni mi takip ediyor? Bunun olacağını biliyor muydu? Taş kaplı zemine sahip dar ve ıssız sokağın ortasındaki dereden siyah kanım akıp gidiyor. Klasik olacak ama bu kadar üşüdüğümü hatırlamıyorum.</p>
<p>Kafamı kaldırayım diyorum, gücüm kalmadı. Sadece gözümün görebildiği alanı seçebiliyorum. Kuşağımdan paralarımı koyduğum keseyi aldı. Kanlı kanlı. Bir de usturamı. İşte, usturamı alması garip. Bu yüzden son bir kuvvetle kolundan tutup onu çekiverdim. Çok yapılı biri değil. Eğilmiş durumdaydı, ben de çok kuvvetli şekilde onu çekince ayağı kaydı ve dizi, böğrüme geldi. Ama ben takmıyorum, keza yüzünü görmem lazım. Bir de para kesesini aldıktan sonra hususi olarak usturayı araması ve alması hayra alamet değil. Hazırlıksız yakalandığı belli ya da kanıma bulaşan ayağı kayınca suratıyla suratım sadece on santim ara ile karşı karşıya.</p>
<p>Bu adam, tanıdık.</p>
<p>Karşımda Can var.</p>
<p>“Neden yahu?” diye sordum, cevap vermedi. Toparlandı, dizlerinin üstünde doğruldu, acemi bir telaşla usturayı açtı ve kapadı birkaç kez. Elini acemice kesti. Sonra bir şey olmadığını görünce yüzünü buruşturup usturayı fırlattı, ustura koluma çarpıp oradan sekti ve biraz uzağıma ama önüme düştü. Ayrıca o sinirle &quot;Pis komünist” deyiverdi. Ne? Nereden çıktı şimdi bu? Yüzyıl var daha bu terimin ortaya çıkmasına. Ben o kadar şaşırmışım ki, kelime-i şahadet getirmek yerine “Ne komünisti, nereden çıkardın?” diye soruyorum. Can ise öfkeyle bağırarak, “Adından anladım. Mustafa Ayaş Ofyaz. M AOcusun sen. Pis herif” dedi ve uzaklaştı. İngilizce sinkaf bile ekledi. Tamam, bıçaklanacağım varsa beni kurtarmazdı. Fakat Ajan Smith’in Morp-heus’tan iğrenmesi gibi benden iğrenmek de ne oluyor?</p>
<p>Durumum çok fena. Bu kadar badire atlatıp, şu anda OsmanlI Hazinesi’ni bile rahatlatacak kadar yüklü bir servete sahip olup, Kabakçının isyanı, Alemdar’ın iktidarı, İngilizlerin Boğazdan İstanbul’u kuşattıklarında başarısız olmalarının sağlanması, Rum Ayaklanması, İstanbul’a uçak pervanesi getirilmesini becerip ve hatta yeniçerilerin lağvedilmesi gibi bir sürü şeye şahitlik edip, bu zorlu durumlardan genelde arzu ettiği şekilde kazanmalarla çıkmış, dergâhın şeyhini hal ettirmiş, hatta ve hatta beni hapse attıran Darphane Amira Vekili’ni sürdürmüş durumdayken düştüğüm durumlara bak. Milleti ölümle tehdit etmesin diye sadece bir fiske vurduğum velet eliyle bu dünyadan göçüyorum, iyi mi?</p>
<p>Hem de pisipisine. Ne zaman döndü o köşeden, ne zaman beni gördü? Çocuk aklıyla, ne zaman ayarladı elindeki bıçağı? Ne öldürmeye meraklı veletmiş. Zamanında babacan tarafım kabarmış, içim kaynamıştı bir de bu çocuğa. îki kızım var. &quot;Keşke benim de böyle bir oğlum olsaymış” diye içimden geçirmiştim oysaki.</p>
<p>Huzurla bir ölemedik iyi mi? Şu usturaya yetişmeye çalışayım. Kendimi zorluyorum. Üşümeye hem de sıkı üşümeye başladım, bu da gösteriyor ki az zamanım kaldı. Sonunda kanlı parmaklarımla usturayı kavramayı üçüncü denememde başarıyorum. Kuşağımdan camtaşının çıkarmaya mecalim yok. Sanırım gerek de yok zira ölen birinin kanma ihtiyacım yok, benim kanım. Eğer gerekirse camtaşını sürterim. Kelime-i şahadeti bi-</p>
<p>tirdim ve son nefesimde usturayı kapatabildim.</p>
<p>İşbu zekâ oyunu ve tabii ustura, camtaşıyla beraber yine beni 2010’lu yıllara taşıyor.</p>
</body>
</html>