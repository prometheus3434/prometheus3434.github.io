<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Keyfîm Yerinde</h3>
<p>Neredeyse tüm işlerim rast gitti. Ya da beynim bana her zaman kötülük yapmıyor diyeyim. Bütün istediğim şeyler oldu. Dergâh basıldı, şeyh kayıp, beni Darphane’de daracık yerlerde tutan eski Darphane Amiri, yeniçerilerle olan ya da olmayan (benim uydurduğum detaylar var tabii) ilişkisini pahalıya ödedi. Ben hayatımı defalarca kurtarmış camtaşını kayıpsız ikiye kırmış oldum ve istediğim (umarım doğrudur) yere gömdüm.</p>
<p>Ne Gökalp ne de Musa bana yeni zamanda müdahiller. Necla ile aramız iyi. Kızlarımı daha çok görüyor, onlarla daha iyi kaynaşıyorum. Üniversitedekiler bana ve yönetim tarzıma artık alıştılar. Eski zamanda Darphane’deyim, konumum oldukça iyi. Yakında şu buğu gemisini alıp Artin ve Boğos’a teslim etmek istiyorum. Tamam, Osmanlı çalkalanıyor olabilir ama yine de benim kurgumda işlerin bu kadar iyi gittiği bir başka zaman olamamıştı. Keyfim gıcır. Gömüyü kuyunun altına taşımayı da bitireyim, rahatlayıp yeni zamana gideceğim. Böylece keyfim gıpgıcır olacak.</p>
<p>Narsist bir anlatımım var sanırım. Fakat her şey planladığım gibi gitmiyor bazen. Yine de dersime iyi çalışmanın faydasını görüyorum ve kötü bir tarih eğitimi almama rağmen sorunları iyi tahlil edebiliyor, olacaklara göre hareket edebiliyorum. Zaten bu kurguyu tek başına çıkartabilecek usturanın ve ölmüş kişiden alınan kan ile kendi kanımın hibrit gücünü usturayla çalıştırmayı keşfetmem bana sorarsanız önemli. Ya Gökalp ve Musa’nın bundan haberi yok ya da var ama öyle efsunları yok. Kısaca narsistlik kendinden menkul. Artık katlanacaksınız.</p>
</body>
</html>