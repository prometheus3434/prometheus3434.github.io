<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Tezgâh Alti...</h3>
<p>Ah kavaklar, ah kavaklar</p>
<p>Bedenim üşür,yüreğim sızlar.</p>
<p>Yahu şair<a id="footnote1"></a><sup><a href="#bookmark0">1</a></sup><sup></sup> ne güzel söylemiş. Kavaklar önümde böyle mağrur mağrur sallanıyor, neredeyse üç gündür bilinçsiz şekilde kavakların arkasında saklanmış, mezarlık duvarına yaslanmış vaziyetteyim ve bedenim üşüyor. Zavallı yüreğime de üç kez hem de şiddeti arttırılarak şok uygulanmış. Sızlıyor.</p>
<p>Üzerinde kurye dışında başka birinin kanı olmadığı için usturanın bir faydası olmadı sanırım. Yeni zamanda suni kalp şok-laması yüzünden ayılınca, eski zamanda bayıldığımı düşünüyorum. Yani beni eski zamana getiren bir şey olmadı. Ben yeni zamanda zorla uyandırıldım. Şok cihazının etkisi geçince eski zamandaki baygınlığım da geçmiş olmalı. Bu da yeni bir kural mı bilmiyorum ama beni kurtardığı kesin. Toparlandım, yeniden Mehmet’in mezarına baktım. Kimseler yok etrafta, sakladığım ufak küreğimi çıkardım, biraz daha mezarı düzelttim. Bunu yapmak zorundayım, keza mezarla oynandığı belli oluyordu. Farklı amaçları olan mezar hırsızları varsa onlara işaret etmek istemem. Şu anda 2010’lu yıllarda kahvede, kafam masaya düşmüş halde, ölmüş gibi uyuyorum. Her an benim durumumu dert eden ya da boşları almaya gelen kahveci çocuk, kalp krizi filan geçirdiğimi zannedip panikleyebilir ve ambulans dahi çağırabilir. Yarım saat bana ilişmezse (ki uykum var, canım sıkkın demiştim ona) sekiz gün kadar vaktim var eski zamanda.</p>
<p>Darphaneye geri dönebilirim. Mezarda sakladığım altınlarla uğraşmayı erteliyorum. Ucuz kurtuldum vallahi. Aslına bakarsanız bana pek de yüz vermeyen Can için kendimi bu kadar büyük tehlikelere atmamalıydım. Gerekirse Artin’den maaş isterim, biriktiririm, bir yolunu bulurum.</p>
<p>Önce hamama gidiyorum, daha fena yıpranmış. Artık kalınacak hali dahi kalmamış. Bahçeden içeri giriyorum. Berberin ufak dolabında bir şey arıyorum; ne bileyim bir kantaşı olur, kanlı bir bez olur, çözüm yolu arıyorum yani. Kısaca kan bulaşmış ve tabii ölmüş birinin kanı bulaşmış bir şey lazım bana. Berberin dolabında işe yarar hiçbir şey yok. En son hamamda mum ararken arkalarına bakayım diye boşaltmıştım tüm dolabı. Sonra altındaki ahşap taşıyıcının sağlam olmaması yüzünden, çatlamış ve çatlağı yıllar geçtikçe belirginleşmiş mermer tezgâhın, yangında, kavga dövüş sırasında bir santim kadar ayrılmış olduğunu görüyorum. Son çare çekiyorum tezgâhı; belki arkasında, altında bir şey bulurum diye. Fakat tezgâh kıpırdamadı bile. Çok ağır, şimdiki endüstriyel mermer ya da granit tezgâhlar gibi iki üç santim kalınlığında değil. Bayağı altı yedi santim kalınlığında, cami merdiveni basamağı gibi bir şey. Bembeyaz Marmara mermeri. Yine de birkaç kez denedim. Sonunda biraz kıpırdadı. Sağa sola ite ite bir santimlik arayı üç dört santim yaptım. En son sıkı abanmış olacağım ki, koca tezgâh öyle bir aşağıya indi ki paldır küldür tüm tezgâh kırıldı. Baldırıma bir parçası geldi, hem kanıyor hem de parça da çok ağır olduğundan fena acıyor. Sırasıydı şimdi böyle bir sakatlığın! Kalp sıkıntısı yanında bir de seke seke yürüyeceğim artık.</p>
<p>Berberin ufak nişinde, tezgâhın altına bir şeyler düşmüştür diye bakıyorum. Çenemi kırılmış tezgâha dayamış, el yordamıyla bir şeyler arıyorum. Kıl yumağı olmuş, pislikten başka bir şey yok. Hava kararmadı ama doğru dürüst ışık yok daracık mekânda. Tam vazgeçecekken hem boyun kaslarımı hem de kol kaslarımı acıtırcasına en uzak köşeye doğru hamle edince elime taş gibi bir şey geliyor. Bileğitaşının bir parçası mı acaba? Öyleyse işime yarar. Alınca incelemek için ışık alan yere çıkayım diyordum ki soğukluktan sesler geliyor. Konu komşu, gürültüye gelmiş olacaklar. Keza mermer tezgâh büyük gürültü çıkardı. Hemen kaçmam lazım.</p>
<p>“Kim var lan orada?” diye bağırıyorlar. Seke seke külhana geçiyorum. Biraz gürültü de yapıyorum istemeden. Hamamın içi oldukça karanlık, belli ki bir şeylere çarpıp devirdim telaşla. Beni hırsız bellerlerse, “Buranın eski yanaşmasıydım ben” diye savunmamı almadan, ellerinde kesici bir şey varsa direkt bana dalarlar. Çare yok, derdimi anlatmakla uğraşamam, külhanın minik ocağına dalıyorum. Kapağı kapatıyorum. Külhana dahi geliyorlar, seslerini artık çok iyi duyuyorum. Biri ocağın metal kapağını açarsa “ceee” olacağız. Ne yapsam? Tek alternatifim var; tezgâh altından aldığım şeyi elimle temizliyorum pek göremeden. Umarım bileğitaşıdır, umarım üzerinde kan vardır. Umarım yağtaşıdır. Sutaşı ise üzerinde kan olma ihtimali az, keza usturayı bilemek için sürtmeden önce suyun içinde tutuyorlar, kan man kalmaz ki. Denemem lazım. Mezarlıktaki durumum, sonra hamamda düştüğüm hal, bunların hepsi, Gökalp’in bana kalp şoku yapması yüzünden oldu. Nasıl izin verdiler ki Mahmut ve Necla, bana bunu yapmasına?</p>
<p>Elimdeki ne idüğü belirsiz şey kare şeklinde bir parça. Usturayı çıkartıyorum. Bacağım kanamış, elim kanlı, usturanın çeliğini o bulduğum şeye sürtüyorum. Başarılı olabilecek miyim acaba derken... güzel şeyler oluveriyor.</p>
<p>* * *</p>
<p>Kapattığımda yeniden 2010’lu yıllarda buluyorum kendimi. Kafamı sigara kokusu sinmiş çuha örtüden kaldırıyorum.</p>
<p>Elimle fincanı yokluyorum. Daha sıcak. Sadece üç dört saat harcadım eski zamanda. Yeni zamanda bir dakika bile değil. Hazır kahveden bir yudum alıyorum. Pöff, bu kadar kötü olabilir. Kalkıyorum, parasını ödeyip çıkıyorum.</p>
<p>Oh be!</p>
<p><sup><a href="#footnote1">1</a></sup><a id="bookmark0"></a></p>
<p><sup></sup> Metin Altıoklar. Ne yazık Temmuz 1983’te Madımak Oteli’nde feci şekilde hayatını yitirmiştir.</p>
</body>
</html>