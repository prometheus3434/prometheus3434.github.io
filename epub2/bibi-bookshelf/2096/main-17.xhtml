<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Tebdİl-İ Mekânda Var Olan Ferahlik...</h3>
<p>Asistan bulduk, mekân tamam, usturanın çalışma prensibini az çok biliyorum da yine de tam olarak çözemediğim bazı durumlar yok değil. En iyisi bildiğim, bilmediğim her şeyi sanki bir madde bağımlısı gibi yazmak:</p>
<p>Madde 1- Usturanın üzerinde başka birinin kanı olması lazım.</p>
<p>Madde 2- Usturanın üzerinde kanı olan başka birinin hayatta olmaması gerekiyor. Garip ve belki de korkunç ama öyle.</p>
<p>Madde 3- Kendi elimi kesmem ve bu kanla karıştırmam lazım.</p>
<p>Madde 4- Böyle olursa yani eski zamana dönersem,hangi mekânda kaldıysam oraya dönüyorum.</p>
<p>Madde 5- Eski zamanda hangi gün ve saat kaçta orada olacağım belli değil. Yani yeni zamandaki dört dakikalık periyotlar, eski zamanda bir güne karşılık geldiğinden, usturayla günün hangi saatinde, 1800’lü yıllarda ortaya çıkacağımı hesap edemiyorum.</p>
<p>Madde 6- Eski zamanda dayak yersem ya da mantar gibi uyuşturucu bir şey alırsam, kısaca kendimden geçersem yeni zamana geliyorum. Fakat bu tür geçişler geçici oluyor. Ustura geçişleri ise kalıcı yani yeniden usturayı kullanırsam mümkün oluyor. Bayılmayla zaman değiştirmenin ne kadar süreceğini tayin edemiyorum ama usturayı bilinçli kullanabilirim.</p>
<p>Artık silkelenmem, cesaretlenmem ve öyle ya da böyle usturayı denemem lazım. Her şeyi ayarladım, usturayı dezenfekte ettim. Sapma yakın kısmına motosiklet kazası kurbanının kanını damlalıkla sürdüm ve kapattım. Zaman makinem hazır.</p>
<p>Mahmut’un Fıstıkağacı’ndaki evine geldik. Uzun ve kıvırcık saçları ne kadar dağınık ama bir o kadar da temizse evi de öyle dağınık ama temiz. Garip bir çocuk demiştim ya, evinin halini görünce tezinin bu denli dağınık olmasına şaşmamak lazım.</p>
<p>Ayarlanabilir hasta yatağı kiralanmış, ta bu kata kadar da çıkartılmış, odaya konulmuş. Gerekirse diye bir oksijen tüpü de ayarlanmış durumda. Ben usturamı aldım, ameliyat elbisesi giyip yatağıma uzandım. Allah kimseyi yatağa düşürmesin.</p>
<p>İlk olarak elimdeki usturayı sordu Mahmut. Ben işini ciddiye alan bir medyum edasıyla, “İstiharede lazım olacaktır&quot; diyerek mantıklı hale getirdim. “Ben uykuya düştükten sonra usturayı elimden al ve yastığımın altına koy. Unutma lütfen” diye rica ettim akabinde. Mahmut bu zamana kadar böyle garip inançlarımın olduğunu bilmediğinden şaşmıştı. Belki de bu uzun uyuma durumları benim için gerçekten istihareye yatmaktı.</p>
<p>Damar yolumu açmaya çalıştı. İlk seferinde bulamadı çünkü ellerim tombiktir, biraz zorlandı. Canım yandı ama ses etmedim. Serumu bağladı, son kez bana ne türlü bir bakım yapacaklarını açıkladı. Yarın sabah hemşire gelecekmiş. Bu gece o benimle kalacak. “Gürültü sorun olur mu hocam, müzik dinlesem?” diye sordu. “Olmaz ama abartma” dedim.</p>
<p>Başımda duruyor. Eh ustura ile elimi kesmem lazım. Mahmut görmese iyi olur. “Bana bir su getir ama buzlu olsun” dedim. “Soğuk su var zaten” dedi. “Yok” dedim, “su oda sıcaklığında olmamalı, sen buz koy lütfen.” Amacım onu iki üç dakika uzak tutmak.</p>
<p>Odadan çıktı. Ben hemen usturanın kansız ucunu elime batırdım. Kanı ustura üstünde hazırladığım yere doğru ilerletirken kapadım.</p>
<p>Karanlık...</p>
</body>
</html>