<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Teyk Çare</h3>
<p>b</p>
<p>Antep’te mi sordursak şu Şam çeliği usturayı?</p>
<p>Bu soru, işime yarayıp yaramayacağını dahi bilmediğim halde, artık benim için basit bir hobi olmaktan çıkıp takıntı olmaya doğru meyleden, garip bir objeye ulaşamamanın verdiği çaresizlikten herhalde. Bahsedilen obje ise zamanımızda pek kullanılmayan bir tıraş aleti: ustura...</p>
<p>Aslında kendi beynimin, yine kendime yaptığı bir oyunda 1800’lü yıllardan 2010’lu yıllara gelmemi usturanın sağladığını zannediyorum. Her ne kadaryaşadığım bu zorlu macera sonrası 'Bir daha geri dönmeyeceğim” diye kendi kendime söz vermiş olsam da, şu anda içinde bulunduğum hayatın anlamsızlığı yüzünden tekrar kaşınmaya başladım. Yeniden macera istiyor gibiyim, hayatıma böyle anlam kattığımı düşünüyorum artık. Dediğim gibi zaman yolculuğu bana her türlü zarar verdi; dayaklar yedim, genelde aç kaldım, diri diri yanıyordum birkaç kere ve tabii öyle olmayacak zamanlarda öyle insafsızca ihanet ettiler ki bana, bir türlü kontrolü sağlayamadığım eski zamanlara dönmem akıllıca değil. Ancak beynim durmuyor, durulmuyor. Ustura beni o zamandan bu zamana getirdiyse onun sayesinde bu zamandan eski zamana geri dönebilirim belki. Ne bileyim?</p>
<p>Şimdilerde tıraş olmak için jilet kullanılıyor ya da tıraş makinesi... Yani ustura, eskisi gibi rağbet görmüyor. Bu yüzden etrafta konuşacak ve bilgi alacak birini bulmak zor geldiğinden, kolayına kaçıp internete başvurmaya karar verdim.</p>
<p>Çok zorlanmadan &quot;tıraş” ile ilgili bir forum buldum. Bu toplulukta, klasik usturayı kullanmaya yeni başlamışlar da vardı, onların sorularına hızlıca cevap veren ve ustura konusunda yıllardır uzmanlaşmışlar da... Köpük, fırça, sabun, jilet, krem vb konu başlıklarına ayrılmış, çok geniş bir yelpazesi olan bir forumdu bu. Benim tek ilgilendiğim şey ustura ama klasik usturayı bir kere bile tecrübe ermişliğim yok, zira jiletli ustura da kullanmadım ve yeni tip modern tıraş bıçaklarıyla bile tıraş olmaktan pek hoşlanmıyorum.</p>
<p>Buradakiler tıraş işini pek seviyorlar, hatta zevk haline getirmişler. Ustura dışındaki diğer başlıklara hiç uğramadan, sadece klasik metal ustura hakkında ısrarla soru sorduğumu kimse fark etmedi şükür. Forumda herkes bir konuya takıntılı olduğundan, kimse “Sen sadece metal usturaya neden bu kadar takıntılısın?” diye sormadı. Ben de “İki yüz yıl öncesine gittim, sonra bu zamana geri döndüm. Bir daha eski zamana dönmek istiyorum da nasıl olacak bilmiyorum. Tahminime göre ustura edinebilirsem, bu alet zaman yolculuğu yapmamda faydalı olacak. Sıradan değil, özel bir ustura ama...” demedim. Demediğim için kimse şaşırmadı, sorgulamadı. Ben de zamanda yolculuğun nasıl mümkün olduğunu açıklamadım. Ufak bir panik atak sıkıntımın olduğundan bahsetmedim ve doktorun bana, “öküz uyutan” diye tabir edilen çok güçlü, yani ileri düzey şizofreni tedavisi gören hastaların aldığı ilaçlar yazdığına da hiç değinmedim.</p>
<p>Azıcık aşırı doza kaçtığımdan, bu ilaçlar bana bir zaman yolculuğu yaptırmış olabilirdi. Anlam veremediğim güçlü yan etkileri yüzünden ilaçları bıraktım ama zaman yolculuğu devam ediyordu. Kerametin, eski zamanda bir şekilde edindiğim ve devamlı kuşağımda taşıdığım usturada olduğunu tahmin ediyorum. Bırakın forumda böyle münasebetsiz bir açıklama yapmayı, bu tahminimi kimseye açık etmedim.</p>
<p>İyi ki de etmemişim. İçlerinden çok meraklı olanlardan biri, pek inanmadığını belli edercesine “Kaç yıl kaldın ki oralarda?’’ diye soru sormadı. Ben de sorulmamış sorulara, cevap yetiştirmek zorunda olmadığımdan “1806-1819 arasında yani on üç yıl kadar kaldım. Eski zamanda bir yıl, yeni zamanda sadece bir güne karşılık geliyor. Kısaca eskide kaldığım on üç yıla karşılık, 2010’lu yıllarda sadece on üç gün deliksiz uykudaydım. Bu da böyle, beynimin uydurduğu bir kural işte” diye kendimce mantıklı cevap vermedim. Sonra içlerinden başka biri çıkıp da &quot;Buradan, o eski zamana elektronik şeyler götürdün mü? Götür-düysen orada nasıl karşıladılar? Belki de bir cep telefonu filan?” diye dalga geçeyazmadı şükür. Hatta şükür ki şükür, bir diğeri de “Çekmez ki telefon o zamanda. Neden götürsün?” şeklinde soğuk bir espri yapıp muhabbetin seviyesini düşürmüş olmadı. Böylece “Yahu ne diyorsunuz! İstanbul’un bir ufak hamamında, anadan üryan çıkıverdik ortaya hem de 1800’lü yıllarda. Peştamalı bile zor aldık da ayıp örttük. Üzerine beni beleşçi bellediler, bir güzel de dayakyedim. Bir de yanımda nasıl teknolojik bir şey götüreyim?” dememiş oldum.</p>
<p>Eski zamana gittiğimde başımdan geçenleri en yakınlarıma hatta karıma bile söylemedim ki ben, niye halka açık bir forumda beyan edecekmişim? Eşim çok endişelendi ama ben sadece ona, “Nedensiz bir uyku halim var, geçecek galiba dert etme” şeklinde bir açıklamayı günler sonra, biraz da zoraki yaptım. Şimdi kimlerin üye olduğunu bilmediğim bir forumda takma isim filan da kullanmadan yani gerçek ismim olan Mustafa Ayaş Ofyaz kullanıcı ismiyle yaşadıklarımı açık etsem, dünyanın ilk “sosyal medya fenomeni rektörü” ilan edilirdim.</p>
<p>İş başa düştü, kendi kendime bir ustura edinmem gerek. Usturanın eski zamana dönme konusunda önem arz edip etmediğini ya da hangi derdime, nasıl derman olacağını da bilmiyorum. Bulursam, o usturayı tıraş için kullanmaya da pek niyetim yok. Ama yine de bir işe yarayacak, hissediyorum bunu. Orada bir usturam var ve zaman yolcuğu için kullandım, hem de kendimi öldürmeye yaradı. Eğer 2010’lu yıllarda, plastik saplı değil de aynı özellikte orijinal bir usturayı da edinebilirsem rahatlayacağım. Kısaca bu ustura şart efendim, şart!</p>
<p>Sonra el yapımı olmayı bırakın, fabrikasyon bir ustura bile bakkallarda, marketlerde zor bulunur durumdayken benim takıntımı dindirecek ustura öyle sıradan değil, özel bir şey... Eski zamanlarda sahip olduğum usturaya benzemeli, bıçağı Şam çeliğinden yapılmış olmalı bir kere. Sapı da kemik olacak.</p>
<p>İster inanın ister inanmayın, sancılarla ortaya koyduğum bu kurgu sayesinde iki yüz yıl önceki İstanbul’a gerçekten gittim. Vallahi gittim.</p>
<p>İnanmıyor musunuz?</p>
<p>“Belki de gerçek’ değildir o gördüğün, rüyadır, hayaldir” diyorsunuz.</p>
<p>Peki, peki. O zaman size şöyle sorayım: Gerçek dediğiniz nedir? Sanalın daha sanal olanına “gerçek” denmiyor mu hem?</p>
<p>Takıntılarım ve bunların getirdiği dertler yüzünden rahatsız olduğum doğrudur. Doğrudur da yine de “Pişmanım” ya da “Bir daha olmaz inşallah” diyemem. Baksanıza, hâlâ kendime yeni uğraşlar ve arayışlar icat etmekteyim. Bu takıntı yüzünden muhakkak çeliği elde dövülmüş, en az 700 yıldır bilinen eşsiz bir teknikle üretilmiş, sapı da kendine özgü farklılıklar içeren bir usturaya ulaşmam şart. Teyk çare bu!</p>
</body>
</html>