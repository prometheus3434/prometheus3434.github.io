<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Sokağin Tam Ortasi...</h3>
<p>Evet, ustura işe yaradı. Bir anda kendimi sokağın ortasında buldum. Üstümde mintanım duruyor ama kanlı değil. Biraz işte sokak ortasında yattığımdan tozlu. Şükretmeliyim ki gece vakti eski zamana geldim. Arnavutkaldırımı zeminin üzerinde yatar vaziyetteyim. Beşinci maddeyle sabitlediğim endişemi şans eseri yenmiş oldum. Yani öğlen vakti sokağın ortasında peyda olsam, sokaktakilerden biri beni görürse ya da o anda oradan geçen bir atlı araba sürücüsü görmese ve arabanın altında kalsam...</p>
<p>Hemen kalktım, toparlandım. Darphaneye bu saatte gidemezdim. Köpek uğultuları içinde sokakta kuytu bir köşede bekledim. İki üç saat sonra gün ışıdı. Darphaneye gittim. Hiçbir şey olmamış gibi karşılandım.</p>
<p>Ertesi gün, iki üç hafta önce istifa etmiş Artin beni konağına çağırdı ve Patrik’i kurtardığım için teşekkür etti. Bir altın lira verdi. Benim için çok onore edici bir şey. Ben çok mutluyum ama Artin için gelecek günler pek öyle olmayacak.</p>
<p>Saray bu ayaklanmanın peşini bırakmayacak gibi. Halet Efendi’nin tam istediği durum. Yakalanan Ortodoks ya da Katolik Ermeni vatandaşlar, çapraz sorguya alınmış olacaklar ki ilk olarak bu zevatı sokağa döken Latin din adamının (kolejli bir cizvittir muhakkak) Fransa’ya kaçtığı öğrenildi. O kaçtığına göre ikincil suçlular yakalanabilirdi. Hep öyle olur, halkı bilinçli olarak kışkırtan asıl provokatörler hemen kaçar, ona ilk uyanlar</p>
<p>Artık silkelenmem, cesaretlenmem ve öyle ya da böyle usturayı denemem lazım. Her şeyi ayarladım, usturayı dezenfekte ettim. Sapma yakın kısmına motosiklet kazası kurbanının kanını damlalıkla sürdüm ve kapattım. Zaman makinem hazır.</p>
<p>Mahmut’un Fıstıkağacı’ndaki evine geldik. Uzun ve kıvırcık saçları ne kadar dağınık ama bir o kadar da temizse evi de öyle dağınık ama temiz. Garip bir çocuk demiştim ya, evinin halini görünce tezinin bu denli dağınık olmasına şaşmamak lazım.</p>
<p>Ayarlanabilir hasta yatağı kiralanmış, ta bu kata kadar da çıkartılmış, odaya konulmuş. Gerekirse diye bir oksijen tüpü de ayarlanmış durumda. Ben usturamı aldım, ameliyat elbisesi giyip yatağıma uzandım. Allah kimseyi yatağa düşürmesin.</p>
<p>İlk olarak elimdeki usturayı sordu Mahmut. Ben işini ciddiye alan bir medyum edasıyla, “İstiharede lazım olacaktır” diyerek mantıklı hale getirdim. “Ben uykuya düştükten sonra usturayı elimden al ve yastığımın altına koy. Unutma lütfen” diye rica ettim akabinde. Mahmut bu zamana kadar böyle garip inançlarımın olduğunu bilmediğinden şaşmıştı. Belki de bu uzun uyuma durumları benim için gerçekten istihareye yatmaktı.</p>
<p>Damar yolumu açmaya çalıştı. İlk seferinde bulamadı çünkü ellerim tombiktir, biraz zorlandı. Canım yandı ama ses etmedim. Serumu bağladı, son kez bana ne türlü bir bakım yapacaklarını açıkladı. Yarın sabah hemşire gelecekmiş. Bu gece o benimle kalacak. “Gürültü sorun olur mu hocam, müzik dinlesem?” diye sordu. &quot;Olmaz ama abartma” dedim.</p>
<p>Başımda duruyor. Eh ustura ile elimi kesmem lazım. Mahmut görmese iyi olur. “Bana bir su getir ama buzlu olsun” dedim. “Soğuk su var zaten” dedi. “Yok” dedim, “su oda sıcaklığında olmamalı, sen buz koy lütfen.&quot; Amacım onu iki üç dakika uzak tutmak.</p>
<p>Odadan çıktı. Ben hemen usturanın kansız ucunu elime batırdım. Kanı ustura üstünde hazırladığım yere doğru ilerletirken kapadım.</p>
<p>Karanlık...</p>
</body>
</html>