<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h3>Yavru Vatan’da</h3>
<p>Bu başarısız denemeden sonra kendimi işlerime vermem daha doğru olacak. Usturanın ne felsefi ne Romencedeki anlamı ne de rüya tabirindeki karşılığı bir işe yarıyor. Ayrıca fiziksel halini de denedim, ondan da bir şey çıkmadı işte. Yine de çok kafama takmıyorum ki takılmamam oldukça iyi bir şey.</p>
<p>İki gün sonra Musa nasıl bir yol bulduysa bir yerlerden e-posta göndermiş. Merakla “Usturayı denedin mi?” diye soruyor. Başımdan geçenleri anlattım. Cevaben “Belki de daha iyi oldu. Akışına bırak abi. Muhakkak bir yerlerden çıkacak, bir şekilde öğreneceğiz kerametini” diye teskin etmeye çalıştı. “Biz” diye konuşması dikkatimi çekti. Hem nasıl bu kadar emin oluyorsa artık. “Peki” dedim, geçtim.</p>
<p>On gün geçmemişti, rektörler toplantısına gitmem gerekti. Rektörlük seçimlerinden sonra ilk toplantı olduğundan üniversitemi temsil için toplantının ilk gününde gözükmem gerekirmiş. Diğer rektörleri tanımam iyi olurmuş. O yüzden iki gün sürecek toplantı için rektör yardımcısını görevlendiremedim. Toplantı Kıbrıs’ta ve aksi gibi benim işlerim de pekyoğun. Buna rağmen aldım en kafa yardımcımı, mecburen gittik. Kaldığımız otel fena değil, ufak bir şehir oteli, dört katlı. Kışın ortasındayız. Toplantı bitince bir yerde toplu yemek yedik. Diğer rektörlerle de aram iyi. Odaya geçerken yardımcıma yarınki toplantıya sadece onun gitmesinin uygun olacağını söyledim. Çok mutlu oldu. “Yarın saat 09.00’a kadar aşağıya inmezsem siz taksiyle konferansın yapıldığı üniversiteye geçin. Ben gerekirse başka bir araçla gelirim. Belki de hiç gelmem. Odada çalışmam lazım” dedim.</p>
<p>Gerçekten çalışmam lazım. Ertesi güne New York’a önemli bir proje yetiştiriyorum. ABD saatini kollayarak çalışıyorum yani. Önce sıcak bir duş aldım, iyi geldi. Bilgisayarın başına geçtim. Çalıştığım ekiple Skype vasıtasıyla konuşuyoruz. Ana kararları veriyorum, kimin ne üzerinde çalışması gerektiğini belirliyorum, sonra onlar devam edecekler. Bana düşen kısmı tanımladım ve verimli çalıştığımı gördüm, mutlu oldum. Hatta beklediğimden bir iki saat erken bitirdim. Belki de yarın konferansa katılabilirim. Tüm gün odada tıkılıp kalmaktan iyidir. Toplantıya gitmesem bile etrafta dolaşırım. Otelin kablosuz ağı da oldukça hızlı, göndermeye başladım. Sanırım yirmi dakika kadar sürecek buluta gönderme işlemi. Gittiğine emin olup ayrıca dosyayı açabildiklerini teyit eder, rahatça uyurum diye düşünüyorum. Burası Kıbrıs, aralık ayı da olsa havanın ılıman olacağını tahmin edip çalışmaya başlamadan önce sıcak banyodan çıktığımda biraz da oda havalansın diye sürgülü balkon kapısını açmıştım. Bilgisayar başında dosyanın gönderilmesini beklerken saat 23.00 civarı bir üşüme geldi. On dakika havalan-sa yeterliydi, neden o kadar açık bıraktım ki sanki... Bir anda başıma bir ağrı saplandı. Üşümeye başladım. Pijama niyetine getirdiğim şeyler de pek inceydi. Acaba saçlarım nemli, o yüzden mi oluyor? Üşümemi çok dert etmeyerek Skype ile kısa bir teyit konuşması yapıp bilgisayarı kapadım.</p>
<p>İş bitti ama bana da bir titreme geldi, iyi mi? Klimayı sıcağa ayarlayayım dedim ama klima kendini bile ısıtmaya muktedir değil. Ne yapsam? Artık uyuyabilirim fakat hiç 23.30’da yatacak biri değilim ben. Uykum gelmez ve üşüdüğümden kendimi zor-lasam bile dalamam. Bari bir sıcak duş daha alayım, böylece hem ısınırım hem de uykum gelir belki dedim, duşa girdim. Armatürün kolunu sıcağa dayadım ve açtım suyu. Oy oy oyyy nasıl bir soğuk. Kendimi öyle bir atmışım ki plastik duş kabinini kırıyordum az daha. Nefes nefese kalmış vaziyetteyim. Kontrol ettim, evet, sıcağı açtım ama Kıbrıs’ta güneş enerjisi kullanılıyor su ısıtmak için ve bu saatte öğlen ısıtılmış su bitmiş belli ki. Resepsiyonu arayıp başka türlü su ısıtma sistemleri olup olmadığını sorgulayacağım. Mimar bile olsam sonuçta müşteriyim, tesisatın detayını bilmek ve kaderime boyun eğmek zorunda değilim ki. Resepsiyonist ayrıca akşam yemeğini de hazırlayanlardan. Şimdi ya servisi kaldırıyor ya da bulaşık yıkıyordun Yerinde olmama ihtimali de var. Keza ben otelin ufak ve şirin olmasına kızmıyorum ama odanın soğuk olması beni fena etti.</p>
<p>Zar zor yatağın başındaki komidinin üzerindeki telefona ulaştım. Kaça basılacaksa buldum, resepsiyonu aradım ve korktuğum şey başıma geldi; açan yok. Odaya banyo havlusu diye konulmuş şey, el havlusundan azıcık büyük zımparamsı tekstil ürünü de derdime derman olmuyor. Fena üşüyorum, bir de adam gelse aşağıdan bu kıyafet(sizlik) uygun değil pek. İç çamaşırlarımı giyineyim derken atletimi giymeden daha fena hale geldim. Yahu titriyorum, değme Trainspotting aktörlerine taş çıkartır şekilde eroin krizine girmiş keş vaziyetindeyim. Son bir hamle ile ince mince demeden yatak örtüsünü çektim üstüme, odanın köşesine çekildim. Yatak örtüsünün bir bölümü yatakta kaldı, artık neresine sıkıştırmışlarsa yatağın. Çekiyorum çekiyorum, gelmiyor. Tamamen kurtarıp sarılsam da üşümeme bir faydası olacağını da zannetmiyorum ama başka çarem yok, ayağa kalkacak mecal kalmadı bende. Sonra kollarımdaki kuvvet de gitti, bayılır gibi oldum. Son bir çaba...</p>
<p>Bir dakika geçmedi ki bildiğin bayıldım...</p>
</body>
</html>