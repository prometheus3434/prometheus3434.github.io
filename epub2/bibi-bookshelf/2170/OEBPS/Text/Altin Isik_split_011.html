<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Altin Isik</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_7">YILAN BEY'LE PELTAN BEY</h1>

  <p class="normal">Bir padişahın hiç çocuğu olmuyordu. Bir sabah namazdan sonra, Allah'a yalvardı: "Allah'ım, bana bir çocuk ver! Hanım sultan bir yılan doğursa bile razıyım!" Bu duadan sonra çok geçmedi, hanım sultan gebe kaldı. Dokuz ay geçince, hanım sultanı ağrı tuttu, ama hangi ebe saraya getirildiyse, hanım sultana dokunur dokunmaz yere düşerek can verdi. Bütün ebeler, böyle tatlı canlarından ayrılıyorlardı. Sağ kalanlar da, ölüm korkusuyla gizlenmişlerdi. Artık şehirde hiçbir ebe bulamıyorlardı.</p>

  <p class="normal">Saray adamları, mahallenin imamını çağırarak, ondan kesinlikle bir ebe bulup göndermesini istediler. Bulmazsa, başı kesilecekti! İmam telaşla eve gelerek, konuyu karısına anlattı. İmamın karısı, üvey kızını hiç sevmezdi. Bütün istediği, bu kızcağızın narin vücudunu ortadan kaldırmaktı. Kocasının getirdiği haberi işitince, içinden sevindi; dedi ki: "Kocacığım, sen hiç merak etme! Ben bugün bir ebe bularak saraya götürürüm." Saf imam, karısına hayırlı dualar ederek, rahat bir kalple evden çıkıp gitti. İmamın karısı, üvey kızını çağırdı: "Ayşeciğim, iki saate kadar hazır ol, seni padişahın sarayına götüreceğim. Ömründe görmediğin güzel şeyleri bugün göreceksin," dedi ve ödünç bir çarşaf istemek için uzakta oturan bir ahbabının evine gitti. Ayşe, zeki bir kızdı. O sırada saraya gitmenin ne demek olduğunu anlamıştı.</p>

  <p class="normal">Sarayın içinde olup bitenler fısıltılarla, yakın mahallelere yayılmıştı. Ayşe, üvey annesinin kendisini ölmeye götürdüğünü sezdi, benzi kül gibi oldu, kalbi çarpmaya başladı. Bu korkunç ölümden kurtulmak için ne yapmalıydı? Hemen, hatırına umut verici bir düşünce geldi: Annesinin mezarına gitmek! O, ne zaman bir dara düşse, annesinin mezarına giderdi. Bütün derdini annesine söyler, ağlar, ağlar, beklerdi. Annesi, evliya bir kadın olduğu için, toprağın altından dile gelerek, kızını avuturdu. Çok kere, onu üvey annesinin hazırlamış olduğu tehlikelerden kurtarmıştı.</p>

  <p class="normal">Ayşe, bugün de annesinin yanına gelerek, başını mezar taşına dayadı, sessiz sedasız ağlamaya başladı. Toprağın altından sevecen bir ses sordu: "Kızım, yine niçin ağlıyorsun?" Ayşe doğruldu; annesinin sevecen sesini duyunca birdenbire boşandı, hıçkıra hıçkıra dedi ki: "Üvey annem bu sefer beni büsbütün öldürmek istiyor. Saraya diye götürecek; oraya giden ebelerin hepsi, yere düşerek can verdiler. Ya ben ağlamayayım da kim ağlasın?" Toprağın altından gelen ses şöyle yanıt verdi: "Sevgili kızım, ben varken sana hiçbir kötülük yapamazlar. Saraya gitmekten korkma. Hanım sultanın karnındaki çocuk, insan yavrusu değil, bir yılandır. Sen gider gitmez, bir kazan dolusu süt iste. Sütü görünce, yılan içmek için kazanın içine girer. Karnını doyurduğundan dolayı, artık seni ısıramaz. Hanım sultanı kurtaracağın için sana çok altınlar verirler."</p>

  <p class="normal">Ayşe bu sözleri işitince, sevinerek evine geldi. Giysisini değiştirip üvey annesini bekledi. Üvey anne, Ayşe'yi hazırlanmış görünce aldı, saraya götürdü, "İşte bir ebe!" diyerek hanım sultanın odasına çıkarttı. Kendisi orada durmak istemedi, eve döndü.</p>

  <p class="normal">Ayşe, bir kazan süt getirtti. Yılan sütü görünce kazanın içine süzüldü. Ayşe, kazanın kapağını kapayarak, hanım sultanın bir erkek çocuk doğurduğunu müjdeledi. Padişah koştu, geldi, oğlunu görmek istedi. Ayşe, oğlunun ne şekilde bir oğul olduğunu anlattı. Bunun, kazanla birlikte ayrı bir odaya kaldırılması gerektiğini, yoksa hanım sultanı da ısırıp zehirleyebileceğini bildirdi.</p>

  <p class="normal">Padişah, yılan için ayrı bir oda hazırlattı; orada bir yatak yaptırttı. Yılanı, yeni odaya götürdüler. Sabah akşam birer tencere süt vererek beslemeye başladılar.</p>

  <p class="normal">Ayşe, ebeliğin ayakteri<sup class="calibre2"><a href="../Text/Altin%20Isik_split_013.html#footnote-12626-16" id="footnote-12626-16-backlink">[16]</a></sup> olmak üzere birçok altınla evine döndü. Üvey annesi, kıskançlığından ne yapacağını şaşırdı.</p>

  <p class="normal">Birkaç hafta sonra, padişah, oğlunun büyüdüğünü gördü. Ona okuma yazma öğretmek için bir hoca tuttu. Bu hoca, hemen o gün öldü. Bundan sonra tutulan hocaların hepsi de birer birer can verdiler. En sonunda, başka hoca bulamayınca mahallenin imamından bir hoca istediler. O da işi karısına anlattı. Karısı, "Sen merak etme, ben bu gün saraya bir hoca gönderirim," dedi. Ayşe'ye, iki saate kadar hazırlanmasını tembih etti.</p>

  <p class="normal">Ayşe yine annesinin mezarına gitti. Annesi dedi ki: "Kızım, Yılan Bey sana dokunmaz; ona hocalık etmekten korkma!" Ayşe bu söz üzerine, korkmaksızın, üvey annesiyle birlikte saraya gitti; Yılan Bey'i okutmaya başladı. Üç ayda Yılan Bey, bütün bilgileri öğrendi. Ayşe, dersin bittiğini haber verdi. Büyük ihsanlar<sup class="calibre2"><a href="../Text/Altin%20Isik_split_013.html#footnote-12626-17" id="footnote-12626-17-backlink">[17]</a></sup> alarak evine döndü. Üvey anne, kıskançlığından patlamaya başladı.</p>

  <p class="normal">Biraz sonra, padişah oğlunu evlendirmeye kalkıştı; ama hangi kızı gelin diye Yılan Bey'in odasına soktularsa, oradan sabahleyin cansız cesedini çıkardılar. Birçok kız bu uğursuz gelinliğe uğradıktan sonra, artık Yılan Bey'e yeni gelin bulamamaya başladılar. Saray halkı, bu sefer de mahallenin imamına başvurdular. İmam, işi karısına anlattı. Karısı, "Sen üzülme; ben bugün saraya gelinlik bir kız götürürüm," dedi. Ayşe'ye yine hazırlanmasını tembihledi. Ayşe, bu sefer ölümden kurtuluş olamayacağını düşünerek, ağlaya ağlaya annesine gitti.</p>

  <p class="normal">Annesi dedi ki: "Kızım, ağlama! Yılan Bey'in kırk kat gömleği var. Sen de üzerine kırk kat giysi giy. O, bir gömleğini soydukça, sen de bir gömleğini çıkar. O, otuz dokuz gömleğini çıkardıktan sonra, artık yılan gibi sokamaz. Kırkıncı gömleğini soyduktan sonra, o pek güzel bir şehzade olacak, yüzüne bakmaya doyamayacaksın."</p>

  <p class="normal">Ayşe bu sözleri işitince, çabucak eve geldi. Kırk kat gömleği birbiri üzerine giydikten sonra, üvey annesiyle birlikte saraya gitti. O gece nikâhını kıyarak gelin ettiler. Yılan Bey, gelin hanımdan soyunmasını istedi. Gelin hanım da, önce güvey beyin soyunması gerektiğini anlattı. Güvey, birinci gömleğini soydu; gelin de birinci giysisini çıkardı. Bu soyunmalar, kırkıncı gömleğe kadar devam etti. Yılan Bey kırkıncı gömleğini de çıkardıktan sonra, güzellikte eşi olmayan bir şehzade olarak ortaya çıktı. Ayşe Sultan, bin candan bin cana bu dünya güzeli şehzadeye gönül verdi.</p>

  <p class="normal">Sabah erken, Ayşe'nin de cesedini çıkarmak için şehzadenin dairesinin kapısına gelenler, gelin hanımın rahat rahat uyumakta olduğunu işitip şaşkınlıkta kaldılar. Hele üvey anne, kıskançlığından çıldıracak bir duruma geldi.</p>

  <p class="normal">Gel zaman git zaman, komşu devletle bir savaş başladı. Padişah, kendisinin yaşlı olduğunu ileri sürerek, başkomutanlığı Yılan Bey'e verdi. Yılan Bey, sevgili karıcığına "Allahaısmarladık," diyerek savaşa gitti.</p>

  <p class="normal">Üvey anne, Ayşe'ye kötülük yapmak için fırsat zamanının geldiğini gördü.</p>

  <p class="normal">Bir gün, Ayşe Sultan'ı yoksul kızın düğününe davet etti. Yoksulları çok seven genç kadının damarına girerek, onu kandırdı. Bütün elmasları taktırarak kendi evine götürdü. Geceleyin, birlikte evden çıktılar. Kıra doğru gidiyorlardı. Ayşe, yolun yanlış olduğunu, kıra doğru saptıklarını söyledi. Üvey annesi, "Düğün, yakındaki bir köydedir," diyerek onu oyalamakta devam etti. Sonunda bir su kıyısına geldiler. Üvey anne, kızına, "Soyunup suya gir de seni yıkayayım," dedi. Ayşe, kocasının özlemiyle deli gibi olmuştu; düşünmeksizin üvey annesinin her istediğini yapıyordu. Elmaslarını, incilerini çıkardı, soyunarak suya girdi. Üvey annesi bir tekmeyle onu suyun derin yerlerine doğru itti. Elmaslarını, giysilerini alarak oradan savuştu.</p>

  <p class="normal">Ayşe, annesi sağken öğrendiği için, biraz yüzme bilirdi. Uğraşarak, canını coşkun sulardan kurtardı, ırmağın kıyısına çıktı. Giysisini, elmaslarını aradı, hiçbirini bulamayınca, üvey annesinin kurduğu dolabı anladı. Çırılçıplak olduğu için, gündüz ortaya çıkamazdı. O durumda nerede barınacaktı? Karşıda bir mezarlığın taşlarını görünce, oraya doğru gitti. Bir mezarın yanına oturmak istedi; ama kalbine bir baygınlık geldiğinden, cansız gibi yere serildi. O baygın yatarken, yanındaki mezardan bir kapak açıldı; genç bir şehzade çıkarak zavallı Ayşe'yi kolları arasına aldı. Mezarın içine götürdü. Mezarın içi, bir türbe gibi genişti. Orada, ellerinde kitap, kâğıt, kalem, beş altı çocuk, derslerine çalışıyorlardı.</p>

  <p class="normal">Şehzade bunlara dedi ki: "Kendime bir yoldaş, size de bir anne getirdim." Çocuklar, sevinçle bu anneye baktılar, "Çok güzel bir anne!" dediler. Ayşe Sultan, bu mezarın içinde dört ay baygın kaldı. Şehzade, emzikle ağzından süt akıtarak onu besliyordu. Bir gün, gözlerini açarak çevresine bakındı. Karşısında şehzadeyle çocukları gördü: "Siz kimsiniz? Burası neresidir" dedi. Şehzade dedi ki: "Ben, senin gibi, insan soyundan bir şehzadeyim. Adım Peltan Bey'dir. Peri padişahı, çocuklarını okutmak için beni büyüleyerek bu türbenin içine hapsetmiş. Burada işim gücüm, şu gördüğün çocuklara ders vermektir."</p>

  <p class="normal">Ayşe Sultan, türbenin her yanını görmek için dolaşmaya başladı; ama bu anda karnının içinde küçük bir vücudun kımıldadığını duyar gibi oldu; gebe olduğunu anladı. Yüreği burkulmaya başladı. Yılan Bey'den ayrılalı çok zaman geçtiği için, bu gebelik, Yılan Bey'in bir hediyesi olamazdı. O halde, bu nereden gelebilirdi? Bu anda, ders okuyan çocuklar, "Sevgili anne! Bey babamız, bize böyle bir güzel anne getirdiği için çok sevindik," demesinler mi? O zaman Ayşe Sultan, nasıl bir kara bahta uğradığını anladı. Çıplak olduğu için, dünya yüzüne çıkamazdı. Ölülerin yurdunda bir yabancı erkekle kalmak da hiç doğru değildi. Ama kendisi ne zamandan beri bu gizli yurtta bulunuyordu? Bunu Peltan Bey'den sorunca, "Dört aydan beri..." cevabını aldı. O zaman, Peltan Bey'den gebe kaldığına hiç şüphesi kalmadı.</p>

  <p class="normal">Peltan Bey, Ayşe'nin neler düşündüğünü seziyordu. Yanına yaklaşarak, "Allah, bizi bir mezarda çırılçıplak birleştirmekle, bizi birbirimize nikâhlamış demektir. Şimdi nikâhımızı kendi kendimize de kıyabiliriz. Ben isterim ki, dünyada ve ahirette birbirimizin yoldaşı olalım." Ayşe Sultan, bu sözler üzerine titremeye başladı. Gözlerini yere indirerek, "Ya ben evli bir kadınsam, bu ikinci nikâh, nasıl olur?" dedi.</p>

  <p class="normal">Peltan Bey: "Eyvah, ben burasını hiç düşünmemiştim. Ama, kim bilir, belki eski kocanız şimdi yaşamıyor..."</p>

  <p class="normal">Ayşe Sultan: "Ya yaşıyorsa?"</p>

  <p class="normal">Peltan Bey: "Hayatta olsa, şimdiye kadar sizi arar, bulurdu."</p>

  <p class="normal">Ayşe Sultan: "Ben de öyle sanıyorum. Yılan Bey hayatta olsaydı, sihir gücüyle, benim burada olduğumu anlayabilirdi."</p>

  <p class="normal">Aradan birkaç ay geçti. Ayşe'nin doğurma zamanı yaklaşmıştı. Perilerin getirdiği kumaşlardan, Ayşe Sultan kendi kendisine bir kat elbise dikmişti. Bir gün Peltan Bey dedi ki: "Sen yeryüzüne çıkarak, bizim memleketin başkentine git, orada babamın sarayına misafir ol. Benim burada esir olduğumu anlat. Sen doğurunca, halkı toplayarak büyük bir ateş yaktırsın. Çocuğumuzun gömleğini, ‘Torunumu yakıyorum!' diyerek bu ateşe attırsın. Bunu görünce, düşmanım olan iki peri, kendi kendilerini de ateşe atıp yanacaklar. İşte o zaman, beni bağlayan büyüler bozulur. Büyülerden kurtulunca, serbest (kalır), yanınıza gelirim."</p>

  <p class="normal">Ayşe Sultan, yeryüzüne çıktı. Az gitti uz gitti, bir gün o memleketin sarayına ulaştı. Misafirlikle, kendisini oraya kabul ettirdi. Bir gün orada bir erkek çocuk doğurdu. Adını Aydın koydular. O gece, yattığı odanın penceresine mavi bir kuş geldi, şöyle ötmeye başladı:</p>

  <p class="indentmetinitalik">Babam bilse, bu Aydın,</p>

  <p class="indentmetinitalik">Ruhumun yarısıdır;</p>

  <p class="indentmetinitalik">Annem bilse, bu kadın,</p>

  <p class="indentmetinitalik">Oğlunun karısıdır,</p>

  <p class="indentmetinitalik">Size, benim odamda</p>

  <p class="indentmetinitalik">Yerimi verirlerdi;</p>

  <p class="indentmetinitalik">Git anneme, babama,</p>

  <p class="indentmetinitalik">Bu sırrı söyle şimdi!</p>

  <p class="normal">Mavi kuşun bu sözlerini, odada yatan bir siyah dadı işitti. Sabah olunca, mavi kuşun odaya geldiğini, misafir hanıma yukarıdaki sözleri söylediğini haber verdi. Ertesi gece, valide sultan odaya geldi. Mavi kuşun geldiğini, bu sözleri söylediğini işitti. O da ertesi sabah konuyu padişaha açtı. Padişah da o günün gecesini bekledi, o da gözleriyle kuşu gördü, kulaklarıyla sözlerini işitti; misafir hanımın, kendi gelinleri; Aydın'ın da torunları olduğunu anladılar. Gelini tatlı dille ağırlayarak, Peltan Bey'in odasına götürdüler; yavrusunu da yanına verdiler.</p>

  <p class="normal">Ayşe Sultan, Peltan Bey'in sözlerini padişaha söyledi. Padişah halkı topladı; büyük bir ateş yaktırdı; "Torunumu bu ateşe atacağım!" diye duyurdu. Çocuğun gömleğini, çocuk diye ateşe attılar. Bunun üzerine bütün kurtlar, kuşlar, geyikler, kederlerinden tüylerini döktüler, yas tuttular. Bu felakete kendilerinin sebep olduklarını gören iki peri, ki Peltan Bey'in düşmanlarıydı, iki beyaz güvercin şeklinde gelerek ateşe atıldılar. Bunların yanmasıyla, Peltan Bey'in büyüsü bozuldu, mezardan çıkarak babasının sarayına geldi. Karısına, çocuğuna kavuştu. Mutlu bir hayat yaşamaya başladılar. Ayşe Sultan'ın bu kocadan iki kızı dünyaya geldi.</p>

  <p class="normal">Şimdi gelelim Yılan Bey'e; Yılan Bey, savaşta düşmanları yendikten sonra saraya geldi, sevgili karısını bulamadı; çok üzüldü. Hemen ayağına demir bir çarık geçirdi, eline demir bir asâ aldı; yedi yıl gitmedik memleket, aramadık ülke bırakmadı. Sonunda yolu Peltan Bey'in sarayına uğradı. Rast gele Peltan Bey'e misafir oldu. Yılan Bey'le Peltan Bey, birbirini görünce, çok sevdiler. Peltan Bey, yavrularını getirdi, misafirine gösterdi. Yılan Bey dedi ki: "Bu çocukların annelerini görsem, bir zarar var mı? Biliyorsunuz ki ben yedi yıldan beri bu demir çarıkla, demir asâyla birisini arıyorum."</p>

  <p class="normal">Peltan Bey, Ayşe Sultan'ı, misafirin bulunduğu odaya çağırdı. Bu iki özlemliler birbirlerini görünce, ikisi de bayıldılar. Peltan Bey, yüzlerine su serperek bunları ayılttı; Yılan Bey'e dedi ki: "Sevgilinizi size vermeye hazırım. Siz ikiniz mutlu olunuz da, varsın benim ömrüm cehennemler içinde geçsin."</p>

  <p class="normal">Yılan Bey şöyle cevap verdi: "Sizin böyle bir özverinizle amaca ulaşılmaz. İkimizin de emeli, Ayşe Sultan'ın mutlu olmasıdır. O, hangimizle mutlu olabilirse onunla yaşaması gerekir. Şimdi her üçümüz hamama gidelim; onun eline bir tas su verelim. Suyu kimin ayağına dökerse, onu istediği anlaşılır."</p>

  <p class="normal">Peltan Bey'in de bütün isteği, sevgilisinin mutlu olmasıydı. Düşünceyi doğru gördüğünden, söylenilen şeylere razı oldu. Üçü birlikte sarayın hamamına gittiler. Çocuklar da kendi mutluluklarının tehlikede olduğunu sezerek, arkalarından ayrılmıyorlardı. Peltan Bey, Ayşe Sultan'ın eline su dolu bir tas verdi. Ayşe Sultan'ın rengi kül gibi bembeyaz olmuştu. İki genç şehzadenin benizleri de atmıştı, kalpleri hızlı hızlı çarpıyordu. Ayşe Sultan, özlemli gözlerle Yılan Bey'e baktı. Sonra döndü, sevecen bakışlarla yavrularını seyretti. Görülüyor ki, ruhunda iki şiddetli sevda çarpışıyordu: Sevgilisi Yılan Bey'e olan aşkıyla, yavrularına olan sevgisi, birbirini alt etmeye çalışıyordu. Ayşe Sultan, yüzyıllar kadar uzun süren sonsuz bir an içinde kararını verdi; iki şehzadeye doğru ilerledi, ağzından şu sözler döküldü: "Ak bahtım, altın tahtım Yılan Bey! Çaresiz, çocuklarımın babası Peltan Bey!"</p>

  <p class="normal">Ayşe Sultan, bu sözleri söyledikten sonra, tas içindeki suyu Peltan Bey'in ayağına döktü. Kahraman kadın, aşkını, yavrularının mutluluğu için feda etmişti.</p>

  <p class="normal">Yılan Bey, üzüntüsünden eğildi, kıvrandı, yeniden bir yılan şekline girdi. Özlemli bakışlarla Ayşe Sultan'ı süze süze, hamamın bir deliğine daldı, gitti. Ayşe Sultan da ağlaya ağlaya, yavruları için aşkını feda eden büyük özverinin acısıyla odasına geldi.</p>

  <p class="normal">Her sabah, orada, kıbleye doğru diz çökerek, Yılan Bey'i başka yüzden mutlu etmesi için saatlerce Allah'a yalvarıyordu.</p>

  <div class="calibre1" id="calibre_pb_12"/>
</body>
</html>
