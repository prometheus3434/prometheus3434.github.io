<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Babam MehmetAkif</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik" id="calibre_toc_29">Takvim'den Bir Yaprak: Mehmed Âkif'in Oğlu</h2>

    <p class="sag1">Refi Cevad Ulunay</p>

    <p class="normal">İki ay kadar oluyor, orta yaşlı bir zat matbaada ziyaretime gelmişti.</p>

    <p class="normal">"Ben Mehmed Âkif'in oğluyum, ismim Emin'dir."</p>

    <p class="normal">Kendisini böyle takdim eden bir zata:</p>

    <p class="normal">"Hangi Mehmed Âkif?"</p>

    <p class="normal">denilemez. Çünkü Türkiye'de Mehmed Âkif bir tanedir; fakat ben muhatabıma nasıl bir nazar atfetmiş olacağım ki...</p>

    <p class="normal">"Müşkül durumdayım" dedi. "Karacabey Harası'nda günde ufak bir ücretle çalışıyorum ve 15 seneden beri orada barınmaktayım."</p>

    <p class="normal">İnsanlar acayiptir. Büyük adamların çocuklarının da büyük olacaklarını düşünürler. Halbuki Kur'ân-ı Kerîm'de: "<span class="ideitalik">Ölüden diri, diriden ölü çıkmaz</span>."<a href="../Text/Babam%20MehmetAkif_split_032.html#footnote-730-53" id="footnote-730-53-backlink">[53]</a> buyruluyor. Mehmed Âkif'in oğlu da hayatta muvaffak olmayabilir. Bunun için;</p>

    <p class="normal">"Âkif gibi bir adamın oğlu olduğunuz hâlde Karacabey Harası'nda ücretle çalışan bir gündelikçiden başka bir şey olamadınız mı?"</p>

    <p class="normal">demedim. Mehmed Âkif'in oğlu devam etti:</p>

    <p class="normal">"Karacabey'de zelzele harayı alt üst etti. Hara müdürü; "Buraları eski hâline getirilinceye kadar git, başının çaresine bak" dedi. Beni bu durumdan kurtarmak için tavassutunuzu rica ediyorum."</p>

    <p class="normal">Elimden geleni esirgemeyeceğimi söyledim. Alâkadar makamlara müracaat ettim ve neticeyi bekledim.</p>

    <p class="normal">Evvelki gün Mehmed Âkif'in oğlundan bir mektup aldım; Ziraat Bakanlığı'ndan tekrar haraya gönderildiğini ve kendisine yer olarak merkeze yedi, sekiz kilometre mesafede Poyrazbahçe Koyun Ağılı denilen bir yerde yatıp kalkabileceğini söylediklerini yazıyor. Sobasız, gıdasız, pislik içinde olan buradan kurtarılmasını rica ediyor. Hatta bana şöyle bir kıt'a da yazmış:</p>

    <p class="indentmetinitalik">Tut elimden diyerek, boynumu büktüm Ulunay</p>

    <p class="indentmetinitalik">Yüzde yüz üzdü senin gönlünü bitkin durumum</p>

    <p class="indentmetinitalik">"Âkif'in oğlu" dedim, sen de şaşırdın. Bu mu? Ay!</p>

    <p class="indentmetinitalik">Sürünüp kıvranıyor, iş arıyor. Vay gidi vay!</p>

    <p class="normal">Bu zat hiçbir şey olmayabilir. Fakat Mehmed Âkif'in oğludur. O Mehmed Âkif ki...</p>

    <p class="normal">*</p>

    <p class="normal">Dün akşam Kâni Karaca bizim mahallede bir Mevlid okumağa gelmiş, bana da uğradı. Hoşbeşten sonra İstanbul'un Hâfız Osman, Hâfız Recep, Hâfız Hasan gibi tanınmış eski mevlidhanlarından bahsettik. Bu meyanda Said Paşa İmamı Hasan Efendi'den de bahsedildi. Hasan Efendi biraz meczup idi, Boğaz'da Mevlid okumak üzere Valide Sultan'a gelirken Üsküdar Çarşısı'nda karşısına bir kadın çıkmış, ona beş kuruş uzatarak:</p>

    <p class="normal">"Dağ gibi bir evlât kaybettim, bugün kırkıdır. Onun için bir Mevlid oku!"</p>

    <p class="normal">demiş. Hasan Efendi de:</p>

    <p class="normal">"Paranı cebine koy. Okuyayım!"</p>

    <p class="normal">demiş, yüreği yanık ananın evine gitmişler. Öyle bir Mevlid okumuş ki, dinleyenlerden bayılanların hesabı yok. Mahalle yerinden oynamış. Hasan Efendi'nin gece yarısı kayığa binerek Valide Sultan'ın sarayına giderken yolda okuduğu kasideyi Mehmed Âkif şöyle yazıyor:</p>

    <p class="indentmetinitalik">Kayalardan, kıyılardan bir ateştir çağlar,</p>

    <p class="indentmetinitalik">Lahn-i Dâvûd ile inler gûyâ dağlar.</p>

    <p class="indentmetinitalik">Dem çekip, dem tutarak, etmeye başlar feryâd,</p>

    <p class="indentmetinitalik">Boğaz'ın her tarafından bir ilâhî inşâd:</p>

    <p class="indentmetinitalik">"Sultan-ı rusül, Şâh-ı mümeccedsin efendim</p>

    <p class="indentmetinitalik">Bîçârelere devlet-i sermedsin efendim!</p>

    <p class="indentmetinitalik">Sen Ahmed ü Mahmûd u Muhammed'sin efendim</p>

    <p class="indentmetinitalik">Hak'tan bize Sultân-ı müeyyedsin efendim!"</p>

    <p class="normal">Bugün Karacabey Harası'nın koyun ağılında sobasız. Gıdasız, diz boyu pislik içinde titreyen adam işte bunu yazan Mehmed Âkif'in oğludur.<a href="../Text/Babam%20MehmetAkif_split_032.html#footnote-730-54" id="footnote-730-54-backlink">[54]</a></p>
  </div>

  <div class="calibre1" id="calibre_pb_58"></div>
</body>
</html>
