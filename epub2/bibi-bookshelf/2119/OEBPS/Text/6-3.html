<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-3.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabaslik" id="toc_marker-5">NECİP FAZIL KISAKÜREK, “İSLAM İNKILÂBI” VE AKP</p>

      <p class="resim para-style-override-8"><img alt="3.png" class="image" height="18" src="../Images/3_fmt4.jpeg" width="46" /></p>

      <p class="paragraf">Necip Fazıl Kısakürek hiçbir zaman bu ülkede anlaşılmamış, gölgede kalmış bir yazar olmadı. Önce şair-edebiyatçı, sonra da dini/siyasi bir dava adamı olarak şöhret yaptı ve genç yaşlarından itibaren kendisine bağlı bir mürit takımı yaratmayı başardı.</p>

      <p class="paragraf">Aslında bu durum düşünce dünyasında Necip Fazıl’a özgü değildir ve böyle durumlarda genellikle şu yapılır: Yazarların sanatçı kişiliği ile siyasi düşünceleri birbirinden ayrılır ve okuyucular da bu şekilde yazarın her iki yönünü birlikte değerlendirme zorunluluğundan kurtulurlar. Necip Fazıl için de bu yapıldı ve şairin siyasal düşüncelerini paylaşmaktan uzak birçok aydın, “Mürşid”in davasını görmezden gelerek, şiir ve tiyatro eserlerini hayranlıkla okudu. Bunlar arasında, yazarı dünyaya tanıtmak için bazı şiirlerini yabancı dillere çevirenler de çıktı.<span class="dipp"><a class="footnote-link" href="#footnote-225-104" id="footnote-225-104-backlink">104</a></span></p>

      <p class="paragraf">Ne var ki böyle bir ayrım yapmakta haklı mıyız? Daha da önemlisi, böyle bir ayrımın Necip Fazıl’ın anlayışına uygun düştüğünü söyleyebilir miyiz?</p>

      <p class="paragraf">Öyle görünüyor ki söyleyemeyiz; çünkü Necip Fazıl’ın bizzat kendisi böyle bir ayrıma şiddetle karşıydı ve bu karşıtlığın nedenlerini de –“siyaset”i yeniden tanımlayarak– yine kendisi anlatmıştır. Gerçekten de şairimize göre herkesin “siyaset” dediği şey, aslında, “günlük menfaat stratejisi hesaplarından” başka bir şey değildi; oysa kendisi, siyaseti, “yeni ve bütün bir cemiyet inşası ve ilk modeli 1839 markalı sahte inkılâpların ürettiği mesnetsiz cemiyeti taş üstünde taş bırakmaksızın yıkma, yerle bir etme davası” olarak anlıyordu.<span class="dipp"><a class="footnote-link" href="#footnote-225-105" id="footnote-225-105-backlink">105</a></span> Görüldüğü gibi şair-düşünür son derece açıktı ve ona göre Türkiye’de siyaset ancak Tanzimat’tan sonra modernleşme, Batılılaşma, çağdaşlaşma gibi adlar altında yürütülmüş olan tüm “sahte inkılâp”ların yıkılması şeklinde yapılabilirdi.</p>

      <p class="paragraf">Şimdi bu nokta üzerinde bir miktar duralım ve şu soruyu soralım: Sadece “<span class="char-style-override-12">Ulu Hakan Abdülhamit</span>” ile “<span class="char-style-override-12">Büyük vatan dostu Vahidüddin</span>”in kurtulabildiği bu yıkım operasyonundan sonra girişilecek “yeni ve bütün cemiyet inşası” hangi ilkelere dayanacak, hangi düzeni getirecekti? Oysa yazarımız bu konuda da yeterince açık olmuş ve şunları yazmıştır: “Bilinmesini isterim ki, ben, şeriatın en küçük cüz’üne feza dolusu hazineleriyle bütün kâinatı feda etmekte tereddüdü olmayan, mutlak pazarlıksız ve muvazaasız biriyim; ve hakikatten şeriate değil şeriatten hakikate giden, yolcusu seyrek caddenin üstündeyim. Bence peşin, esas, asli olan yalnız şeriattır”.<span class="dipp"><a class="footnote-link" href="#footnote-225-106" id="footnote-225-106-backlink">106</a></span></p>

      <p class="paragraf">İşte Necip Fazıl 1940’lardan itibaren “dava”sını bu temel ilke üzerine oturttu, fakat yaşamı boyunca da hiçbir zaman bu son on yılda olduğu kadar yüceltilmedi. Gerçekten de Menderes döneminde bile şeriatçılıktan defalarla mahkûm olan şairimiz AKP döneminde en saygın referanslardan biri haline geldi: Devlet televizyonları hakkında yüceltici belgeseller yaptı; dergiler özel sayılar çıkardı; Kültür Bakanlığı 2004 yılını Necip Fazıl yılı olarak ilan etti ve iktidar yanlısı bir gazete de <span class="char-style-override-12">Büyük Doğu</span> dergisinin tıpkıbasım sayılarını okuyucularına dağıttı.<span class="dipp"><a class="footnote-link" href="#footnote-225-107" id="footnote-225-107-backlink">107</a></span></p>

      <p class="paragraf">Kamuoyunun çok da ilgisini çekmeyen bu gelişmeyi nasıl açıklayabiliriz?</p>

      <p class="paragraf">Kuşkusuz bu gelişmede AKP iktidarının, özellikle de Başbakan Erdoğan’ın rolü belirleyici olmuştur. Herkes biliyor ki son yıllarda, Erdoğan, hemen her “tarihi” konuşmasında Necip Fazıl’ı anıyor ve ondan siyasi mesaj niteliği taşıyan şiirler okuyor.<span class="dipp"><a class="footnote-link" href="#footnote-225-108" id="footnote-225-108-backlink">108</a></span> Bunun dışında AKP’nin en önde gelen isimleri de sık sık aynı sevgiyi dillendiriyor ve yayıyorlar. Oysa, ilerleyen sayfalarda göstereceğimiz gibi, “ inkılâpçı” şairin <span class="char-style-override-12">teokratik totalitarizmi,</span> hatta <span class="char-style-override-12">etnik temizliği</span> açıkça savunan fikirleri de bu arada piyasada serbestçe dolaşıyor ve okunuyor. Bu durumda iktidara demokrasiyi ilerletmek vaadiyle geldiği söylenen bir siyasi kadronun Necip Fazıl aşkını her yönüyle bilmek ve sorgulamak durumunda değil miyiz? Ve bunun için de düşünürü her yönüyle ele almak ve değerlendirmek zorunda değil miyiz?</p>

      <p class="paragraf">Gerçekten de Necip Fazıl kimdi? Ve davası nasıl bir yaşam kavgası içinde şekillenmişti?</p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt6.jpeg" width="29" /></span></p>

      <p class="paragraf">Necip Fazıl Kısakürek bizde çoğu mütevazı kökenden gelen İslamcı düşünürlerin aksine varlıklı bir ailenin çocuğuydu ve hayata gözlerini Çemberlitaş’ta bir konakta açmıştı. Hariciye nazırlığına kadar yükselmiş bir paşanın damadı olan dedesi, Mecelle yazarları arasında yer almış, fakat aynı zamanda Fransız kültürüyle de beslenmiş, <span class="char-style-override-12">Légion d’Honneur</span> sahibi bir hukukçuydu. Bu atmosferde küçük Necip de ilk derslerini, kendisine aynı zamanda babalık yapan dedesinden aldı ve yine aile kültürünün etkisiyle –mahalle mektebi ve Nümune mekteplerinin yanı sıra– <span class="char-style-override-12">Fransız Frerler okulu</span> ve <span class="char-style-override-12">Amerikan Koleji</span> gibi okullarda da okudu. Böyle bir çıkış noktası ilginçtir ve daha başlangıçta akla bazı soruları getiriyor. Yoksa genç yeteneğin daha sonraki fırtınalı ve çelişkilerle dolu hayatına “tadsız ve haşin” bulduğu “Papazlar Okulu”nun veya sevmekle birlikte haylazlık yüzünden “kovulduğu” Amerikan Koleji’nin itici etkileri mi damgasını vurmuştu? Ya da genç Necip, ruhi buhrana ve mistik arayışlara, “tımarhane” dediği konak hayatı, çocuk yaşında kız kardeşini ve dedesini kaybetmesinin yol açtığı travma ya da büyükannesi Zafer Hanım’ın ürkütücü ölüm takıntısı gibi faktörler yüzünden mi sürüklenmişti? Bu sorular Necip Fazıl’ın kısa yaşam öyküsünde ipuçlarını verdiği, fakat ayrıca incelenmeye değer sorulardır. Yine de anlaşılıyor ki Necip Fazıl’ın Doğu <span class="Strong char-style-override-10">ile</span> Batı kültürleri arasında bocaladığı ilk tahsil yıllarından sonra girmiş olduğu Bahriye Mektebi, kendisi için kültür planında âdeta doğuş yılları oldu. <span class="char-style-override-12">Kafa Kâğıdı</span> adını verdiği yaşam öyküsünde, Necip Fazıl, Nâzım Hikmet’ten iki yıl sonra girdiği ve Yahya Kemal, Aksekili Ahmet Hamdi, Hamdullah Suphi gibi hocalardan ders aldığı bu okuldan söz ederken “Ne oldumsa bu mektepte oldum!” diyecektir.<span class="dipp"><a class="footnote-link" href="#footnote-225-109" id="footnote-225-109-backlink">109</a></span></p>

      <p class="paragraf">Bahriye Mektebi’ni tamamlamadan Darülfünun felsefe bölümüne geçen Necip Fazıl, buradan sonra da kazandığı bir bursla Fransa’ya gitmiş ve Sorbon’da Bergson’un hüküm sürdüğü yıllarda, felsefe okumuştur. Ne var ki bu maceranın da bir yılda tamamlandığını ve yazarın 1925’te ülkesine bir felsefe tutkunu olarak değil de kumar hastası olarak döndüğünü görüyoruz. Yazar Paris macerasını bir “kâbus”a dönüştüren bu kumar tutkusundan, anılarında, “kendimden kaçmak ve içimdeki sabit fikirleri uyutmak için bende ilaç haline gelen zehir” diye söz eder.<span class="dipp"><a class="footnote-link" href="#footnote-225-110" id="footnote-225-110-backlink">110</a></span> Yine de kolayca tahmin edebiliriz ki şairin pek sözünü etmek istemediği Paris parantezi boşuna olmamış, özellikle felsefesinde “sezgi” ve mistik duygulara özel bir yer veren Bergson’un derslerini dinlemesi kendisi için kalıcı etkiler yapmıştır. İlerde felsefe düşmanlığı yaptığı ve “Biz felsefeyi dalaletin, inkârın ve fikir kargaşalığının insana getirdiği hal olarak tarihi bir sayıklama manzumesi, aldanışlar tablosu olarak görmekte mazuruz”<span class="dipp"><a class="footnote-link" href="#footnote-225-111" id="footnote-225-111-backlink">111</a></span> derken bile, yazar, Bergson’u ayrı bir yere koyacaktır. Bu noktaya tekrar döneceğiz.</p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt7.jpeg" width="29" /></span></p>

      <p class="paragraf">Necip Fazıl düşünce ve duygu hayatındaki asıl kırılmayı, 1934 yılında, Ağacamii’nde, İslam âlimi Abdülhakim Arvâsi Efendi ile tanışması ile yaşadı. Şeyhle ilk karşılaşmaları ve bir süre devam eden buluşmaları genç şairi gerçekten de derinden sarsmıştı. Öyle ki, yazar, daha sonraki bir şiirinde Arvâsi’yi “Bana yakan gözlerle bir kerecik baktınız; ruhuma büyük, temel çivisini çaktınız” diye anacak, <span class="char-style-override-12">O ve Ben</span> adlı eserinde de “Kurtarıcım, müjdecim, mürşidim, şeyhim, nurum, ruhum, canım, efendim, topyekûn hayatım!” dediği Vanlı mürşidine “Ebediyen köpeğin olarak kendi köpekliğimden çıkayım; insan olayım!” diye yalvaracaktır (s. 255). Açıktır ki, özgür düşünceli ve bağımsız iki aydın arasındaki ilişkiden çok, “bir müridin mürşidine müridane bakışını”<span class="dipp"><a class="footnote-link" href="#footnote-225-112" id="footnote-225-112-backlink">112</a></span> dillendiren yukarıdaki satırlar, aslında yazıldığı günlerde de yadırganacak nitelikteydi. Oysa öyle görünüyor ki sorunun psikolojik planda başka bir boyutu daha vardı.</p>

      <p class="paragraf"><span>Necip Fazıl daha çocukluk yıllarından itibaren bir “üstün yaratık” muamelesi görmüş ve kendisi de buna inanmıştı. Anılarında, “Herkesçe teslim edilen zekâm, der, yakınlarımı öylesine ürkütmüş ve kaygılandırmıştı ki nazar değmesin diye sık sık tütsülerden atlatılır olmuştum” (s. 72). Aynı şekilde, henüz sekiz on yaşlarındayken, kendi kendine “bu dünyada acaba benden daha derin duyan ve düşünen ikinci bir kimse var mı?” diye mırıldandığını da anımsar (s. 74). Ne var ki, şair, bu aşırı özgüven duygusunu takıntı haline gelmiş bir ölüm korkusu ile birlikte yaşamakta ve bir yandan övünürken öte yandan da kendisine “ruh dünyasının kapılarını açacak” bir “mürşid” aramaktadır. Ve bu koşullarda kendisini anlayan ve “keşke bu kadar zeki olmasaydın!” diyerek yaralı egosunu okşayan Arvâsi Efendi, karşısına âdeta biçilmiş bir kaftan olarak çıkmıştır. (s. 74). Nitekim bu tanışmadan kısa süre sonra, yazarın, en önemli tiyatro eseri olan</span> <span class="char-style-override-12">Bir Adam Yaratmak</span><span>’ı bu karmaşık duygularla yazdığını ve bunaltılar içinde bocalayan, delilik ile fazla akıllılık arasında gelip giden bir kahraman portresi çizdiğini görüyoruz. Acaba genç şair, “cemiyetteki ruh hastalıklarının sebebi iman eksikliğidir”</span><span class="dipp"><a class="footnote-link" href="#footnote-225-113" id="footnote-225-113-backlink">113</a></span> <span>diyen Vanlı mürşidinde kendi ruh fırtınalarını dindirecek bir sığınak mı aramıştı?</span><span class="dipp"><a class="footnote-link" href="#footnote-225-114" id="footnote-225-114-backlink">114</a></span> <span>Yazarın eserlerinde bu soruya olumlu yanıt verebilmemiz için bir hayli işaret bulunuyor.</span></p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt8.jpeg" width="29" /></span></p>

      <p class="paragraf">Necip Fazıl Kısakürek tüm hayatı boyunca Arvâsi Efendi’den saygı ve ihtiramla söz etmiştir. Bununla beraber yazarın eserleri incelenirse neredeyse tüm referanslarının Batılı kaynaklar olduğu görülür. Yazdıklarında Arvâsi’den ya da ünlü İslam düşünürlerinden alıntılar çok azdır. Gerçekten de genç Necip, okuma hayatına Michel Zevaco ve Alexandre Dumas ile başlamış; Amerikan Koleji’nde öğrendiği İngilizceyi ilerlettikten sonra “Lord Byron, Oscar Wilde, hatta Shakespeare’i” asıllarından okumuş; roman denilince de <span class="char-style-override-12">Paul ile Virginie</span>’yi, <span class="char-style-override-12">Graziella</span>’yı, Marcel Proust’u, Tolstoy’u, Dostoyevski’yi anmıştır. Puccini müziği, Max Linder filmleri ve babasıyla Tepebaşı Tiyatrosu’nda seyrettiği ve “tek seyredişte âdeta ezberledim” dediği Çardaş Fürstin opereti de anıları arasındadır.</p>

      <p class="paragraf">Ya Osmanlı yazar ve sanatkârları?</p>

      <p class="paragraf">Necip Fazıl bu konuda gayet açıktır: “Türk muharrirlerinden hiçbiri beni sarmıyor” (s. 158). Ne “vatan ve millet davulcusu” Namık Kemal; ne “Yahudi işi tahrip kalıbından çıkma” II. Meşrutiyet yazarları ve bu arada “bir tefekkür asliyet ve şahsiyetine malik olmayan” Ziya Gökalp; ne aşağılayıcı bir tonda anlattığı Yahya Kemal ve tabii ne de “beni Stalin yarattı, diyen Nâzım Hikmet”.<span class="dipp"><a class="footnote-link" href="#footnote-225-115" id="footnote-225-115-backlink">115</a></span> Necip Fazıl’a göre Kanuni’den sonra Osmanlı kültürü çürüme yoluna girmiş ve izleyen dönemde adını anmaya değecek pek yazar kalmamıştır. Siyasette ise durum biraz farklıdır ve bu soysuzlaşma döneminde, yazar, “Ulu Hakan Abdülhamit” ve “Büyük vatan dostu Vahidüddin” parantezlerinden özlemle söz eder.</p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt9.jpeg" width="29" /></span></p>

      <p class="paragraf">Necip Fazıl’ın ölümünden bir yıl önce kaleme aldığı ve tamamlayamadan yakınlarına teslim ettiği bu oto-portre bugün bizlere neyi anlatıyor? Bu tabloyu kendi kişiliğini “zıt kutuplar arasında en keskin ve mübalağalı grafikler çizen bir yaratılış” (s. 138) olarak tanımlayan bir yazarın gerçek kimliği olarak okuyabilir miyiz? Batı “tefekkürü” ile İslam “tasavvufu” arasında gidip gelen ve bunlar arasında “gerçek mahsup muamelesi”<span class="dipp"><a class="footnote-link" href="#footnote-225-116" id="footnote-225-116-backlink">116</a></span> yapmaya çalışan, fakat aslında gizliden gizliye bir Batı hayranı olan bir yazarla mı karşı karşıyayız? Necip Fazıl’ın anılarında Bahriye Mektebi müdüründen “Batı delisi” diye söz ettiğini ve yeri gelince “Batı emperyalizmi”ni ya da “Batı koloniyalizmi”ni lanetlediğini anımsarsak bu soruya “hayır” dememiz gerekiyor. Ne var ki bu soru daha nüanslı bir yanıt bekliyor ve bunun için de önce düşünürün siyasi kavgalarının bilançosunu çıkarmamız gerekiyor.</p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt10.jpeg" width="29" /></span></p>

      <p class="paragraf">Necip Fazıl Kısakürek siyasi kavgasına İkinci Savaş sırasında, 1943’te yayın hayatına giren <span class="char-style-override-12">Büyük Doğu</span> dergisiyle başlamış ve esas olarak da Menderes döneminde etkili bir siyaset figürü olarak ortaya çıkmıştır. Anılarından anladığımıza göre 1934’te Şeyh Arvâsi ile tanışması, ilk aşamada, şairin ne sosyal ilişkilerinde ne de hayat tarzında köklü bir değişiklik meydana getirmişti. Yaşamı laik ve cumhuriyetçi yazar ve sanatkârlar arasında geçen, en çok ziyaret ettiği evler Falih Rıfkı ve Yakup Kadri’nin evleri olan düşünürün hayatındaki en büyük kırılma, aslında, <span class="char-style-override-12">Büyük Doğu’</span>yu çıkarmaya hazırlandığı 1942 yılında, yani Vanlı şeyhle tanışmalarından sekiz yıl sonra gerçekleşecektir.<span class="dipp"><a class="footnote-link" href="#footnote-225-117" id="footnote-225-117-backlink">117</a></span> Necip Fazıl bu tarihe kadar CHP ile de ilişkilerini sürdürmüş, ancak 1941 seçimlerinde adının CHP aday listesinden silinmesi ile radikal bir İslamcılığa yönelmişti.<span class="dipp"><a class="footnote-link" href="#footnote-225-118" id="footnote-225-118-backlink">118</a></span> Fakat yine de ne içki ve sigarasından vazgeçebilmiş, ne de Paris’te yakalandığı ve “ihtiyarlık çağına kadar kendisini su ve ekmek ihtiyacından fazla kaptırdığı kumar illetinden”<span class="dipp"><a class="footnote-link" href="#footnote-225-119" id="footnote-225-119-backlink">119</a></span> kurtulabilmişti. Evet, Necip Fazıl’ın yaşamındaki asıl kırılma 1941’de CHP milletvekili listesinden silinip <span class="char-style-override-12">Büyük Doğu</span> macerası için “serbest kalması” ile başladı ve dergi hazırlıklarına da bu sıralarda girişti. O halde biz de şairin mürşide dönüştüğü bu yıllarla ilgili bir parantez açalım.</p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt11.jpeg" width="29" /></span></p>

      <p class="paragraf"><span class="char-style-override-12">Büyük Doğu</span> dergisi, yazarın 1975 yılında anlattıklarına göre, 1940’larda henüz “yolcusu seyrek” olan “şeriat caddesini doldurmak” amacıyla yayın hayatına başlamıştı. Fakat o sırada bu işi tek başına başaramayacağına göre, Mürşid, “seyrek cadde”yi kimlerle dolduracaktı? Elbette ki otobiyografik eserlerinde, özellikle de <span class="char-style-override-12">Bâbıâli</span>’de sergilediği çoğu yeteneksiz ve kof yazarçizer takımıyla değil; yepyeni, genç bir nesille! Mistik şair bu uğurda verdiği fırtınalı kavgayı şöyle özetlemiştir: “Otuz küsur yıldır canımı dişime takarak ve küfür kilerinden ekmek yemektense İslam çilehanesinde aç kalmayı tercih ederek, bu soydan Müslümanların kurtuluşa istihkakları noktasından değil de bir gün bu dâvayı en geniş çapıyla temsil edecek yeni gençliğin hakkı bakımından ve o hak yoluyla İlahi rıza için didinmekte, çırpınmakta, yırtınmaktayım. Verdiğim iki cepheli muharebede de, düşmanlarım, İslam’a dışından saldıranlarla onu içinden pörsütenler.. Yani kâfirler ve kabalar..”<span class="dipp"><a class="footnote-link" href="#footnote-225-120" id="footnote-225-120-backlink">120</a></span></p>

      <p class="paragraf"><span>Ne var ki, Kısakürek, “yepyeni, genç nesli” bekleye ve yetiştiredursun,</span> <span class="char-style-override-12">Büyük</span> <span class="char-style-override-12">Doğu</span><span>’yu hazırlamak için yardımcı ellere, işlek kalemlere ihtiyaç duymaktadır. İster istemez bunlar da</span> <span class="char-style-override-12">Bâbıâli</span> <span>bataklığından devşirilecek ve “kâfirler ve kabalar”a karşı savaş –adam kıtlığında– birtakım “kof şöhretler”in desteğiyle yürütülecektir. Şair, aynı anılarda “Bu ne tezad!” diye sunduğu dergi girişimi hakkında şu bilgileri verir: “</span><span class="char-style-override-12">Büyük Doğu</span><span>’ya yazı verenlerin hiçbiri, nakışları ruhlarına mutabık şekilde, (ideolojik) bir tahlil ve terkip halinde davaya bağlı değil ve Sabık Şair (yani yazarın kendisi, –</span><span class="char-style-override-12">T.T.</span><span>) buna rağmen kakofoniye meydan vermeksizin orkestrayı idare edebilmekte... Metod (strateji) (taktik) ve politikası açıktır:</span> <span class="char-style-override-12">Büyük Doğu</span> <span>idealini tezadsız bir fikriyat halinde ve</span> <span class="char-style-override-12">İdeolocya Örgüsü</span> <span>başlığı altında gergefleştirirken, bir şey sanılan çoğu kof şöhretlerden faydalanmak, bunlara davanın kıyıcığından, köşeciğinden, (anti tez) tarafından olsun, roller vermek; komünist olsalar bile gizli içleriyle değil, açık dışlarıyla ideale ters düşmeyecek yazılarını memnunlukla neşretmek, böylece onlara</span> <span class="char-style-override-12">Büyük Doğu’</span><span>yu teslim etmek yerine onları görünebildikleri kadarıyla teslim almak ve istikbalin yeni neslini, o tarihten en aşağı yirmi yıl sonraki</span> <span class="char-style-override-12">Büyük Doğu</span> <span>neslini beklemek... İşte</span> <span class="char-style-override-12">Büyük Doğu</span><span>’nun tam otuz iki yıllık kadro politikası sadece ve sadece bu olmuştur”.</span><span class="dipp"><a class="footnote-link" href="#footnote-225-121" id="footnote-225-121-backlink">121</a></span></p>

      <p class="paragraf">Görüldüğü gibi mürşidimiz sadece bir sanatkâr değil, aynı zamanda usta bir taktisyendi ve davası uğruna kullandığı “kof şöhretler”i böylesine aşağılayacak kadar da pervasızdı.</p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt12.jpeg" width="29" /></span></p>

      <p class="paragraf">1941’de aday listesinden silinerek CHP’den “serbest kalınca” siyasal İslam’a sarılan Necip Fazıl’ın “dava”sında en hareketli dönemi 1950’ler teşkil etti. Bu yıllarda kendisini Menderes’e yol göstermek isteyen, onu belli bir politikayı uygulamaya kışkırtan bir yazar olarak görüyoruz. Öyle ki, Kısakürek <span class="char-style-override-12">Büyük Doğu’</span>daki yazılarında Tek Parti Dönemi hakkında son derece sert bir lisan kullanmış ve <span class="char-style-override-12">zulüm, dalalet ve şekavet</span> örgütü olarak gördüğü CHP’nin kapatılmasına çalışmıştır. Özellikle CHP’nin mallarının devlete iadesi konusundaki yasa tasarısını fırsat bilen yazarın bu isteğini açıkça ve kabaca dile getirdiğini görüyoruz. Bu tarihlerde kaleme aldığı bir başyazısında, yazar, Menderes’e seslenerek, “Eğer Türk milletinin hudutsuz itimadını kazanmak istiyor ve ‘nâr’dan gelen münevverleri değil ‘nûr’dan gelen münevverleri kendine bağlamak istiyorsan, diyordu, gebert Halk Partisi isimli sıçanı!”<span class="dipp"><a class="footnote-link" href="#footnote-225-122" id="footnote-225-122-backlink">122</a></span> Kısakürek’e göre millet zaten DP’yi bir “ihtilal” yapması ve CHP’yi kapatması için iktidara getirmişti.</p>

      <p class="paragraf">DP yılları aynı zamanda Kıbrıs sorunun alevlendiği yıllardı ve <span class="char-style-override-12">Büyük Doğu</span>’nun bu sorunu da din temelinde milli bir dava olarak benimsediğini görüyoruz. Gerçekten de Kısakürek, Kıbrıs buhranının keskinleştiği bir sırada Menderes’e yaklaşmayı ve onunla çoktandır peşinde koştuğu görüşmeyi gerçekleştirmeyi başarmıştır. Kendi anlattıklarına göre, Necip Fazıl, bu görüşmede Başbakan’a “Meclis’teki ‘<span class="char-style-override-12">Egemenlik Ulusundur!’</span> levhasından başlayarak, yalanların en büyüğü halinde ‘<span class="char-style-override-12">Halk</span>’ ismini taşıyan partiyi hâk ile yeksân (yerle bir) etmeye” ve onun her alandaki “tahribini iz bırakmamacasına silmeye” davet etmiştir (s. 323). Menderes de kendisini bir saat dikkatle dinlemiş ve <span class="char-style-override-12">Büyük Doğu</span>’ya örtülü ödenekten para yardımı yapmıştır. Ne var ki görüşmeden birkaç gün sonra 6-7 Eylül olayları patlak verecek ve yakınlaşma da sona erecektir. Burada yakın tarihimizle ilgili hâlâ karanlıkta kalmış ya da en azından her yönüyle aydınlanmamış bir noktayla karşı karşıya bulunuyoruz. Acaba Menderes, o tarihte, <span class="char-style-override-12">Büyük Doğu’</span>nun ve 6-7 Eylül faciasına yol açan kundaklama (bir emniyet ajanının Selanik’te, Atatürk’ün evine bomba koyması) olayının da içinde yer aldığı farklı bir senaryo mu kurgulamıştı? Ve de 6-7 Eylül’de olayların kontrolden çıkarak vahşet ve yağmacılığa dönüşmesi bu senaryoyu bozmuş muydu? Kısakürek, Menderes’le ilgili kitabında bu olayların “Adnan Menderes’in üzerinde bir <span class="char-style-override-12">trauma-ruhi darbe</span> tesiri yaptığını” ve bunun da Başbakan’ın “hadisenin tertip tarafında bulunduğuna delil” teşkil ettiğini söylüyor.<span class="dipp"><a class="footnote-link" href="#footnote-225-123" id="footnote-225-123-backlink">123</a></span> Ne var ki, yazarımız, bu tespitten sonra 6-7 Eylül faciasını kınayacağına Menderes’i garip bir şekilde eleştiriyor ve Başbakan’ın olaylardan sonra “rizikoya göğüs gererek ileri atılacağına” korkarak geri çekildiğini ve “bütün haklarını haksızlığa çevirici ve kendisini içten çökertici, pasif mizacını” ortaya koyan bir tavır sergilediğini söylüyor (s. 333, 336). Kısaca Menderes <span class="char-style-override-12">Büyük Doğu</span>’nun beklediği, bel bağladığı “sivil darbe”yi yapamamış ve hayranlarının gözünden düşmüştür.</p>

      <p class="paragraf">Gerçekten de “İslami militarizma” ideologu, Demokrat Parti iktidarı sırasında bu duygularla Menderes’i her fırsatta CHP’yi kapatmaya kışkırtmış ve bu uğurda bir “ihtilal” beklemişti. Ve, kaderin cilvesi, 27 Mayıs darbesi olunca da bunu önce Menderes’ten beklediği “devlet içinde devlet darbesi” zannetmiş ve “sevincinden uçmuş”tu.<span class="dipp"><a class="footnote-link" href="#footnote-225-124" id="footnote-225-124-backlink">124</a></span> Başbakanın ölümünden sonra yazdığı şiirde, “Zeybeğim, dünyayı aldın götürdün; bir öldün de beni bin bir öldürdün!” diyen şair, daha sonra Menderes’in hatalarını anlatacak ve bu hatalardan en önemlilerinden birinin de “Halk Partisi’ni topyekûn eseri ve tesiriyle iptal etmeyi” becerememek olduğunu söyleyecektir (s. 491). Anti-komünist duyguları İslamcı misyonunu bastıran şeriatçı yazar, yıllar sonra da, kendisini sanık sandalyesine oturtacak olan 12 Eylül darbesine methiyeler düzecektir.<span class="dipp"><a class="footnote-link" href="#footnote-225-125" id="footnote-225-125-backlink">125</a></span></p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt13.jpeg" width="29" /></span></p>

      <p class="paragraf">N. F. Kısakürek, çileli geçen 27 Mayıs döneminden sonra, mukaddesatçı gençliğin umudu olarak sahne alacak ve bu arada siyasal düşüncelerini de <span class="char-style-override-12">İdeolocya Örgüsü</span> başlıklı bir kitapta kuramlaştıracaktır. İslamcı düşünür tüm siyaset felsefesini ortaya koyan bu eserde nasıl bir rejim ve ne gibi değerler savunmuştur?</p>

      <p class="paragraf">Daha önce anlattıklarımızdan da kolayca anlaşılacağı gibi N. F. Kısakürek demokrasiden nefret ediyordu. “Komünizma, faşizma ve nazizma”yı eleştiriyor, fakat “ya demokrasiler?” sorusuna da “hastalığın başı onlar!” diye yanıt veriyordu.<span class="dipp"><a class="footnote-link" href="#footnote-225-126" id="footnote-225-126-backlink">126</a></span> <span class="char-style-override-12">İdeolocya Örgüsü</span><span class="dipp"><a class="footnote-link" href="#footnote-225-127" id="footnote-225-127-backlink">127</a></span> başlıklı kitabında da totaliter bir sistemin kurumsal ve kültürel dayanaklarını ortaya koymuştur.</p>

      <p class="paragraf">1968 yılında yayınlanan bu kitapta Türkiye için, Kanuni’den beri beklenen “gerçek bir inkılâp”la yürürlüğe konulacak yepyeni bir siyasal sistem önerilmektedir. Bu sistem “halkın değil, Hakk’ın egemenliği”ne dayanacak ve üç ana organdan oluşacaktır. Kısakürek seçkincidir ve kendisi için “millet” sadece her türlü yabancı unsurdan temizlenmiş bir temeldir: “Türk vatanının yalnız Müslüman ve Türklerle meskûn, yalnız Türkler ve Müslümanlardan ibaret hale gelmesi, hain ve muzlim unsurlardan baştan başa temizlenmesi için her türlü tedbir alınacaktır” (s. 334). Temel organlara gelince bunlar da, 1) <span class="char-style-override-12">Yüceler Kurultayı</span>; 2) <span class="char-style-override-12">Başyüce</span>; ve 3) <span class="char-style-override-12">Başyücelik Hükümeti</span> olmak üzere üç daldan oluşmaktadır. Bunlardan (günümüzde İran’daki <span class="char-style-override-12">Velayeti Fakih</span> konseyini anımsatan) <span class="char-style-override-12">Yüceler Kurultayı</span> bir çeşit “âkiller meclisi” olup, amacı, yaptığı genel yasalarla “milleti, en iyi düşünenlerinin ve en iyi yapanlarının kadrosunda özleştirmektir” (s. 285). Kısaca Kurultay, <span class="char-style-override-12">beyin</span> ve <span class="char-style-override-12">vicdan</span>dır; <span class="char-style-override-12">irade</span> ise, bu Kurultay’ın beş yıl için seçtiği (ve bir çeşit Müslüman “Führer” izlenimi veren<span class="dipp"><a class="footnote-link" href="#footnote-225-128" id="footnote-225-128-backlink">128</a></span>) Başyüce tarafından temsil edilmektedir. Başyüce, “bütün salahiyetler beşeri haddin en üstünüyle eline teslim edilmiş”, “milletini tek şahıs içinde yekûnlaştıran” bir önder, bir “timsal”dir (s. 291). Hükümet üyelerini Başyüce seçer ve “Başyüce’nin bir emriyle hükümet değişir”. Görüldüğü gibi bu sistemde genel seçim yoktur ve “milli irade”yi zaten Yüceler Meclisi temsil etmektedir. “Başyüce seçimi gibi tabii haller dışında” ise, Yüceler Meclisi ancak “millet iradesinin tecellisi aranan vaziyetlerde” söz sahibi olacaktır.</p>

      <p class="paragraf">Seçime dayanmayan bu siyasal sistem militaristtir ve temel dayanağını orduda bulmaktadır: “İslam inkılâbı orducudur” ve bu inkılâbın “rüyasını gördüğü ordu(nun) ismi Altun Ordu’dur” (s. 268). Bu durumda subaylar da sistemde ister istemez ayrıcalıklı bir yere sahip olacaklardır: Özenle yetiştirilecek subaylar, “orducu Büyük Doğu idealinin icrâda mihrak şahsiyetidir” ve “Büyük Doğu militarizması, bütün insanlığa icabında tam bir vicdan hürriyeti, icabında da operatör bıçağı gibi cebir ve zorla tatbik edilecek bir ideal manivelasıdır” (s. 130).</p>

      <p class="paragraf">İlginçtir ki, İslamcı düşünür, Menderes’le ilgili kitabında da DP liderinin en büyük hatalarından birinin “Harbiye’den başlayarak ordunun içine girmek, oraya yeni bir mâna, bir çift göz ve kulak yerleştirmek gerektiğini”<span class="dipp"><a class="footnote-link" href="#footnote-225-129" id="footnote-225-129-backlink">129</a></span> anlayamamak olduğunu yazmıştı.</p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt14.jpeg" width="29" /></span></p>

      <p class="paragraf">İşte ünlü İslam düşünürünün savunduğu sistem budur ve böyle bir tablo karşısında daha fazla ayrıntıya girmeden şu duyguyu paylaşmak isteriz: İstanbul’da, bir vezirle Legion d’Honneur sahibi bir âlimin torunu olarak doğmuş; genç yaşlarda yabancı diller öğrenmiş ve devlet bursuyla Fransa’ya giderek Sorbon’da Bergson’u dinlemiş; kırk yaşlarına kadar en seçkin Cumhuriyet aydınları (Ahmet Hamdi Tanpınar, Yahya Kemal, Ahmet Kutsi Tecer, Nâzım Hikmet, Sabahattin Ali, Abidin Dino, Pertev Naili Boratav, Peyami Sefa vb.) arasında yaşamış ve saygı görmüş; piyesleri devlet tiyatrolarında sahnelenmiş ve kahramanları Muhsin Ertuğrul tarafından yorumlanmış bir yetenek, nasıl olup da sonunda, İslam adına, açıkça etnik temizliği savunabilecek kadar demokrasi düşmanı bir “ideolocya”nın yapıcısı ve yayıcısı haline gelmiştir? Bu hazin tabloyu, sadece, “zıt kutuplar arasında en keskin ve mübalağalı grafikler çizen bir yaratılış” olarak tanımladığı kişiliğiyle açıklayabilir miyiz? Bu çelişkiler de izaha muhtaç değil midir? Yoksa tasavvufçu şair, ünlü “Çile” şiirini “biricik meselem, sonsuza varmak” diye bitirirken, aslında, bir türlü tacizinden kurtulamadığı çocukluk yıllarını mı özlüyordu? Ve laik cumhuriyete düşmanlığı da her şeyini Abdülhamit’e borçlu olan çevresinin bilinçaltına şırıngaladığı Abdülhamit hayranlığından mı kaynaklanıyordu?<span class="dipp"><a class="footnote-link" href="#footnote-225-130" id="footnote-225-130-backlink">130</a></span> Öyle ya da böyle, İslam mürşidinin varmış olduğu nokta hazindir ve garip bir tecelli olarak, şair, en çok baskı ve takibata da, ölümüne “Zeybeğim!” diye ağladığı Menderes döneminde, Menderes’e rağmen uğramıştır. Fakat biz burada 27 Mayıs sonrasına dönelim ve özellikle 70’li yıllarda mürşidin davasını nasıl yürüttüğünü açıklamaya çalışalım.</p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt15.jpeg" width="29" /></span></p>

      <p class="paragraf">Necip Fazıl, <span class="char-style-override-12">İdeolocya Örgüsü</span>’nün 1973 baskısına yazdığı sunuşta, eseri, <span class="char-style-override-12">Büyük Doğu</span>’nun “bütün geçit ve kilit noktalarını gösterici ve davayı temellendirici baş eser” olarak niteliyor ve kitabın gördüğü ilgiyi –biraz da şaşırarak– şu satırlarla yorumluyordu: “Demek kırk yıldır inşası yolunda kan terlediğimiz yeni gençlikten, ilahi lütûfla, bir yankı duvarı teşekkül etmiş ve eski sıpaların yerini yeni cins küheylan yavruları almaya başlamıştı”.<span class="dipp"><a class="footnote-link" href="#footnote-225-131" id="footnote-225-131-backlink">131</a></span></p>

      <p class="paragraf"><span class="Title-Char char-style-override-11">Aslında</span> mürşidin gururla sözünü ettiği bu “yeni cins küheylan yavruları” kimlerdi? Bugünkü AKP yöneticileri, daha o tarihlerde, şairin “küheylanları” arasına girebilmişler miydi?</p>

      <p class="paragraf">Kuşku yok ki o tarihte bu “küheylanlar” Milli Türk Talebe Birliği (MTTB) bünyesinde toplanmışlardı ve bizzat Mürşid’in de konferanslar verdiği bu Birlik, İslamcı militanlığın ayrıcalıklı durak yeri haline gelmişti. Yıllar sonra, 12 Eylül darbesiyle kapanan Birlik, 2009 yılında yeniden etkinliklerine başlayacak ve o günleri anan bir yazar da bir sürü anısı arasında şunları kaydedecektir: “25 Nisan 1975 günü yapılan <span class="char-style-override-12">Milli Gençlik</span> gecesini hatırladım. Üstad <span class="char-style-override-12">‘Gençliğe Hitabe</span>’sini o gün okumuştu. Recep Tayyip Erdoğan ‘<span class="char-style-override-12">Sakarya Türküsü</span>’ şiirini okumuştu. Abdullah Gül de ağabeyim Musa Tosun ile o salondaydı. Biz sağa sola koşturan görevlilerdik. Başbakan Yardımcısı Prof. Dr. Necmettin Erbakan bakanlarıyla oradaydı. Muhteşem bir geceydi”.</p>

      <p class="paragraf">Evet, bu “muhteşem gece”ye Necip Fazıl da katılmış ve elli yıllık Cumhuriyet dönemini “İşgâl ordularının bile yapamayacağı bir cinayetle, madde plânında kurtarıldıktan sonra ruh plânında ebedî helâke mahkûmiyet” olarak tanımlayan ünlü “<span class="char-style-override-12">Gençliğe Hitabe</span>”sini bu toplantıda okumuştu. Fakat mürşit şairimiz, acaba o tarihte, aynı toplantıda bir şiirini okuyan genç bir militanın, tam 37 yıl sonra, başbakan olarak, aynı hitabeden “Dininin, dilinin, beyninin, ilminin, ırzının, evinin, kininin, kalbinin davacısı bir gençlik”<span class="dipp"><a class="footnote-link" href="#footnote-225-132" id="footnote-225-132-backlink">132</a></span> özleyen cümlelerini kendi partisinin gençlerine okuyacağını tahayyül edebilir miydi?</p>

      <p class="paragraf"><span>Realitenin fiksiyonu çok gerilerde bıraktığı bu son beş yıl içinde böyle bir şeyi herhalde on yıl önce bile kimse tahmin edemezdi. Fakat Kafkaesk gelişmeler bu yönde oldu ve geçtiğimiz günlerde Şair’in Menderes döneminde örtülü ödenekten para istediği mektubunun ortaya çıkması kamuoyunda çok daha büyük bir ilgi uyandırdı. Bunun nedeni de yıllarca İslamcı militarizmi savunmuş ve Menderes döneminde bile defalarca mahkûm olmuş bir yazarın AKP döneminde en saygın referanslardan biri statüsüne yükseltilmiş olmasıydı.</span></p>

      <p class="paragraf">Kuşkusuz AKP liderlerinin Necip Fazıl hayranlığı ve düşünürün en köktenci ifadelerine çekincesiz gönderme yapmaları kaygı vericidir. Fakat daha da kaygı verici olan kamuoyunun bu konudaki duyarsızlığı değil midir? Bunu nasıl açıklayacağız? Böylesine bir “kuzuların sessizliği” bu ülkede nasıl egemen olabildi? Basında stratejik “köşe”ler kapmış ve “demokrasi” kavgası yaptığını sanan birtakım yazarların, âdeta aşağılayıcı bir tonda dillendirdikleri “laik cephe” söylemi bu süreçte ne ölçüde etkili oldu? Yoksa bu konudaki duyarsızlığın asıl nedeni, her şeye rağmen, Necip Fazıl’ın İslam anlayışı ve “hayat tarzı” ile bugünkü iktidar sözcülerinin İslam anlayışı ve “hayat tarzı” arasındaki farktan mı kaynaklanıyor?</p>

      <p class="yildiz"><span class="char-style-override-11"><img alt="4.png" class="image" height="21" src="../Images/4_fmt16.jpeg" width="29" /></span></p>

      <p class="paragraf">Yüz yıl kadar önce, Şemseddin Günaltay, “ilerlememize mani olan, İslamiyet değil, bize öğretilen Müslümanlıktır” demişti.<span class="dipp"><a class="footnote-link" href="#footnote-225-133" id="footnote-225-133-backlink">133</a></span> Yıllar sonra aynı şahıs başbakan oldu ve kendisine göre “ilerlemeci” bir İslam anlayışı içinde okullara seçmeli din derslerini soktu. Ne var ki çok geçmeden de iktidara, tek parti devrini “yirmi yedi yıllık bir zulüm dönemi” olarak niteleyen bir parti gelmiş ve İslamcı öğreti artık oy kaygılarıyla manipüle edilen bir akım haline dönüşmüştü. İşin traji-komik tarafı bu politikanın mimarlarının –milletvekili, bakan ve başbakan olarak– 27 yıllık Kemalist dönemin tüm sorumluklarını ve de nimetlerini paylaşmış kişiler olmalarıydı. Ne var ki ana çizgileriyle “imam-hatip kültürü” de bu bağlamda filizlendi ve gelişti.<span class="dipp"><a class="footnote-link" href="#footnote-225-134" id="footnote-225-134-backlink">134</a></span></p>

      <p class="paragraf">Bu kültürde özgür düşünceyle beslenen bir ilahiyat-felsefe diyalogu söz konusu değildi. Ön plana çıkarılan, daha çok İslam’ın “ibadet” kurallarına öncelik veren muhafazakâr bir “hayat tarzı” oldu. Oysa aynı yıllarda Necip Fazıl ruhani semalarda dolaşıyor, “Batı tefekkürü ile İslam tasavvufu”nu uzlaştırmak istiyordu. Ve bu adı taşıyan bir de eser yazdı. Felsefeyi, “dalalet ve inkâr” olarak sunan eseri, aslında “felsefenin sefaletini, felsefede en büyük eserlerini vermiş Avrupalı filozoflardan anlatma”<span class="dipp"><a class="footnote-link" href="#footnote-225-135" id="footnote-225-135-backlink">135</a></span> amacıyla kaleme alınmıştı. Ne var ki ortaya çıkan tablo, Batı’da yüzlerce örneği bulunan felsefe tarihlerinden (yazarın sevdiği bir deyimle) “aparılmış” bilgi kırıntılarından başka bir şey değildi. Muhiddini Arabi, İmam-ı Rabbani ve İslam tasavvufu hakkında yazdığı şeyler ise Kemalist dönemde İstanbul Darülfünunu’nda ders veren Mehmed Ali Aynî, Ferid Kâm, İsmail Hakkı İzmirli gibi İslam âlimlerini aratacak düzeydeydi. Üstelik şairin “hayat tarzı” da daha 1940’larda eğitmeye başladığı yeni genç neslin yaşadığı ve özlediği “hayat tarzı” olmaktan uzaktı. Bohem şairin aşk şiirleriyle başlayan ve bir ara esrarı dahi denemeye kadar varan “hayat tarzı” aslında Başbakan Erdoğan’ın coşkuyla telkin ettiği “hayat tarzı”na hiç benzemiyordu.</p>

      <p class="paragraf">O halde felsefe ve ilahiyat kaygılarından da uzak olan AKP kadrolarındaki bu Necip Fazıl aşkı nereden kaynaklanıyor? Ve ülkeyi hangi ufuklara doğru sürüklüyor? Yoksa başka bir hayranının dediği gibi, “Necip Fazıl’ın <span class="char-style-override-12">Büyük Doğu</span> ütopyasına bağlılık, bu siyasi kadro için bir <span class="char-style-override-12">çocukluk hastalığı</span> haline gelerek”, çileli şairin “öte’de de çile çekmesine” yol açacak şekle mi dönüşmüştü?<span class="dipp"><a class="footnote-link" href="#footnote-225-136" id="footnote-225-136-backlink">136</a></span></p>

      <p class="paragraf">Öyle ya da böyle, merhum Mürşid’in ne İslamcı tefekkürü ne de yaşam tarzı kitlelere yol gösterici bir nitelik taşıyor; buna karşılık, iktidar partisinin yönetici kliği, Ortaçağ dünyasına göz kırpan uzun yürüyüşünde gençlik sevdalarını yeniden canlandırıyor ve mistik şairi bayrak yapıyor. Kuşkusuz bu yüceltme içtenlikten yoksun sayılamaz ve Mürşid’in <span class="char-style-override-12">Büyük Doğu</span> yolunda Bâbıâli’nin “kof şöhretlerini” seferber etmesine benzer bir riyaya da dayanmıyor. Fakat bugün, böylesinin daha iyi olduğunu söyleyebilir miyiz?</p>

      <p class="paragraf para-style-override-12"><span class="char-style-override-16">Evrensel Kültür</span> <span class="char-style-override-15">ve</span> <span class="char-style-override-16">Bilim ve Ütopya</span> <span class="char-style-override-15">dergilerinde yayınlanan N. F. Kısakürek’le ilgili iki yazımın bütünleştirilmiş hali.</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-104-backlink" id="footnote-225-104">104</a> <span>Bunlar arasında “Türkçemize güçlü ve görkemli birçok şiir kazandıran” şairin “Çile” adlı şiirini İngilizceye çeviren, Türkiye’nin ilk kültür bakanı Talat S. Halman da bulunuyor. Bkz.</span> <span class="char-style-override-12">Hece</span> <span>dergisi N. F. Kısakürek özel sayısı, Halman’ın yazısı, Ocak, 2005, sayı: 97, s. 337.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-105-backlink" id="footnote-225-105">105</a> <span>N. F. Kısakürek;</span> <span class="char-style-override-12">Bâbıâli</span><span>; İstanbul, Büyük Doğu Yayınları, 2011, s. 258. (İlk basım 1975).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-106-backlink" id="footnote-225-106">106</a> <span>Aynı eser; s. 6.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-107-backlink" id="footnote-225-107">107</a> <span class="char-style-override-12">Star</span> <span>gazetesinde yayınlanan bir yazıdan öğrendiğimize göre Sağlık Bakanı Recep Akdağ, Amerika’da Harvard Üniversitesi’ni ziyareti sırasında Türk akademisyenlerle de bir araya gelmiş ve</span> <span class="char-style-override-12">Star</span> <span>gazetesinin</span> <span class="char-style-override-12">Büyük Doğu</span> <span>tıpkıbasımlarını okuyucularına dağıtmasını şu şekilde övmüştü:</span> <span class="char-style-override-12">“Üstad, ‘Bizde sistem yok’ diye yazmış daha 1960’larda. İşte bugün biz sistem kurmaya çalışıyoruz”.</span> <span>Bkz.</span> <span class="char-style-override-12">Star</span> <span>gazetesi, 8 Haziran 2012. Mustafa Kartoğlu’nun “Teşhisi Necip Fazıl koydu, biz tedavi ediyoruz!” başlıklı yazısından.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-108-backlink" id="footnote-225-108">108</a> <span>Son olarak da Başbakan Erdoğan partisinin geleneksel Kızılcahamam toplantısında, konuşmasını şairin “</span><span class="char-style-override-12">Yarın elbet bizim, elbet bizimdir! Gün doğmuş, gün batmış, ebed bizimdir!</span><span>” mısralarıyla bitirdi. (Gazeteler, 3 Kasım 2012).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-109-backlink" id="footnote-225-109">109</a> <span>Necip Fazıl Kısakürek;</span> <span class="char-style-override-12">Kafa Kâgıdı;</span> <span>Büyük Doğu Yayınları; İstanbul, 2011, s. 135. (Aksi belirtilmedikçe izleyen alıntı sayfaları metin içinde verilecektir).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-110-backlink" id="footnote-225-110">110</a> <span>N. F. Kısakürek;</span> <span class="char-style-override-12">O ve Ben</span><span>, İstanbul, Büyük Doğu Yayınları, 2012 (ilk baskı 1965), s. 73.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-111-backlink" id="footnote-225-111">111</a> <span>Necip Fazıl Kısakürek;</span> <span class="char-style-override-12">Batı Tefekkürü ve İslam Tasavvufu</span><span>; Ankara, Büyük Doğu Yayınları, 2012 (ilk baskı 1982), s. 17.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-112-backlink" id="footnote-225-112">112</a> <span>Bu alıntıları NFK internet sitesine borçluyuz.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-113-backlink" id="footnote-225-113">113</a> <span>Bu alıntıyı da NFK internet sitesinde yer alan “Abdülhalik Arvâsi” yazısına borçluyuz.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-114-backlink" id="footnote-225-114">114</a> <span>Falih Rıfkı Atay’ın kızı olarak yazarı yakından tanıyan ve onunla ilgili çok farklı bir portre çizen Mina Urgan, anılarında, Şeyh Arvâsi’nin Necip Fazıl’ı ıstırap çektiği “ biçimsiz tik” illetinden kısa bir süre kurtardığını söylüyor.</span> <span class="char-style-override-12">Bir Dinozorun Anıları</span><span>; İstanbul, YKY, 1999, s. 97. Urgan, bu olayı Necip Fazıl’ı bir “süper-mürşid”e dönüştüren sürecin başlangıcı olarak görüyor</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-115-backlink" id="footnote-225-115">115</a> <span>Bu alıntılar da yazarın</span> <span class="char-style-override-12">Kafa Kâğıdı</span> <span>adını verdiği anılarından alınmıştır. Burada ekleyelim ki yazar daha önce de</span> <span class="char-style-override-12">Bâbıâli</span> <span>başlıklı anılarında, kendisine</span> <span class="char-style-override-12">Büyük Doğu</span> <span>yayınlarında yardımcı olanlar da dahil, hemen tüm yazarlardan aşağılayıcı bir tonda söz etmiştir.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-116-backlink" id="footnote-225-116">116</a> <span class="char-style-override-12">Büyük Doğu</span><span>’daki bir yazısında, Kısakürek, bu “mahsup”un “Dede Efendi ve Betoven; Sinan ve Mikel-Anj; Fuzuli ve Rasin; Gazali ve Paskal; İbn Sina ve Klod Bernar; Kâtip Çelebi ve Ogüst Kont; Kanuni Süleyman ve XIV. Louis” arasında gerçekleştirileceğini ve bunu da “mahut inkılâp yobazlığını kökünden şifaya ulaştıracak kendi neslinin çözeceğini” söylüyordu. Yüzyılları ve sosyo-kültürel yapıları altüst edip harmanlayan bu liste maalesef ciddiye alınacak değerde görünmüyor. Bkz. N. F. Kısakürek;</span> <span class="char-style-override-12">Başmakalelerim</span> <span>-</span> <span class="char-style-override-12">I,</span> <span>İstanbul; Büyük Doğu Yayınları, 2008, s. 108-109. (3 Ağustos 1952 tarihli yazı).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-117-backlink" id="footnote-225-117">117</a> <span>Kısakürek,</span> <span class="char-style-override-12">O ve Ben’</span><span>de, “Efendimden aldığım nurla yepyeni bir gençlik yoğurma merakı, bende, 1942’de başladı” diyor; age, s. 237.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-118-backlink" id="footnote-225-118">118</a> <span>Bu dönüşüm konusunda Sadettin Elibol şunları yazıyor: “1946 seçimlerinde CHP genel sekreteri Memduh Şevket Esendal’ın İsmet Paşa’ya sunduğu aday adayları listesinden adı silinmeseydi onun şiiri böyle gelişir miydi, dolayısıyla şiirinin iklimini kurma mücadelesi içine girer miydi? Herhalde –Gazi’nin vefatı dolayısıyla yazdığı yazılarda ‘kuruluş esprisine’ uygun bir profil çizmesine rağmen– adının İsmet Paşa tarafından kırmızı kalemle çizilmesi büyük şairin hayatında tam bir dönüm noktası olmuştur”.</span> <span class="char-style-override-12">Hece</span> <span>dergisi (NFK özel sayısı), Ocak, 2005, s. 556. Kısakürek’in anıları da bu bilgiyi (1946 değil, 1941 seçimlerinden söz ederek) doğrular ve “amcalarından eski İttihat ve Terakki kodamanı Kara Kemal’in yetiştirmesi olan Memduh Şevket, onu (kendisini), namzet listesine alıyor; fakat ismi yine çiziliyor” diye yazar ve böylece “</span><span class="char-style-override-12">Büyük Doğu</span><span>’ya doğru yol almakta serbest kalmış olduğunu” da ekler.</span> <span class="char-style-override-12">Bâbıâli</span><span>; s. 257.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-119-backlink" id="footnote-225-119">119</a> <span>N. F. Kısakürek;</span> <span class="char-style-override-12">O ve Ben</span><span>, s. 73.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-120-backlink" id="footnote-225-120">120</a> <span>N. F. Kısakürek;</span> <span class="char-style-override-12">Bâbıâli</span><span>; s. 5.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-121-backlink" id="footnote-225-121">121</a> <span>Aynı eser; s. 280-281. (Kısakürek dergiye katkıda bulunan yazarlardan şu isimleri veriyor: Peyami Safa, Burhan Belge, Kazım Nami, Ziya Şakir, Reşat Ekrem Koçu, Prof. Kazım İsmail, Prof. Şükrü Baban, Prof. Mustafa Şekip, Bedri Rahmi, Fikret Adil, Sait Faik...).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-122-backlink" id="footnote-225-122">122</a> <span>N. F. Kısakürek;</span> <span class="char-style-override-12">Başmakalelerim</span><span>; I, s. 74-75. (</span><span class="char-style-override-12">Büyük Doğu</span><span>’da çıkan 11 Temmuz 1952 tarihli ve “Bu Sıçanı Gebertiniz!” başlıklı başmakaleden).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-123-backlink" id="footnote-225-123">123</a> <span>N. F. Kısakürek;</span> <span class="char-style-override-12">Benim Gözümde Menderes</span><span>; İstanbul, Büyük Doğu Yayınları, 2011, s. 333.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-124-backlink" id="footnote-225-124">124</a> <span>N. F. Kısakürek;</span> <span class="char-style-override-12">Bâbıâli,</span> <span>s. 320. Yazar, daha sonra kaleme aldığı Menderes’i anlatan kitabında da DP liderinin en büyük hatalarından birinin “Harbiye’den başlayarak ordunun içine girmek, oraya yeni bir mâna, bir çift göz ve kulak yerleştirmek gerektiğini anlayamamak” olduğunu yazacaktır. N. F. Kısakürek;</span> <span class="char-style-override-12">Benim Gözümde Menderes,</span> <span>s. 491.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-125-backlink" id="footnote-225-125">125</a> <span>Bu konuda bkz. İhsan Dağı; “Necip Fazıl, 12 Eylül ve Türk Sağı”;</span> <span class="char-style-override-12">Zaman,</span> <span>20 Mayıs 2012. İşin en gülünç taraflarından biri de Necip Fazıl’ın, günümüzde “demokrasi kavgası” verdiğini sanan kimi yazarların da kahramanı haline gelmiş olmasıdır. Bunlardan Oral Çalışlar şunları yazıyor: “Büyük yazarları, kalıcı aydınları ölümsüzleştirenin, edebi yeteneklerinin yanı sıra, en ağır koşullarda bile düşüncelerini dile getirebilmeleri olduğunu düşünenlerdenim. Necip Fazıl’ın Dersim katliamını ele alan yazısını çok sonraları öğrendiğimde, onu hayattayken doğru tanıyamadığıma hayıflandım”.</span> <span class="char-style-override-12">Radikal</span><span>, 26 Mayıs, 2012. Çalışlar, şeriatçı ideologdan kendi alıntıladığı satırlarda bile, Necip Fazıl’ın Dersim kırımına Kürt hakları açısından değil, “kansızca ve aç gözce Anadolu’yu teslim alan son inkılâp”a düşmanlık içinde baktığını görmüyor, görmek istemiyor.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-126-backlink" id="footnote-225-126">126</a> <span>N. F. Kısakürek;</span> <span class="char-style-override-12">Tanrıkulundan Dinlediklerim</span><span>; İstanbul, Büyük Doğu Yayınları, 1999 (Eser, yazarın 1943-1959 yılları arasında</span> <span class="char-style-override-12">Büyük Doğu</span> <span>dergisinde aynı başlık altında yayınladığı yazılarından oluşmuştur).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-127-backlink" id="footnote-225-127">127</a> <span>N. F. Kısakürek;</span> <span class="char-style-override-12">İdeolocya Örgüsü;</span> <span>İstanbul, Büyük Doğu Yayınları, 2010 (18. Baskı). (Bu esere yapılan göndermeler, aksi belirtilmedikçe, izleyen satırlarda sayfa numarası olarak metinde verilecektir.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-128-backlink" id="footnote-225-128">128</a> <span>Buradaki “Führer” benzetmesine Necip Fazıl hayranlarının fazla itiraz etmeyeceklerini düşünüyorum. İslamcı şair koyu bir Yahudi düşmanıydı; Yahudileri Kanuni’den itibaren Osmanlı çöküşünün başlıca aktörleri arasında görüyordu ve Hitler’i Abdülhamit ve Menderes gibi en sevdiği şahsiyetlerle birlikte anmakta bir sakınca görmüyordu. Gerçekten de N. Fazıl’a göre Yahudilerin en çok korktukları şahıslar “Abdülhamit ve Hitler’den ibaret kalmıştı” (</span><span class="char-style-override-12">Başmakalelerim</span><span>, 3; s. 214). Aynı şekilde, 1954 seçimlerinden sonra da DP’nin gurura kapıldığını söylüyor ve “gururu olmasa ve hadiselerin iç mimarisi içinde kendi zaafını seçebilecek bir duygusu olsaydı, Hitler’in batmasına imkân var mıydı?” diye soruyordu. (</span><span class="char-style-override-12">Başmakalelerim</span><span>, 1; s. 256).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-129-backlink" id="footnote-225-129">129</a> <span>N. F. Kısakürek;</span> <span class="char-style-override-12">Benim Gözümde Menderes,</span> <span>s. 491.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-130-backlink" id="footnote-225-130">130</a> <span>Kısakürek,</span> <span class="char-style-override-12">Kafa Kâğıdı’</span><span>nda, aile servetinin dökümünü şöyle yapıyor: “(Çemberlitaş’taki) konaktan başka, Beykoz’la Şile arası bir çiftliğimiz, Sarıyer’de malum köşkümüz, Büyükdere’de yeni alınma bir yalımız, Kocamustafapaşa taraflarında han ve evlerimiz, Kapalıçarşı’da dükkanlarımız vardır”. Age, s. 59.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-131-backlink" id="footnote-225-131">131</a> <span>N. F. Kısakürek;</span> <span class="char-style-override-12">İdeolocya Örgüsü</span><span>, İstanbul, Büyük Doğu Yayınları, 2010 (18. Basım), s. 5. (Bu esere yapılan göndermeler izleyen satırlarda, metinde, sayfa numarası olarak verilecektir).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-132-backlink" id="footnote-225-132">132</a> <span>R.T. Erdoğan, Mürşid’in bu sözlerini 2012 Şubat ayında AKP Gençlik Teşkilatına yolladığı “</span><span class="char-style-override-12">Gençliğe Hitabe”</span><span>sinde kullanmıştı. Bu sözleri izleyen (ve Erdoğan’ın okumadığı) cümlede de, Necip Fazıl, “Halka değil, Hakka inanan; Meclis’inin duvarında ‘Hâkimiyet Hakkındır’ düsturuna hasret çeken, gerçek adâleti bu inanışta bulan ve halis hürriyeti Hakka kölelikte bilen bir gençlik” özlemini ifade ediyordu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-133-backlink" id="footnote-225-133">133</a> <span>Şemseddin Günaltay;</span> <span class="char-style-override-12">Zulmetten Nura</span><span>, İstanbul, Furkan, 1996 (ilk baskı 1915), s. 99.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-134-backlink" id="footnote-225-134">134</a> <span>Öğretim üyeliği yıllarımda çalışkan ve açık fikirli birçok imam-hatipli öğrenciyle karşılaşmış birisi olarak, burada kastettiğim şeyin bu camiayı militan bir ruhla donatarak İslamcı politikalara araç kılmak isteyen espri olduğunu belirtmek isterim.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-135-backlink" id="footnote-225-135">135</a> <span>Necip Fazıl Kısakürek;</span> <span class="char-style-override-12">Batı Tefekkürü ve İslam Tasavvufu</span><span>; İstanbul, Büyük Doğu Yayınları, 2012, s. 15-16. (İlk baskı 1982).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-136-backlink" id="footnote-225-136">136</a> <span>Sadettin Elibol; “Şiirin İklimini Kurma Mücadelesinde Öne Çıkan Bir Şair”</span><span class="char-style-override-12">;</span> <span class="char-style-override-12">Hece</span> <span>dergisi, Ocak, 2005, s. 556.</span></p>
        </div>
      </div>
    </div>
  </div>
</body>
</html>
