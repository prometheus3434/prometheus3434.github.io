<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>5</h2>

  <div class="poetry1">
    <p>Hollanda toprağı düzdür;</p>

    <p>Her şey bittiğinde incelip denize kavuşur</p>

    <p>Ve her şeyin bittiği oraya da</p>

    <p>Hollanda denir. (...) Hollanda'da</p>

    <p>Ne dağa tırmanabilir insan ne de susuzluktan ölür,</p>

    <p>Bisikletine binip evini terk etsen,</p>

    <p>Ya da denize yelken açsan</p>

    <p>Belirgin bir iz bile bırakamazsın ki ardında</p>

    <p>Anılarımız ise</p>

    <p>Başka bir Hollanda'dır, ve</p>

    <p>Hiçbir dalgakıran tutamaz onları</p>

    <p>Demek ki, Hollanda'da</p>

    <p>Çok uzun süredir yaşıyorum.</p>

    <p>Buralı dalgalardan daha uzun.</p>

    <p>Salınan hiçbir karaya çıkmadan</p>

    <p>Tıpkı bu satırlar gibi.</p>

    <p>—Joseph Brodsky</p>
  </div>

  <p>Ara sıra banyo aynasındaki aksime bakarken, nerede durduğumu bilmek için gelip geçici bir arzu duyardım. Goran’la birlikte olduğum sürece asla bu tür sorular sormamıştım. Hatta hiç soru sormamıştım: Buna zamanım yok gibi gelmişti. Birden harcayacak zamanım vardı, bu da bana çok endişe veriyordu. Sanki zaman çok, ben ise çok azdım. Sık sık tatsız bir hisse kapılıyordum, daha önce hiç yaşamadığım bir uyuşukluk, insanın dişçiye gittikten sonra diliyle ağzının içim yoklaması gibi uyuşukluğun geçeceğini umarak kendimi yokluyordum. Ama bu kendiliğinden oluşan hissizlik güçlüydü ve bir türlü etkisini kaybetmiyordu. Nereden ya da ne zaman geldiğine ilişkin hiçbir fikrim yoktu.</p>

  <p>Taşındıktan çok kısa bir süre sonra, daire sinirime dokunmaya başladı. Duşu, beyaz fayansları ve beton zeminiyle boğucu, penceresiz banyo kâbus gibiydi; eski bir siyah-beyaz filmden fırlamıştı sanki. Durmadan burayı derleyip toparlamaya çalışıyordum. Cicili bicili süsler aldım: Güzel bir sabunluk, kenarı el işi dantelli pahalı bir havlu, ışıklarını değiştirdim. Yeni ışıklar fayansların arasında biriken kirleri açığa çıkardı, bir gece eski bir diş fırçasıyla kirleri çıkarmak için saatlerce uğraştım. Tuvalet manzaramı kaba güçle değiştirme yolunda inatçı bir çaba. Küçük koridorun duvarı yerden yarıya kadar grimsi bir yeşile boyanmıştı. Diğer yandan çirkin yeşil bir çizgiyle ayrılıyordu. Zemin siyah muşambayla kaplıydı, bu da daireye hastane ya da ıslahevi havası veriyordu. Elimden gelen her şeyi yaptım: Bir vazo, bir lamba, New York siluetini gösteren siyah-beyaz bir afiş satın aldım ama bu nesnelerin varlığı onların yaydığı yokluk endişesini daha belirgin bir hale getirdi. Neyin yokluğu? Bunu bilmiyordum işte. Acaba başka bir yer kendimi daha iyi hissetmeme yardımcı olur mu, diye düşündüm. Ama emin değildim. Geceleri, karanlığa ve yünlü bir battaniyeye sarınarak, pencerenin yanındaki koltuğuma gömülür, penceredeki parmaklıklardan dışarı bakarak seslere ve gürültülere, yoldan geçen bir çift ayakkabıya ya da şimşek hızıyla fırlayan bir kediye kulak kabartırdım. Bu mekân kesinlikle beni yansıtmıyordu. Ama zaten ben de ben değildim. Bodrum kattaki sıkıntım tropik bir canlılıkla gelişti. Şehrin çoğu yerinde evlerin duvarlarım ve bahçe kapılarını süsleyen çarkıfelek çiçeği, bir <i>passiebloem</i> gibi. Kendimi sık sık çantamı kapmış, omzuma bir palto atmış, nereye gittiğimi bilmeden daireden kaçarken buluyordum.</p>

  <p>Salyangoza, deniz kabuğuna, örümcek ağına, ince bir dantel işine ya da sürekli konusu tekrar eden, bu yüzden de bitmeyen bir romana benzeyen kent, beni hep şaşkına çeviriyordu. Sürekli kayboluyor, sokak adlarını hatırlamakta büyük sıkıntı çekiyordum. Sokakların nerede başlayıp bittiğini ise hiç sormayın. Bir bardak suda boğulmak gibi bir şeydi bu benim için. İçimde, Alice gibi sendeleyip bir delikten içeri düşsem üçüncü ya da dördüncü bir paralel evrene geçeceğime dair garip bir his olurdu. Çünkü Amsterdam da benim paralel evrenimdi. Kenti düş olarak algılıyordum, bu da benim gerçek ligimi yansıtıyordu. Kenti tıpkı düşlerimi yorumlar gibi çözmeye çalışırdım.</p>

  <p>En şaşırtıcı şey kumdu. İşçilerin yıktığı bir evin yanında durarak çürük kirişlerin düşmesini ve suyun çirkin bir deliğin görünmez derinliklerinden fışkırmasını seyrederdim -kumdaki bir deliğin. İşçilerin Amsterdam’ın kaldırım taşlarını tamir etmelerini seyrederdim, taşları -kumdan- sökmelerini ve kuma yeniden yerleştirmelerini. Kum kente gerçek olduğu kadar mecazi bir temel sağlıyor, bende neredeyse fiziksel bir tepki oluşturuyordu: Her zaman ağzımda, saçımda ve burun deliklerimde hissediyordum kumu.</p>

  <p>Kent sakinlerinin bu kente ait olduklarını açıkça belirttikleri tabelalar ve işaretlerle parmak izleriyle baş etmekte de zorlanırdım. Onları çocuksu, dolayısıyla acıklı bulurdum, tıpkı Hansel ve Gretel’in evlerinin yolunu bulmak için arkalarında bıraktıkları ekmek kırıntıları gibi. Her biri eski evlere tırmanan kedi figürleri, pencerelerden sarkan bayraklar, afişler ve hatta aile fotoğrafları, özellikle de yeni doğmuş bebek resimleri, yazılar ve sloganlar, minik heykeller, oyuncaklar, ayıcıklar, Afrika maskeleri, Endonezya vajang bebekleri, gemi maketleri, Amsterdam evlerinin minyatürleri- sadece tek ama tek bir mesaj verirdi:</p>

  <p>“Ben burada yaşıyorum. Bak! Ben burada yaşıyorum!” Bütün bu “natürmortların”, “ikebanaların”, “sergilerin” -hatta içine plastik bir çiçek sokulan tek bir ucuz Ikea vazosundan oluşan basit pencere süslemesinin bile- orada yaşayan kişinin bilinçaltındaki yok olma korkusunun kanıtı olduğuna ilişkin bir şüpheye kapılırdım. Bir bebek evine yerleştirilmiş bir bebek evi, çocuksu kentli teşhirciliği, kumda kasten bırakılmış izler bir yerde hepsi benim kendi endişelerimi yansıtıyordu. Adını koyup, kaynağını bulmayı başaramadığım endişelerimi.</p>

  <p>Tren istasyonuna çok yakın bir yerde yaşıyordum. Ayaklarım beni sürekli ana salona götürüyordu. Orada durup tren tarifesine bakardım. Sanki varış kalkış zamanlarını görmek sıkıntımın anahtarı olacaktı. Bir keresinde, ani bir istekle Lahey trenine bindim, şehirde dolaştım ve birkaç saat sonra da döndüm. O günden sonra trenle benim için özel bir anlamı olmayan yerlere gitmeyi bir alışkanlık haline getirdim. Kuzeye, Groningen’e ve Leeuwarden'e ya da güneye Rotterdam'a, Nijmegen’e ve Eindhoven'e, doğuya Enschede’e giderdim. Yakındaki kentlere, Haarlem'e, Leiden’e ve Utrecht’e, sırf adları ilgimi çektiği için Hengelo’ya ve Almelo’ya ya da Lelystad’a (adı bana ninniyi hatırlatıyordu) giderdim. Hollanda, dokunaklı bir biçimde küçüktü. Çoğunlukla tek yaptığım trenden inmek, platformda bir aşağı bir yukarı yürümek ve bir sonraki trenle Amsterdam’a dönmek olurdu. Sadece yolculuğu yapmak bile sinirlerimi yatıştırırdı. Zihnim bomboş, pencereden bakardım. Hollanda’nın düz toprakları sıkıntı mı hafifletirdi. Hiç değişmeyen sabit ufku hareket halindeyken görmek hoşuma giderdi. Yoldaki tabelaları da zamanla sevmeye başladım. Hızla geçen sözcüklerini tıpkı tekerleme söyler gibi okurdum: Sony, Praxis, Vodafone; Nikon, Enco, JVC; Randstad, Philips, Shell; Dobbe, Ninders, Ben... insanları erdemlerinden çok kusurları yüzünden sevmemiz gibi, bu yokluk manzarasına, dümdüz açık yeşil ufuk çizgisine, dolu rayları, karanlıkta parlayan beyaz kaz sürüleriyle soğuk gece manzaralarına ya da yolda dost canlısı hayaletler gibi otlayan ineklerin donmuş gölgelerine karşı zamanla sempati duymaya başladım.</p>

  <p>Trenlerde ve istasyonlarda yalnızlığın dili üzerinde ustalaştım. Ben, o amaçsız gezgin, kısa sürede yalnız olmadığımı keşfettim. Platformda dururken, elektronik panoyu benim kadar iyi görebilen bir başka yolcuya dönüp sorardım, “Affedersiniz, bir sonraki tren Rotterdam’a gidiyor, değil mi?”</p>

  <p>“Özür dilerim, bilmiyorum."</p>

  <p>“Peki <i>siz</i> nereye gidiyorsunuz?”</p>

  <p>“Ben mi? Rotterdam’a.”</p>

  <p>Trenlerdeki insanları seyreder, dillerini anlamasam da konuşmalarını dinler, kokularını içime çekerdim. Yüzlerini bir bilgisayar ekranına yansıtarak aşağı doğru inerdim, ayrıntıları birbiri ardına kaydederdim. Tesadüfi görüntüler uzun ya da kısa süreler boyunca ekranı kaplardı, çoğu zaman da onlara giden kapıyı benden başka birinin açtığına dair bir his olurdu içimde.</p>

  <p>Trende karşımda oturan genç kızın görüntüsü. Kulağında minik bir kulaklık var. Bir kabloya bağlı. Kablonun diğer ucu Esprit markalı yarı açık bir el çantasında son buluyor. Tren hıncahınç dolu, ama kız çevresindekilerle ilgilenmiyor: Önündeki bir noktaya ifadesizce bakarak yüksek sesle konuşuyor. Durmadan konuşuyor, sesi makine gibi tekdüze. Belki düşüp kırılacağından korktuğu için çantası kucağında dimdik oturuyor. Çantanın sapları da dik ve neredeyse ağzına değiyorlar, bu da ağzından çıkan sözcüklerin çantaya döküldükleri izlenimini veriyor. Konuşma sona erdiğinde, kabloyu kulağından çekiyor, cep telefonunu çantadan çıkarıp kapatıyor, az önce ağzından dökülen sözcüklerin görünmez kumuna batırıyor, çantanın fermuarını çekip kapatıyor.</p>

  <p>Yabancılar için Felemenkçe kitabına gömülmüş, kaleminin arkasındaki silgiyi sakız gibi çiğneyen koyu tenli genç bir adamın görüntüsü. Kitabı bir an için kucağına bırakıyor, pencereye dönüyor, kendi kendine birkaç kelime mırıldanıyor, ezberledikten sonra yeniden kitabına dalıyor.</p>

  <p>Senkronize hareketlerle sakız çiğneyen genç bir Çinli çiftin görüntüsü, yüzleri gri ve fareyi andırıyor. Kadın ince, açık, pek de temiz olmayan bir bluz giyiyor, içinde sutyensiz, küçük göğüsleri görünüyor. Erkek, hâlâ çiğnemeye devam ederek, kolunu kadının omzuna atıyor, elini bluzdan içeri kaydırıyor, miskin bir tatminle göğüslerden birini biberonun üstündeki yalancı memeyi ayarlar gibi çekiştiriyor. Kadın da çiğnemeye devam ediyor, gözbebeksiz gözlerini kırpıştırıyor.</p>

  <p>Kucağında erkek çocuğuyla birlikte Faslı yorgun bir Meryem Ana’nın görüntüsü. Çocuk iki yaşından büyük değil. Gür siyah saçları yetişkinlerinki gibi yandan ayrılmış. Yüzüne bütün çocuklara has o korkunç boşluk ifadesi hâkim, ikonalarda ve erken dönem tablolarda görülenle aynı ifade.</p>

  <p>Gezilerimden birinde tren birdenbire durdu. Karşı yönden gelen tren de durdu. Diğer trende pencereme denk gelen koltukta bir elinde bir sayfa nota tutan, öbür eliyle de orkestrasını yöneten bir adam oturuyordu. İçindeki müziğe dalıp gitmişti, eli kısa, zarif, ölçülü darbelerle inip inip kalkıyordu, büyülenmiştim. Yüzü, içinden yayılan ışıkla aydınlanıyordu. Dış dünya yoktu: Sessiz müzik onu geçilmesi mümkün olmayan bir kapsül gibi sarıyordu; hiçbir şey ona dokunamazdı Derken trenler yine hareket etti, hem onunki hem benimki; adamın yüzü gözden kayboldu. Keskin bir acı duydum, sanki camda kendimi seyrediyormuşum, kendimi görmüşüm ama sesimi duyamamışım gibi. Kendi yansımamın ters istikamete doğru gittiğini hissettim.</p>

  <p>Şehirde gezinirken, bazen masum bir ayrıntıdan kaynaklanan ani, neredeyse dizginlenemez bir dürtüye kapılırdım. Tramvayda çıplak, pürüzsüz erkek adalesiyle yan yana sıkışıp kaldığımda, dudaklarımı bu yabancı tenin altın kısmına dokundurmak için güçlü bir istek duyardım. Ya da yanımda sıkışmış adamın kulağından sarkan küpeyle karşı karşıyayken onu dişlerimle koparmayı şiddetle arzulardım. Bu beklenmedik krizlerin gücünden korkardım, ama aynı zamanda bir serbest bırakılma hissi verirlerdi. Neden serbest kalırdım? Bilemiyordum.</p>

  <p>İçimdeki şehir haritası kendi kendine şekillendi. Görüntüler gelip gider, bir süre yerleşip kalır ya da kum gibi dağılıp giderdi. Siste ya da düşte yolumu bulmaya çalışmak gibiydi. İçsel haritamı aydınger kâğıdına çizdim, ama onu gerçek haritadan ayırdığım anda şaşırarak bomboş olduğunu gördüm. Üstünde hiçbir şey yoktu. Tek bir şey bile. Bir çizgiden etkilenir, keyifle ilerlerken çizgi sona erer, kesilirdi. Bazen içsel haritam bir çocuğun beceriksizce çizdiği bir resmi andırırdı. Aslında salyangoza, deniz kabuğuna, örümcek ağına, labirente, bir dantel parçasına, esrarengiz dönüşlerle dolu bir romana benzeyen bir şehir, içsel haritamda, bir dizi boşluk, gedik, oyuk ve çıkmazdan oluşuyordu. İçsel haritam belleğini yitirmiş bir insanın koordinatlarını çizme gayretlerini andırıyordu Bir aylağın kumda iz bırakma çabasıydı. Haritam bir hayalperestin rehberiydi. Aslında bu haritada bulunan hiçbir nokta gerçeklikle uzaktan yakından ilgili değildi.</p>

  <p>Ama kesin olarak emin olduğum bir şey vardı. Nereye gidersem gideyim, öğrencilerim yönümü bulmama yardımcı olurdu. İçsel merkezim, ana caddem, şehir merkezim, meydanım onlardı. Bunu gerçek anlamda söylüyorum.</p>
</body>
</html>
