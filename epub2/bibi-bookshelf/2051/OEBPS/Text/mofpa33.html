<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>26</h2>

  <div class="poetry1">
    <p>Serseri mayınım ben</p>

    <p>Boyuma sakın kanma</p>

    <p>Belayım ben, belalı</p>

    <p>İyi davran bana</p>

    <p>Yaşamak istiyorsan</p>

    <p>Çok iyi davran bana</p>

    <p>Peter Tosh</p>
  </div>

  <p>Kapı zilini duyduğum anda gelenin Igor olduğunu anladım. Bir açıklama işitmek için geleceğini biliyordum. İçeri girdi, odayı arşınladı, sanki sığamayacağı kadar küçükmüş de kalsın mı gitsin mi karar verememiş gibiydi, ama sonra sırt çantasını yere koyup, “Hımm. Demek yeriniz burası," dedi.</p>

  <p>“Evet, yerim burası."</p>

  <p>“Oturma-yatak odası, mutfak bölümü ve banyo," dedi alaya bir ifadeyle. “Ufak bir yer, sadece ikiye üç metre." Bir Yugoslav televizyon reklamından alıntı yapıyordu.</p>

  <p>“Umarım senin yerin daha iyidir.”</p>

  <p>“Demek küçük yuvanızı yeraltına kurdunuz."</p>

  <p>“İstersen sadece bodrum kat diyelim."</p>

  <p>“Fazla kitabınız yok ama, değil mi?" dedi, etrafına bakınarak. “Yani yaptığınız işi düşünecek olursak."</p>

  <p>“İçecek bir şey ister misin?” diye sordum, bu yorumuna kulak asmayarak.</p>

  <p>“Kahve iyi olurdu. Buraya pek bir şey almamışsınız gördüğüm kadarıyla."</p>

  <p>Kahveyi yaparken, ona ne diyeceğimi düşündüm. Fincanlar temiz olduğu halde, bir kez daha yıkadım. Şeker kavanozunu bulmak çok uzun zaman aldı. Zaman kazanmak için elimden geleni yaptım.</p>

  <div class="left">
    <p>Kız Zagrebli, Kontum, gerçek bir Zagrebli, tam anlamıyla takdire şayan bir genç kadın. Hâlâ çok genç ama çelik gibi bir iradesi var, sebatlı ve gözüpek. Normal eğitimin de çok başarılı olduğunu söylememe gerek yok. Bunun yanı sıra, Fransızca ve İtalyanca konuşuyor, şarkı söylüyor, resim yapıyor, eli kanaviçeye çok yatkın. Görev aşkıyla yanıp tutuşarak, tutkuyla işini yapıyor. Karakterinin bir de idealist yönü var ki, bu kendisine emanet edilen canları ıslah etme ve yüceltme isini kutsal bir görev olarak görmesine yol açıyor.</p>
  </div>

  <p>Senoa’nın <i>Branka</i> adlı romanından bir alıntıydı. Kitap Hırvat milliyetçilik idealleriyle yanıp tutuşan genç bir öğretmenin Zagreb’den ayrılıp köy çocuklarını eğitmek için ücra Jalsevo köyüne gittiği romantik edebiyat klasiğiydi. Sırtım Igor'a dönük kahveleri doldururken, kütüphaneden aldığım kitaptan okuduğu parçayı dinledim. Çenemin titrediğini hissediyordum. Ağlayacağımdan korkuyordum. Beni kışkırtmak için çocukça bir yöntemdi, ama bunun Igor'un abartılı planının sadece giriş kısmı olduğunu hissediyordum.</p>

  <p>"Demek bunca zaman insanların bacaklarına bakarak yaşıyordunuz.” dedi, kitabı bırakıp parmaklıklı pencereyi işaret ederken.</p>

  <p>“Geçici olduğunu bilirsen her şeyle baş edebilirsin," dedim elimden geldiğince sakin bir sesle. “Hem zaten, birkaç gün içinde ayrılıyorum."</p>

  <p>“Geçici olduğu konusunda neden bu kadar eminsiniz?" diye sordu, ya gideceğim yerin neresi olduğuna aldırmadan ya da aldırmıyormuş gibi yaparak.</p>

  <p>Kahvesini tepsiyle ona götürdüm. Ne için gelmiş olduğunu biliyordum, onunla mücadele etmeye karar verdim.</p>

  <p>“Bak, Igor, gerçekten çok üzgünüm...” diye başladım ve tepsiyi masaya koydum.</p>

  <p>“Harika. Üzgünsünüz."</p>

  <p>“Otur," diyerek oturdum. O ayakta kaldı. Yine bana sırtını dönmüş, pencereden dışarı bakıyordu.</p>

  <p>“Notun için geldiğini biliyorum.”</p>

  <p>Dönüp çekik kara gözlerini bana dikti.</p>

  <p>“Ee, yani?"</p>

  <p>“Bilmiyorum," dedim. Sesim çatlak çıkıyordu, çenem de titremeye başlamıştı.</p>

  <p>Yine döndü, odanın öbür ucuna çeşitli ıvır zıvırı koyduğum sepete doğru yürüdü. Doğum günü hediyelerimin de durduğu sepetin içindekileri incelemeye koyuldu.</p>

  <p>“Her şey başta çok iyiydi, değil mi?" dedi, iki çift kelepçeyi alarak.</p>

  <p>“Evet...” dedim temkinli bir şekilde.</p>

  <p>“Bu arada, yoldaş, bunları hiç taktınız mı?”</p>

  <p>“Ne için?"</p>

  <p>“Ah, meraktan canım. Nasıl açıldıklarını da mı merak etmediniz?"</p>

  <p>“Hayır."</p>

  <p>“Ben de akademisyenlerin meraklı olduğunu sanırdım,” dedi.</p>

  <p>Sesindeki küçümseme kızarmama neden oldu, yine ağlayacak gibi oldum.</p>

  <p>Igor yanıma gelerek elimdeki fincanı aldı, tepsiye koydu.</p>

  <p>“Ne dersiniz, bir deneyelim mi?” dedi, elimi tutup dudaklarını bileğime değdirirken. Soğuk ve kuruydular.</p>

  <p>Ardından bileği kaldırdı, maharetli bir şekilde sandalyenin bir koluna kelepçeledi.</p>

  <p>“İşte,” dedi tatlı tatlı. “Artık benim kölemsiniz.”</p>

  <p>“Bu nasıl bir şaka böyle?” dedim, bana ait değilmiş gibi duran sözcükleri sıralarken.</p>

  <p>Igor sandalyesini yaklaştırıp boştaki elimi tuttu. "Çabucak yaptım, değil mi? Etkilendiğinizden eminim. Saatlerce çalıştım.”</p>

  <p>Elimi çektim. "Haydi. Şu şeyi çıkar, tamam mı? Onca çalışmadan sonra pek zor olmasa gerek.” Gülümsemek için büyük bir gayret gösteriyordum.</p>

  <p>Boştaki elimi tuttu yine, yanağına götürüp biraz okşadı.</p>

  <p>“Ah, profesör,” dedi, “on dokuzuncu yüzyıla ait elleriniz var.”</p>

  <p>“Neyim var?”</p>

  <p>“Elleriniz on dokuzuncu yüzyıl romanlarında tasvir edildiği gibi: Süt beyazı, ince eller.”</p>

  <p>Elimi elinin içine yerleştirip eldiven gibi çevirdi.</p>

  <p>“Ama tırnaklarınızı yiyorsunuz. Küçük bir kız gibi.” Sonra damdan düşer gibi başını kucağıma gömerek, “Şu zavallı öğrenciye yardım etmeyecek misiniz?” dedi.</p>

  <p>Gerildim, elimi kurtarıp saçını okşamaya başladım. Bir süre öylece yattı, ama sonra başını kaldırdı, elimi tutup avcumu yaladıktan sonra diğer kelepçeyi bileğime geçirip sandalyenin diğer koluna taktı.</p>

  <p>“İşte,” dedi tatmin olmuş bir şekilde. "Artık benimsiniz, sadece benim.”</p>

  <p>“Bu aptalca oyunu bıraksak?” dedim, yine kızararak.</p>

  <p>“Demek hâlâ oyun olduğunu umuyorsunuz,” dedi alaycı bir sesle.</p>

  <p>“Bu kadar saçmalık yeter, Igor. Eğer benimle ödeşmek niyetindeysen, adalet yerini bulsun diye..."</p>

  <p>“Adalet ha! Hiçbir fikriniz yok, yoldaş. Adalet beni zerre kadar ilgilendirmiyor.”</p>

  <p>“Seni dersimden geçirmememin nedeni beni Cees Draaisma'ya ispiyonladığından emin olmamdı."</p>

  <p>“Ben mi?”</p>

  <p>“İlk sömestrin ardındım birisi Cees’e sınıfta hiçbir şey yapmadığımızı söyleyip şikâyette bulundu, dersin büyük bir zaman kaybı olduğunu, sizi kafelerde benimle oturmaya zorladığımı söylemiş.”</p>

  <p><i>"You dont say!"</i> diye alay etti İngilizce, kendi dalga geçme dilinde.</p>

  <p>Hiç şaşırmadığı hissine kapıldım.</p>

  <p>“Cees bana her şeyi anlattı.”</p>

  <p>“Siz de gerçekten benim yaptığımı düşünüyorsunuz?”</p>

  <p>“İçinizden biriydi. Sen ya da başkası.”</p>

  <p>“Ne olmuş yani?”</p>

  <p>“Ne mi olmuş! Hakkımda yalan söyledin, beni ispiyonladın, seni neyin rahatsız ettiğini yüzüme söyleyecek cesareti bulamadın. Hayır, Cees'e koşup arkamdan konuştun!”</p>

  <p>“Siz de bizden intikam almaya karar verdiniz.”</p>

  <p>“Sizden intikam almıyordum. İşimi yapıyordum.”</p>

  <p>“Peki ya hiç kimse şikâyet etmediyse? Ya Draaisma her şeyi kendi kendine uydurduysa?”</p>

  <p>“Böyle bir şeyi niye yapsın ki?”</p>

  <p>“Eğlenmek için. Seni, hepimizi yönlendirmenin kendisi için ne kadar kolay olduğunu göstermek için ”</p>

  <p>“Hiç sanmıyorum. Söylediklerinde gerçek payı vardı. Her ders hakkında bilgi sahibiydi.”</p>

  <p>“Ne düşünüyorum biliyor musunuz, yoldaş? Sorunun Cees’in olduğunu sanmıyorum, sorunun bizde de olduğunu sanmıyorum; bence sorun sizde. Böyle bir şey olsun diye can atıyoruz. Biz şikâyet etmiş olsak bile, buna aldırmayabilirdiniz, unutabilirdiniz. Ya da bu sorunu çözebilirdiniz. Ne de olsa hepimiz bu işte beraberdik. Bizi affedebilirdiniz. Biz zavallı bok kafalılara acıyabilirdiniz. Gelip bu konuyu bizimle konuşabilirdiniz. Bir yığın seçeneğiniz vardı. Gördünüz mü? Oysa siz sınıfa küçük kızgın bir savaş açmayı seçtiniz.”</p>

  <p>"Sen neden söz ediyorsun? Anlamıyorum.”</p>

  <p>"Söylesenize, neden bana F verdiniz?”</p>

  <p>“Bilmiyorum,” dedim. Aklıma gelen en dürüst yanıt buydu.</p>

  <p>“Gayet de güzel biliyorsun, seni aşağılık sürtük,” dedi sakin sakin, dizime dokunarak, “sadece itiraf etmeye utanıyorsun.”</p>

  <p>“Benimle sakın bu şekilde konuşma! Şu kelepçeleri de hemen çıkar yoksa polis çağırırım!”</p>

  <p>“Amma da <i>zavallıymışsın,</i> yoldaş.”</p>

  <p>"Zavallı <i>mı?”</i></p>

  <p>“Numarayı nasıl çevireceksin?”</p>

  <p>Bir şey diyemedim.</p>

  <p>“Benden ne istiyorsun?”</p>

  <p>“Bu sözleri ikinci sınıf bir filmden aşırdın herhalde. Benden ne istiyorsun? Bana neden F verdiğini bilmediğin gibi ben de senden ne istediğimi bilmiyorum. Diyelim ki seni biraz kıvrandırmak istiyorum sadece. Paniğe kapıldığında nasıl davranacağını görmek istiyorum. Gerçekte neler döndüğünü dinlemek istiyorum.”</p>

  <p>“Gerçekte ne dönüyormuş?”</p>

  <p>“Ah, kitap gibi içini okuyabiliyorum. Ne kadar korktuğunun farkındayım. Ama bir şey şu öğretmen maskeni çıkarmanı engelliyor. <i>Boktan</i> bir bölge savunması dersinde gibi hissediyorum kendimi.”</p>

  <p>“Bu kadarı yeter Şimdi çığlığı basacağım." Bu kadar aptalca bir şey söylediğime inanamıyordum.</p>

  <p>“Hele bir bağır, o zaman sana öyle bir tokat atarım ki..."</p>

  <p>“Buna cesaret edemezsin,” dedim.</p>

  <p>"Bahse var mısın?"</p>

  <p>Ağzımı açmama fırsat kalmadan yüzüme tokadı bastı, hem de bütün gücüyle. Ciğerlerimdeki bütün hava boşaldı.</p>

  <p>“Sen aklını kaçırmışsın!” diyebildim sadece.</p>

  <p>“Ya sen?"</p>

  <p>“Bu ne cüret!" dedim, biraz soluklandıktan sonra.</p>

  <p>“Ben cüretkâr bir adamım. Şimdi tokadı basıp maskeni düşürdüğüme göre, bu havaları bir kenara bırakabilirsin.”</p>

  <p>“Bak, Igor, tek yapmam gereken ofisin numarasını tuşlayıp bir not değişikliğini bildirmek."</p>

  <p>“Yine pek zavallıca davranmaya başladın, yoldaş. Ben A’lık öğrenciyim. Bir F bir şey değiştirmez."</p>

  <p>Beni alt etmişti. Kendimi savunacak durumda değildim. Buna takatim de yoktu aslında. Derin bir soluk alıp temkinli bir şekilde, “Beni bağışla, Igor. Beni bağışla. Lütfen," dedim.</p>

  <p>“Hâlâ sana söyletemedim,” dedi sakin sakin.</p>

  <p>“Neyi söyletemedin?”</p>

  <p>“Söylenmesi gerekeni.”</p>

  <p>“Söyletemezsin ve söyletemeyeceksin, çünkü yok öyle bir şey! Aylardır deniyorum!”</p>

  <p>Öfkeden titriyordum. Bir kez daha Hırvatça öğrenci yabancı bir öğrenci gibi konuşmuştum. Elimi kurtarmaya çalıştığımda acıyla bağırdım.</p>

  <p>Igor bu karşı çıkışımı kötü bir tiyatro oyununu seyreder gibi seyrediyordu. Sonra elini cebine atıp bir rulo koli bandı çıkardı.</p>

  <p>“Makasın nerede?”</p>

  <p>“Rafta!" dedim gözyaşları arasında.</p>

  <p>Igor bir parça bant kesti, bir profesyonele yakışacak şekilde ağzımı bantladı.</p>

  <p>“İşte! Şimdi aradığın şeyi buldun: Haftanın filmi. Çok mağrursun, değil mi? Kendini pek beğeniyorsun. Aslında bok çukurunda olduğunu biliyorsun, ama kürek çekmeye devam ediyorsun, statü sahibi olduğundan da eminsin, kendini matah bir şey sanıyorsun. Her şeyin var: Bir erkek (Japonya’ya kaçtı ama olsun), bir daire (şu anda içinde yabancılar yaşıyor ama olsun), bir kütüphane (içindeki kitaplar artık senin değil ama olsun), bir unvan (pek işine yaramıyor ama olsun). Beyninin uzak bir köşesinde hayatının eski haline döneceğinden eminsin. Şu anda yaşadığın hayat sadece ufak bir gezi, çıktığını düşündüğün bir gezi sadece. Tek yapman gereken şey parmaklarını şıklatmak ve oldu! Her şey normale dönecek. <i>Haksız mıyım?</i> Her ne kadar aylardır pencereden geçen ayakları sayıyor olsan da, her ne kadar tonla ucuz film seyretmiş olsan da, kendini başka bir senaryoda hayal edemiyorsun: Genelev mahallesinde bir vitrinde durmuş minik lavabolu ve minik havlulu minik odana müşteri çekmeye çalışıyorsun, ya da Meliha gibi bunak ihtiyarları neşelendirmeye çalışıyorsun, ya da Selim gibi tuvalet temizliyorsun.</p>

  <p>“Hiç öğrencilerinin senden daha iyi olabileceği aklına geldi mi, daha iyi insanlar olabileceği? Ha, geldi mi? Sen duyarsız bir öküz değilsin, yoldaş. Böyle bir şeyler aklına gelmiş olabilir. Ama öğrencilerinin senden daha çok şey bilebileceği hiç aklına geldi mi? Tabii onlar aşağılanma konusunda eğitimli ve ağırlıklarını hissettirmiyor. Tecrübe onlara her şeyin göreceli olduğunu öğretti. Her şey <i>gerçekten</i> görecelidir. Düne kadar uzaklıklar santimetreyle ölçülürdü: Sana bir el bombası isabet edebilirdi. Elbette acı çeken insanlar için üzüldün, gerçekten hedef olanlar için. Kendi kendine asla itiraf etmezdin gerçi ama zihninin derinliklerinde bir yerde, bir el bombasının düşeceği yeri seçtiğini düşünüyordun. Böyle yaptığına göre, bunun lanet bir sebebi de olmalıydı. Bir şey bağlantı kurmanı, şans eseri öğretmenimiz olduğunu kavramanı engelliyor. Tersi de olabilirdi: Sen bizimle birlikte oturabilirdin ve örneğin. Meliha da öğretmenimiz olabilirdi. O el bombası - hepimizin değeri onun yanında bokla bir, insan bokuyla, ama sen diğerlerimizden daha az boka batmış olduğunu düşünüyorsun ve artık üstünlük hissini de doğanın kanunu sandın.</p>

  <p>“Söylesene, onca zaman boyunca bize işkence yapmış olabileceğini hiç düşündün mü? Hatırlamaları için zorladığın öğrencilerinin unutmak için kıvrandıklarını hiç düşündün mü? Papualıların antropologların huyuna gitmek için yamyamlık efsaneleri uydurması gibi o anıları sen istediğin için uydurduklarını? Öğrencilerin sana benzemiyor. Bu ülkeyi seviyorlar. Düz, yağmurlu ve son derece sıradan olabilir ama, Hollanda’nın benzersiz tek bir özelliği var: Unutuşun ülkesi, acının olmadığı bir yer. insanlar burada amfibik olur. Kendi istekleriyle kum rengini alırlar, çevreye uyarlar ve gözden kaybolurlar. Kahrolası amfibi hayvanlar gibi. Tek dertleri ortadan kaybolmaktır. Hollanda ovası kocaman bir kurutma kâğıdıdır: Her şeyi emer - anıları, acıyı, bütün o saçmalığı...”</p>

  <p>Igor sustu. Yorulmuş gibiydi. Yine raftan Senoa'vı alıp dalgın dalgın yapraklarını karıştırdı.</p>

  <p>Yanaklarımdan aşağı yaşlar boşanıyordu. Nedenim anlaşamıyordum ama. Aşağılanma mı? Kendine acıma mı? Kendimi içinde bulduğum bu trajik durum mu? Yoksa komik yanı mı? Tanrım! diye düşündüm. O anda kendimi bu adama hayatımda kimseye olmadığım kadar yakın hissediyordum ve bunu ona söyleyemiyordum. Ağzımın bantla kapatılmış olması değildi tek neden, bant olmasa da söyleyemeyecektim.</p>

  <p>Igor aklımı okumuş olmalıydı. Bana dönerek yüksek sesle okudu: "Kalbinin barometresi düşüyor ve gözlerin yaşlarla dolu."</p>

  <p>Ben diğer taraftaydım. Aramızda buzdan, görünmez bir duvar vardı. O anda sadece tek bir arzum olduğunu, sadece kafamı o duvara vurmak istediğimi de anlıyor muydu acaba? Yardıma ihtiyacım vardı. Kalbimde bir sorun vardı, ama bunun ne kadar ciddi olduğunu bilemiyordum. Kaçıp sığınabileceğim bir yere fena halde ihtiyaç duyuyordum, kıvrılabileceğim ılık bir kucağa, acımın dinmesini bekleyeceğim bir yere, kendime geleceğim, kendime döneceğim bir yere.</p>

  <p>“Lütfen söyle, profesör," dedi, kitabı dramatik bir tavırla yere atarken, “seninle ne yapacağım ben? Bizimkisi gibi önemsiz bir edebiyatı kimsecikler ciddiye almaz. Hayır, hayır, endişelenme. Ben sadece senin için üzülüyorum. Sen önemsiz edebiyatların öğretmenisin, küçük edebiyatların, ve son zamanlarda onlar bile küçüldü. Ama nereye gitsen bunları da arkandan sürüklüyorsun. Zaman geçiyor, alanını değiştirmek için çok geç, bunları sırtından atman da mümkün değil, değil mi? Ee, ne yapacaksın? Elinden geldiğince bir şeyleri kurtarmaya bakacaksın. Her şey cehennemi boyladı, çocuklar, ama biz parçaları toplamaya bakalım, çöpleri karıştırıp arkeologculuk oynayalım.</p>

  <p>“Neyin cehennemi boyladığını hiç düşündün mü? Bir yığın Hırvatça ve Sırpça, Slovence ve Makedonca kitap, kimsenin ihtiyaç duymadığı dillerde ve ne hakkında? ‘İnsanlara’, ‘halka' okumayı öğretmek hakkında. Gerçek edebiyat insanlara okumayı öğretmez; onların okumayı bildiklerini farz eder. <i>Madam Bovary</i> nin yayımlandığı yıl, Zagreb 16.675 nüfuslu bir köydü. On altı bin altı yüz yetmiş beş! Bizim yerli götlekler ellerine kalem aldığında, bütün Avrupa devleri -Goethe, Stendhal, Balzac, Gogol, Dickens, Dostoyevski, Flaubert, Maupassant- çoktan yerini almıştı bile. <i>Suç ve Ceza</i>'nın yayımlandığı yıl, Hırvatların yüzde sekseni okuma yazma bilmiyordu.</p>

  <p>“Yani kısacası, artık gerçekleri görmeye başla, yoldaş. Etrafına bir bak. Sınıfın boş. Öğrencilerin çekip gitti. Dünyaya dağıldılar -kendi değer yargıları var artık; bütün dillerde okuyabiliyorlar (eğer okumak isterlerse, yani, eğer hâlâ okumanın bir anlamı varsa) ama sen hâlâ ‘halka ışık, kültür ve bilgi yaymaktan daha ulvi bir görev yoktur’ çağındasın. Göğsünde çarpan kalp Senoa’nın köy öğretmeni Branka’nın yüz yıldan fâzla bir zaman önce atan kalbinden hiç farklı değil. Başka ne biliyorsun ki? Şu kahrolası Felemenkçeyi bile öğrenmedin! İşte bu bile seni öğrencilerinden koskoca bir adım geriye götürüyor.</p>

  <p>“Ve bize zorla oynattığın şu bellek oyunu! Birkaç yıl içinde bütün şu nostalji saçmalığı acayip para getirecek. Bu işten Slovenler para kazanmaya başladı bile: Tito’nun konuşmalarını CD’ye aktarıp piyasaya sürdüler. Bu dediğimi unutma. Her yerimizden Yugonostalji damlayacak. Şayet eski vatanımız hakkında benim ne hatırladığımı bilmek istiyorsan, şu orospu çocuklarının bana bir üniforma giydirip beni doğruca savaşa göndermek istediklerini hatırlıyorum! Boktan ülkelerinin başarılarını korumam için. <i>Onların</i> boktan ülkesi mi? Orası bana aitti. Şarkıyı bilirsin: ‘Güney'deki Vardar’dan kuzeydeki Triglav’a...'”</p>

  <p>Igor parçalanıyordu kendiyle çelişiyor, kesik kesik soluyordu ama benim durumum da ondan farksızdı. Üstelik parçalarımı nasıl toplayacağımı da bilmiyordum.</p>

  <p>“Beni savunacak kimse yoktu. Hiç kimse. Kaçmasaydım bugün yaşamıyor olacaktım. Sen de beni savunmadın. Ama senin o kahrolası notlarına ihtiyacımız yoktu. Ya da o kahrolası edebiyatına. Her şeyi yerli yerine oturtacak mantıklı bir insana ihtiyacımız vardı. Başta doğru yoldaymış gibi geldin: Kem küm ettin, ellerini büküp oturdun. Ama kısa sürede teslim oldun. Yan yolda durdun. Senin dersin kendinden yüzde yüz taviz veren bir kültür hakkındaydı ve sen gerçeği belirtmeyi unuttun. Üstelik, durmadan geçmişten bahsettiğin halde: Andric hakkında ders verirken, şu anda başta olan kültür kasaplarının onu üçe böldüğünü, artık Hırvat, Boşnak ve bir de Sırp Andric’i olduğunu söylemeyi unuttun. Edebiyat tarihi öğretirken. Saraybosna Üniversitesi Kütüphanesi’nin bombalanarak yerle bir edildiğini, kitapların bugün bile yakıldığını ve çöplüklere atıldığını söylemeyi unuttun. İşte sana Yugoslav ulusunun gerçek edebiyat tarihi. Kundakçılık. Bize yıkımın istatistiklerinden ve topografyasından bahsetmedin. Hayır, müfredatına yapışıp kaldın. İnandığın şeylerin arkasında durmadın, burada bile, istediğini söylemekte özgür olduğun bir yerde olduğun halde. Kendi itibarını ayaklar altına aldın.</p>

  <p>“Başta, demin de dediğim gibi, anlamış görünüyordun. Hepimizin hasta olduğunu söyledin. Sen de hastaydın. Ama sonra korktun, kendi postunu kurtarmaya karar verdin. Sanki tek önemli şey dersindi, çünkü sana bu dersi öğretmen için para ödüyorlardı. Ama bu ne kadar da minik ve sefil bir alan. Üstelik saçmalık dolu. Yine de, eğer iyi bir kız olursan, sana iş vereceklerini, işin tatlıya bağlanacağını düşündün. Daha fazla yanılamazdın ama. Diğer bir acınası karakteri, Draaisma'yı, hesaba katmamıştın. Ama onda sende olmayan bir avantaj var: O Hollandalı, kendi bölgesini savunuyor, bu bölgeye sahip olmak için eşek gibi çalıştı. O da en az senin kadar gereksiz, ama senden farkı, güce sahip olması. Bu yüzden işi karısı gibi kontrol edebileceği ya da Laki gibi zekâca kendinden daha aşağıda olan insanlara verdi.</p>

  <p>“Sana acıyorum, yoldaş. Önüne çıkan ilk Daicer'e yapışsan iyi olur. Çünkü bu ülke, iyi bir ülke. Seni yüzüstü bırakmaz. Bir şey daha. Sen şanslı bir sürtüksün. Sana bütün bunları söylediğim için şanslısın. Çünkü bizim yaşadıklarımızı yaşayanların başına üç şeyden biri gelir: Daha iyi bir insan olurlar, daha kötü bir insan olurlar ya da, Uros gibi, beyinlerine bir kurşun sıkarlar."</p>

  <p>Igor birden sustu ve oda yoğun bir sessizlikle doldu. Gözleri hâlâ üzerimdeydi.</p>

  <p>“Şu işe de bakın! Bütün bu olanlardan zevk alıyorsun! Seni küçük, vahşi mahluk.” Parmağını bir mesaj yazıyormuşçasına yüzümde dolaştırdı. “Benim küçük tatlı Hırvatça öğretmenim, küçük tatlı Sırpça öğretmenim, küçük tatlı Boşnakça öğretmenim...”</p>

  <p>Nefesimi tuttum.</p>

  <p>“Seninle ne yapacağım ben, yoldaş? Söylesene. Geri çekilmişsin. Saklanıyorsun. Kabuğunun içindeki bir kaplumbağasın. Kimse sana ulaşamaz. Görünmez bir peçenin arkasından bakıyorsun."</p>

  <p>Yine sustu. Elini cebine sokup bir ustura çıkardı. Donup kaldım. Bana doğru eğildi, sağ elimi kavradı, avcumu sandalyenin koluna doğru bastırarak bileğime yavaşça, dikkatle bir kesik attı. Kısa ve derin olmayan kesiklerdi. Ardından İkincisi ve üçüncüsü geldi.</p>

  <p>Hiç acı duymadım, ama yanaklarımdan yaşlar akıyordu. Elimden aşağı akan ince kan dereciklerini görebiliyordum. Bileğimdeki kanlı kesikler doğal bir bileziğe benziyordu.</p>

  <p>“Beni hatırlatacak bir şey. Sol bileğinde saat ve sağda da Igor, öğretmenin kuzusu... Neyse, ben artık gideyim. Bu ara da, polisin numarası yüz on iki."</p>

  <p>Sırt çantasını yerden alıp kapıya yöneldi. Sonra geri döndü, bileğinin tek hareketiyle ağzımdaki bandı çekip aldı. Hafif bir çığlık attım.</p>

  <p>“Şışşş!" dedi teselli eder gibi. Elini dudaklarıma koydu. Ardından elini çekti, eğilerek bana yumuşak, çocuksu bir öpücük verdi. Dudakları gözyaşlarımla ıslandı. “Repliğini söylemek için sana bir fırsat daha, profesör.”</p>

  <p>İnatla dilimi tuttum.</p>

  <p>Dosdoğru gözlerime bakarak, fısıltı kadar alçak bir sesle şöyle dedi: “Ya Draaisma’ya gidip şikâyette bulunan ibne ben olsaydım? Bu mümkün. Soğukkanlılığından, tepeden bakan öfkenden, yapay kararsızlığından, hayatlarımıza isteksizce katılmandan nefret ediyordum. Evet, o kişi ben de olabilirdim. Çünkü ben de Terminatör’e dönüştüm. Schwarzenegger çenesi hepimizde var. Katiller, sahtekârlar, masumlar, kurbanlar, hayatta kalanlar, mülteciler, geride kalanlar, buraya gelenler hepimiz değiştik. Topumuz birden. Savaş yüzünden oldu, savaş hepimizin anasını belledi. Kimse savaştan yara almadan çıkamaz. Aklı başında olan hiç kimse. Oysa sen parlak ve ışıl ışıldın. Porselen fincan gibi. Elbette seni kırmak, parçalara ayırmak, içindekileri dökmek istedim. Biraz sempati, bir parça şefkat, herhangi bir şey bulmak için...”</p>

  <p>Igor, koyu, çekik gözleriyle ruhumu deşiyordu.</p>

  <p>Kapıyı arkasından çekip gittikten sonra oda yeni bir sessizlikle doldu. Ağır bir sessizlik. Bir süre öylece, uyuşmuş halde oturdum; sonra birden kasılıp, o görünmez kurşunu tükürdüm, en başından beri dişlerimin arasında duran kurşunu. Gırtlağımdan korkunç bir çığlık yükseldi. Igor’un içimden çıkarmak için uğraşıp durduğu şey bu olmalıydı. Ama artık duyamayacak kadar uzaklaşmıştı.</p>
</body>
</html>
