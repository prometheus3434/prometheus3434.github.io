<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>28</h2>

  <div class="poetry1">
    <p>Duvarda oturuyordu Rafadan Kafadan</p>

    <p>Dengesini kaybedip yere çakıldı sonradan</p>

    <p>Kralın bütün atları ve de adamları</p>

    <p>Bir daha toparlayamadı zavallıyı.</p>
  </div>

  <p>Savaşın başında ve Goran'la Zagreb’den ayrıldıktan sonra her gece kâbuslarla boğuşmuştum. Aynı tarzdaydılar, hepsi bir evle ilgiliydi. Evin her zaman iki tarafı oluyordu: Yüzü ve öbür yüzü. Normal yüzünü biliyordum; ama öbür yüzünü düşümde gördükçe keşfediyordum. Bu öbür yüz birdenbire karşıma atılıveriyordu, kutudan fırlayan yaylı soytarı gibi. Rüyamda önüme bir kapı, merdiven veya bir geçit çıkıyor, bu sayede evin var olduğunu hiç tahmin etmediğim paralel bir kısmına geçiyordum. Ya da evin kısmen havada, eski zaman kaleleri gibi yüzdüğünü keşfediyordum. Bir rafı yerinden oynatıyor ve arkasında büyük bir delik buluyordum, içinde rüzgârın uğuldadığı bir delik ve başımı uzatıp baktığımda evin ince, koptu kopacak bir telde dengede durmaya çalıştığını görüyordum.</p>

  <p>Düşlerimdeki paralel mekânlar kaçınılmaz olarak korkunç yüz buruşturmaların, hain uyarıların işaretiydi. Her seferinde düş ani, sert bir rüzgâr gibi başlardı. Sonra durulur, derken yine saldırıya geçerdi. Ama sonunda yavaşça yok olup giderdi.</p>

  <p>Zamanla tek bir yumak halinde dolandılar, ben de onları bir kenara koydum. Biri dışında... onu hatırlamayı kendime görev bildim. Düşümdeki ev bir tür labirentti. Birkaç katlıydı, birbiriyle uyumsuz çok sayıda tuhaf malzemeden inşa edilmişti. Tavan o kadar yüksekti ki daha çok kilise tavanını andırıyordu. Birden tavanın şişerek huniye benzeri bir şekil aldığını fark ediyordum. Ne olduğunu anlayamadan tavan patlıyor, o huninin içinden kitap yağmaya başlıyordu. Önce azar azar yağıyor, sonra birden çığ gibi yığılıyorlardı. Sayfalar kitap tozu dolu havada uçuyordu. Goran orada değildi, ama annemi görebiliyordum. Odanın diğer tarafında durmuş şaşkın şaşkın tavana bakıyordu. Ona koşup elini tutuyordum. Ev, iskambil kâğıdından evler gibi çökerken ikimiz kendimizi sokağa atıyorduk.</p>

  <p>“Anahtar?” diye bağırıyordu annem. “Anahtarın var mı?”</p>

  <p>“Hayır, yok,” diyordum suçluluk duyarak. Ama bir yandan da endişesinin saçmalığının tamamen bilincindeydim: Ev olmadan anahtar ne işe yarayacaktı?</p>

  <p>“İşte, artık anahtarımız bile yok,” diyordu çaresizlikle</p>

  <p>Geert ve Ana’nın dairesi bir oturma odası, bir yatak odası, balkona açılan küçük bir mutfak, dar bir hol ve minik bir banyodan ibaretti. Oturma odasında bir televizyon, alçak bir sehpaya yığılmış video kasetler, televizyonun yanında da yarı ölü bir kauçuk bitkisi vardı. Bir duvara içinde birkaç kitap olan bir kitaplık, bir diğerine kirli, rengi solmuş döşemeli kanepe yaslanmıştı. Kanepenin arkasındaki duvar, yıpranmış bir Dusan Petrieic posteri, eski Yugoslav parlak günlerinden kalma bir Belgrad haritasıyla süslenmişti. Video kasetlerin durduğu sehpada Ana’nın talimatlarını buldum: Telefon ve gaz şirketlerinin telefonları, su sayacının yeri ve benzer şeylerin listesi. Oturma odasını duvardan duvara kaplayan eski püskü halıda çamur izleri vardı, duvar kâğıdı artık lime lime olmuştu, pencereler perdesiz ve leş gibiydi. Jaluziler kalın bir toz tabakasıyla kaplıydı.</p>

  <p>Pek fazla düşünmeden dışarı çıkıp bir sürü deterjan, çeşit çeşit fırça ile sünger aldım. Yatak odasından başladım. Altı üstüne getirilebilecek her şevin altını üstüne getirdim. Pencereleri ve kapıyı yıkadım. Bayat kokulardan kurtulmak için gardırobu alkolle ovdum. Jaluzileri de alkolle ovdum. Duvarlar dahil yeri elektrik süpürgesiyle süpürdüm. Sonra elbiselerimi gardıroba astım, yataklara beraberimde getirdiğim tertemiz çarşafları serdim. Artık yatak odası yaşanabilir durumdaydı. Bir oda bitmişti.</p>

  <p>Sonra çöpleri topladım. Bir yığın gazeteyi, bütün yiyecek artıklarını, çatlak tabak çanağı dışarı attım. Oturma odasının duvarındaki posteri çıkardım, banyoda çimentoyla yerine tutturulmamış olan her şeyi banyodan çıkardım. Hepsini siyah poşetlere tıkarak kapının önüne koydum. Sabahleyin alt kata indirirdim. Ardından banyoyu bir güzel yıkadım. Ecza dolabını kendi kozmetik malzemelerimle doldurdum ve lavaboyu bir yerlerde görüp aldığım porselen sabunlukla süsledim Banyo az çok bir şeye benzediğinde duş aldım, ölü gibi yatağa yatıp bütün gece deliksiz uyudum.</p>

  <p>Ertesi gün mutfağa girdim. Mutfak dolaplarındaki, buzdolabındaki, ocaktaki, fayanslardaki, pencerelerdeki ve kapıdaki lekeleri çıkarmak için hayli zaman ve enerji harcadım. Sızlayan bileklerime rağmen oturma odasına geçtim. Duvarları, halıyı ve kanepeyi elektrik süpürgesiyle temizledim. Halılardaki ve kanepedeki pis kokuyu çıkarmak için elimden geleni yaptım Sonra da elimde tel bir fırça ve temizleme sıvısıyla saldırıya geçtim Duvar kâğıdı iflah olamayacak kadar pis olduğu için, dışarı çıkıp birkaç boya fırçası, bir teneke boya ve bir merdiven aldım. Ertesi günü ve ondan sonrakini duvar kâğıdım beyaza boyayarak geçirdim. Neyse ki kâğıt, boya tutan cinstendi. Artık mekân daha iyi görünmeye başlamıştı, ama yeni boyalı duvarlar odadaki ahşabın ne kadar eski olduğunu göstermeye yaradı yalnızca. Ben de elime zımpara kâğıdını alıp her tarafı bir güzel kazıdım. Sonra da yağ bazlı beyaz bir boya sürdüm. Bu da iki ya da üç günüme mal oldu.</p>

  <p>Ardından hevesle alışverişe daldım. Griye çalan beyaz bir yatak örtüsü buldum, kanepeye serdikten sonra, sehpaya daha önceden aldığım lambayı yerleştirdim, bir vazoya taze çiçekler koydum, duvara da kalın çerçeveli bir poster, Empire State Binası’nın kirişlerinden birine sıralanmış sigara içen işçileri gösteren siyah-beyaz bir Louis Hine fotoğrafı astım. Böylece oturma odası yaşanabilir bir yer haline geldi. Evet, hâlâ “öğrenci evine" benziyordu, ama bu umurumda bile değildi.</p>

  <p>Mutlak dolaplarını gerekli erzakla doldurdum, yeni bir çaydanlıkla zarif bir çay fincanı aldım. Kauçuk bitkisini de ihmal etmedim. Onu balkona çıkardım, daha büyük bir saksıya diktim, etrafını yeni toprakla doldurdum, ölü dallarını budadım, yapraklarındaki tozu silip oturma odasına götürdüm. Geert ve Ana’nın geride bıraktığı video koleksiyonunu gözden geçirdim, tozlarını alarak kitaplığa dizdim. Kitaplarının kapaklarını alkolle silip yine rafa, satın aldığım kitapların yanına koydum.</p>

  <p>Dairede gezinip tamir gerektiren diğer şeyleri ararken oturma odasına açılan kapının üstündeki duvar kâğıdının biraz kabardığını fark ettim. Merdiveni gaz ve elektrik savacının olduğu dolaptan çıkarıp söz konusu noktayı yoklamak için yukarı tırmandım. Kabarcık balon gibi patladı, yere alçı parçaları saçıldı, altından kartpostallar ve sararmış dergi illüstrasyonlarıyla kaplı beton bir duvar çıktı. Daha iyi görebilmek için bir parçasını kopardım, birkaç kat boyadan oluşan bir tabaka da sökülerek pat diye yere düştü. Pornografik görüntülerden oluşan bir duvar süsü vardı karşımda. Eşcinsel fantezilerin amatörce yapılmış bir kolajıydı bu. Büyük ihtimalle Geert ve Ana’dan önce burada yaşayan kiracının eseriydi. Başlarına defne çelengi takmış esmer tenli oğlanlar Greko-Roman bir dekorun önünde işiyor, öpüşüyor ya da kucaklaşıyorlardı. Duvarla birleşirken eski sidik lekesi rengine dönüşen kâğıt midemi bulandırdı.</p>

  <p>Merdivenden inip kanepeye oturdum. Hareket etmeden sessizliği dinledim. Birden bir pıtırtı duydum ve nefesimi tutarak başımı kaldırdım. Duvar kâğıdı duvarlar boyunca çatlayarak açılıyordu. Bir dizi dalgalı yol oluşturdu. Derken bu yollar kesişti. Çatlamalarını, soyulmalarını ve kıvrılmalarını seyrettim. Kopup kuru bir çatırtıyla yere dökülüyorlardı. Görünmez bir rüzgârın kaldırdığı bir toz duvarıyla çevrilmiştim. Ön kapıya baktım, ama hayır, anahtar delikteydi. Bu arada, sessizlik geri döndü. Ellerime baktım. Kıpkırmızı ve şiştiler. Deterjanların intikamı: Ellerim açık bir yaraya dönüşmüştü, derim minik parçalar halinde soyularak altındaki üç kanlı çizgiyi açığa çıkan yordu.</p>

  <p>Birden son birkaç gündür bir kez bile pencereden bakmamış olduğumu fark ettim. Hava nasıl, saat kaç olmuş, bilmiyordum. Pusulam tamamen şaşmıştı. Orada elimde görünmez bir ayaktakımı vizesiyle oturmuş, içten içe soyuluyordum.</p>

  <p>Yerimden kalkıp bir şey yapmak zorundaydım, herhangi bir şey. Bir anlığına içimi dolduran çaresizlikle mücadele etmeliydim. Ayağa kalktım, elime gelen ilk videoyu alıp video oynatıcıya soktum. Sonra kanepeye döndüm, bir süre duvarlardan yağan parçacıkların yerde birikmesini seyrettim, sonra uzandım.</p>

  <p>Gecenin bir yarısı televizyondan gelen vızıltıyla uyandım. Ekrandaki kar odaya doluşmuştu sanki. Pencereyi açıp temmuz havasının içeri dolmasını sağladım. Meydan ay ışığıyla ve BASIS levhasının neonlarıyla apaydınlıktı. Sağda sade semt camisinin turkuaz kubbesinin bir parçasını seçebiliyordum. Meydanda birkaç eğri büğrü kestane ağacı, birkaç da bank vardı. Bir ağacın altındaki bankta bir adam oturuyordu. Başında bir türban vardı. Uyuyordu sanki.</p>

  <p>Geeet ve Ana’nın dairesi şehir merkezini, gardiyanın belindeki halkaya takılı anahtarlar gibi çevreleyen şu gri, kalabalık, ucuz prefabrik binalardan birindeydi. Bazıları buralara varoş der. Burası “Küçük Kazablanka” olarak anılıyordu. Ama ben bunu daha sonra öğrenecektim.</p>
</body>
</html>
