<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>19</h2>

  <p>Mahkeme salonundan ayrılmak kimin gömüldüğünden pek de emin olmadığınız bir cenazeden ayrılmak gibiydi.</p>

  <p>"Nereye?"</p>

  <p>“Eve,” dedim. “Amsterdam’a.”</p>

  <p>Tramvaya bindik. Mahkeme ziyareti fos çıkmıştı: Uros’un babasının cezalandırılmasını görmeye gelmiştik ama elimiz boş dönüyorduk.</p>

  <p>“Lahey pek Nuremberg sayılmaz,” dedi Igor, ne düşündüğümü tahmin ederek.</p>

  <p>“Orası kesin.”</p>

  <p>“Bu duruşma Kudüs’teki Eichmann duruşmasına da hiç benzemiyor.”</p>

  <p>“Ne demek istediğini anladım," dedim burun bükerek.</p>

  <p>“Hey, neyiniz var sizin? Neden bu kadar aksisiniz?"</p>

  <p>“Çünkü adalet kuruntunu hatife almamalısın.”</p>

  <p>“Ta-taaa! Şu dediğinize bakın! Adalet kuruntuymuş. Romantik olduğunuzdan haberim yoktu, yoldaş."</p>

  <p>“Ben de senin bu kadar alaycı olduğunu bilmiyordum. Hem de sana hiç yakışmayan bir yerde."</p>

  <p>“Tamam, tamam. Sakin olun.”</p>

  <p>“Bak, o insanlar arkamızda bıraktığımız pisliği temizlemeye çalışıyorlar. Çünkü bunu yapmaya kendimizi zorunlu görmüyoruz. Çünkü o pisliğin kokusu bizim burnumuzu hiç rahatsız etmiyor. Ama gel gör ki Amerikan filmlerine pek düşkün değillermiş, bu yüzden Uros’un babasının istediğimiz gibi ipe çekilmesini seyredemedik."</p>

  <p>“Adamı serbest bile bırakabilirler,” dedi.</p>

  <p>“Bililerini mahkûm ederlerse buna değer.”</p>

  <p>“Onca saçma sapan laf tek bir sahtekâr için miydi?"</p>

  <p>“Bu senin umurunda mı? Senin cebinden çıkmıyor ya.”</p>

  <p>“Tamam tamam. Sakin olun,” diye homurdandı. “Ben Karadzic miyim? Ya da Mladic?”</p>

  <p>“O insanlar bize yardım etmeye çalışıyorlar, biz de kenarda durmuş moron gibi sırıtıyoruz! Sen ile ben - birkaç saat oturacak sabrı bile gösteremedik.”</p>

  <p>“Ama o duruşmaydı, kilise değildi ki.”</p>

  <p>“Kilise olduğunu farz etmek bize zarar vermezdi. Ayıp olmasın diye vaaz boyunca otursaydık.”</p>

  <p>“Kalkıp gitmek isteyen ben değildim ama.”</p>

  <p>Kızardım. Haklıydı. İçimden ona bir kez vurmak geldi. Bana sert sert baktı. Aklımdan geçeni okuduğunu hissettim. Tramvaydaki insanlar bize bakıyordu.</p>

  <p>Tam o anda tramvay durdu, Igor beni çekerek yerimden kaldırdı.</p>

  <p>“Haydi. Gidelim.”</p>

  <p>“Neden inmek istedin?” Sokakta itiraz ettim.</p>

  <p>“Öncelikle, o kadar yüksek sesle konuşarak beni utandırdığınız için, bir de sizi kız arkadaşımla tanıştırmak istediğim için.”</p>

  <p>“Lahey'de kız arkadaşın var?” dedim Hırvatça öğrenen yabancı bir öğrenci gibi.</p>

  <p>“Bunun nesi tuhaf?” diye yanıtladı. “Tijelovar’da kız arkadaşım var,’ demekten ne farkı var.”</p>

  <p>Birden içimden bir öfke dalgası yükselerek gırtlağımda düğümlendi, derin derin nefes almaya çalıştım.</p>

  <p>“Şimdi nefes nefese kalmayın da,” dedi dalga geçerek.</p>

  <p>Görünmez topağı tükürüp sonunda nefes alabildim.</p>

  <p>Igor, Mauritshuis’nin önünde durdu.</p>

  <p>“Beni başka bir müzeye mi götürüyorsun?”</p>

  <p>“Kız arkadaşım burada çalışıyor,” dedi.</p>

  <p>Kalın, kırmızı halıyla kaplı bir dizi ahşap basamağı tırman dik. Basamakların başında Igor sola döndü. İlk odanın duvarında, kapının yanında, Vermeer’in ünlü <i>İnci Küpeli Kız'</i>ı asılıydı.</p>

  <p>“Demek kız arkadaşın bu!”</p>

  <p>“Ev-vet,” dedi İngilizce olarak. “Benim hatun bu işte.”</p>

  <p>Resmi biliyordum daha önce de Mauritshuis'ye gelmiştim- ama bunu kendime sakladım. Resim nefes kesiciydi. Orijinali pek çok reprodüksiyonunun soluk bir kopyasını andırır. Tabloyu ilk gördüğümde, kızın türbanındaki mavinin, giysisindeki altın renginin bu kadar soluk olması beni şaşırtmıştı, röprodüksiyonlarındakinden çok daha açıktı.</p>

  <p>“Biraz onu andırıyorsunuz,” dedi temkinli bir ifadeyle.</p>

  <p>“Artık kızgın değilim. Üstelik dersten zaten A aldın. Bana yağ çekmene gerek yok.”</p>

  <p>“Onun ablası olabilirsiniz. Hayır, gerçekten. Yüz ifadenizdeki bir şey mağara semenderini hatırlatıyor."</p>

  <p>“Böyle bir şeyi nasıl söylersin! Hiç mağara semenderi gördün mü?”</p>

  <p>“Sadece resmini," diye itiraf etti.</p>

  <p>“Ama ben gördüm. Çocukken, Yugoslavya'daki bütün ilkokullar Portojna Mağaraları'na bir günlük gezi yapardı.”</p>

  <p>“Be? Nasıldı peki?”</p>

  <p>“Mağarada yaşayan bir şey gibiydi. Benzersiz."</p>

  <p>"İşte ben buna ayrıntılı açıklama derim."</p>

  <p>‘Teki o zaman. <i>Proteus anquinus.</i> Mağara semenderi. Boy: On-yirmi beş santim arası. Gelişimini tamamlayamamış bir tür amfibi. Başarısız metamorfozun benzersiz bir örneği. Daha çok solungaçlarıyla solunum yapar, ama derisini de kullanabilir. Kördür, kol ve bacağı andıran uzuvları olduğu halde evrim sürecinde bir kenara bırakılmış gibi durur: Bacakları kökten ibarettir, kolları üç parmaklı elle sonlanır. Yiyecek olmadan birkaç yıl yaşadığı gözlemlenmiştir. Ömrü de çok uzundur: Yüz yıldan fazla yaşayabilir. Derisi pigment barındırmaz, soluk, süt beyazı bir rengi vardır ve neredeyse saydamdır. Hafif kanlı solungaçları, gövdesini dolaşan en ince damarlar ve minik kalbi görülebilir. Kısacası, başarısız bir mutantan Kertenkele, balık ve insan embriyosu arası bir şeydir. Mağara semenderi bizim Yugoslav mucizemizdi. Bayrağımıza kızıl yıldız yerine onu koymalıydık, O bizim E.T.’mizdir.”</p>

  <p><i>“Pretty impressive</i>, yoldaş,” dedi.</p>

  <p>“Ah, bir şey daha var. Yanılmıyorsam larva aşamasında ürüyordu, ama emin değilim.”</p>

  <p>"Bütün bunları nereden öğrendiniz?”</p>

  <p>“Hiçbir fikrim yok. Ha, bir şey daha...”</p>

  <p>“Ne?”</p>

  <p>“Mağara semenderi yamyamdır. Bir nedenle, zaman zaman kendi yavrularını yediği de olur.”</p>

  <p>“Vay vay,” dedi Igor, aklı başka yerde olduğu halde. “Demek yanılmamışım.”</p>

  <p>“Ne demek istiyorsun?”</p>

  <p>“Mağaradan çıkan benim hatun benzersiz, endemik bir türmüş."</p>

  <p>“Bana ondan biraz daha bahsetsene.”</p>

  <p>“En çok teninin rengini seviyorum. Sarkıt renginde.”</p>

  <p>“Dikit demek istedin, değil mi?”</p>

  <p>“Benimle uğraşmayın artık!”</p>

  <p>“Ama onu tarif etme şeklin hoşuma gitti. Devam et.”</p>

  <p>“Teni sanki kuru gibi, ama yine de dokununca ele nemli geliyor. Yüzündeki zarif, uysal çaresizlik de hoşuma gidiyor. Ve yarı açık ağzı, dudaklarındaki parlak, kuru tabaka, kenarındaki bir damla tükürük. Şu nemli bakış, ha aktı ha akacak gibi duran şu tek damla yaş. Gözlerdeki büyüleyici yokluk ve varlık ikiliği. Bakın şunlara: insanı takip ediyorlar sanki. Zarif boynunu saran beyaz yaka. Bir an önce birinin sıcak, koruyucu elleri ya da giyotinin altına girmeye can atan küçük tatlı yüz... Bir şeyler tamamlanmamış gibi. Bu açıdan da mağara semenderini andırıyor. Görüyor musunuz? Kaşları yok. Kız arkadaşını, metamorfozu bekleyen güzel bir larva.”</p>

  <p>Yanımda duran Igor beni omuzlarımdan tutup yavaşça tabloya yaklaştırdı.</p>

  <p>“Şimdi kulağındaki küpeye daha yakından bakın,” dedi. “Pekâlâ...”</p>

  <p>“Ne görüyorsunuz?”</p>

  <p>“Hiçbir şey. İnciyi.”</p>

  <p>Resmi muhafaza eden camdaki kendi yansımalarımızı görebiliyordum. Igor’un eli omzumda kaldı.</p>

  <p>“Daha da yaklaşın.”</p>

  <p>“Hiçbir şey görmüyorum.”</p>

  <p>“Ben de öyle düşünmüştüm. Bir dakika. Yanımda büyüteç var.”</p>

  <p>“Yanında büyüteç mi var?”</p>

  <p>“Evet, tesadüf bu ya cebimde bir büyüteç var.”</p>

  <p>“Cebinde tesadüfen başka ne taşıyorsun?”</p>

  <p>“Bu sizi ilgilendirmez,” dedi. “Büyüteçle resme bir bakın işte.”</p>

  <p>“İnciyi görüyorum...”</p>

  <p>“Ve içinde de?”</p>

  <p>"Bir yansıma.”</p>

  <p>“Vay be, gerçekten de körmüşsünüz! Bir daha bakın"</p>

  <p>“Bilmiyorum. Üslubunu düşünecek olursak, ölümü temsil eden bir şey görmeyi de bekleyebilirsin."</p>

  <p>“Hiçbir fikriniz yok, değil mi? İncinin içinde Vermeer’in yüzü var!”</p>

  <p>Sevinçten havalara uçuyordu.</p>

  <p>“Bunu da nereden çıkardın?” diye sordum.</p>

  <p>“Yani hâlâ görmüyor musunuz?"</p>

  <p>“Hayır. Hadi ama kabul et. Bunu sen uydurdun.”</p>

  <p>“Ne muhteşem, değil mi?”</p>

  <p>“Orada olduğunu farz etsek bile, resmin yapıldığı zamanın âdeti olamaz mı?”</p>

  <p>“Ressam, yaratıcı, kızın kulağındaki incinin içinde!” diye devam etti.</p>

  <p>“Resimdeki kızın Vermeer’in kızı Maria olduğunu söyleyenler var. Bu durumda DNA’nın ilk temsil edildiği resim olduğunu söyleyebiliriz.”</p>

  <p>“Bu da onu daha muhteşem kılar! İhtiyar onunla bir oluyor.”</p>

  <p>“Ama tamamen farklı birinin portresi olduğunu ya da bir karakter çalışması olduğunu söyleyenler de var. Rembrandt türbanlı portreler de yaptı. Birini bu müzede de görebilirsin,” dedim.</p>

  <p>“Kızı olduğunu söyleyenler haklı.”</p>

  <p>“Eğer öyleyse, senin ‘hatun’ kendi ‘babalık’ını kulağına takmış,” diye dalga geçtim.</p>

  <p>“Söylesenize,” dedi damdan düşer gibi, “siz kulağınıza kimi takıyorsunuz?”</p>

  <p>“Bilmiyorum. Tıpkı onun da yaratıcısı ve babasını kulağına taktığını bilmediği gibi. Ama aslında biz de bilmiyoruz. Herkes hayatta cebinde bir büyüteçle dolaşmaz ”</p>

  <p>“Sherlock Holmes dolaşır.”</p>

  <p>Omzumdaki elinin ağırlığını, ensemdeki ılık, hafif nefesini hissedebiliyordum, ürperdim. Yavaşça elini çekip ona döndüm.</p>

  <p>‘Peki ya sen? Senin dövmen nerende?”</p>

  <p>“Benim dövmem yok,” dedi.</p>

  <p>“Uros’un vardı.”</p>

  <p>“Uros?”</p>

  <p>“Koluna taktığı bir damga, babasının lekesi.”</p>

  <p>“O adam katil, baba değil.”</p>

  <p>"Size sınıfın ilk günü dağıttığım anket formunu hatırlıyor musun?”</p>

  <p>“Evet, şu aptal anket formunu hatırlıyorum,” dedi, “aptal” sözcüğünü vurgulayarak.</p>

  <p>“Uros, bu dersten ne kazanmayı umuyorsunuz sorusuna ‘bir yerlere varmak,’ diye yanıt vermişti.”</p>

  <p>“Bana biraz bayat bir laf gibi geldi. Ama zaten Uros da, nasıl desem, kutudaki en keskin alet değildi.”</p>

  <p>“Bu da ne demek şimdi?”</p>

  <p>“Pek zeki sayılmazdı yani.”</p>

  <p>“Bu söylediğin hiç de hoş değil.”</p>

  <p>“Affedersiniz.”</p>

  <p>“Uros bir sürü SOS sinyali gönderdi. Ama biz fark edemedik. Ya da umursamadık. Hepsi de benim hatam.”</p>

  <p>“Şimdi de vicdan azabı çekiyorsunuz, değil mi?”</p>

  <p>“Şu oyuncak bavullar... Orada da bir mesaj var, çözemediğimiz bir mesaj. Tam önümüzde duruyor, havada bir sürü sinyal var, ama biz körüz. Senin şu Vermeer’inde saklı olduğu varsayılan görüntü gibi. Belki de hepimiz ceplerimizde büyüteçle gezseydik dünya gözümüze daha farklı görünürdü. Ya da peri masallarındaki karakterlerin yeteneklerine sahip olsaydık, bitki ve hayvanların dilini anlama yeteneğine, ya da en azından sadece insan dilini, insanların nasıl konuştuğunu gerçekten anlayabilseydik.”</p>

  <p>“Unutun bunları, yoldaş," dedi Igor. “İnsanlar konuşmaz; saçmalarlar. Ama şimdilik bu kadar yeter. Kapatıyorlar. Gitmemiz gerek. Size bir fincan sıcak kakao ikram edebilir miyim?”</p>

  <p>Igor’la ben müzeden son çıkanlardık, ama müzedeki kitapçıdan bir hatıra eşyası alacak kadar zaman bulabildik: Camdan yapılmış oval bir kâğıt ağırlığı. Camın altında Igor’un kız arkadaşının röprodüksiyonu vardı.</p>

  <p>Dışarı çıkarken hafiften bir kar yağıyordu. Küçük meydanın karşısına geçerek bir kafeye girdik. Pencere kenarında yer bu lup sıcak çikolatalarımızı söyledik. Uros’un ölümü hakkımla konuşmaya başlamıştım artık. Bir türlü susmak bilmiyordum. “Belki de tetiği çeken benim,” dedim.</p>

  <p>“Hangi tetiği?” diye sordu hemen.</p>

  <p>“Yani, Uros'un ölümünün sorumlusu benim. Bana bir sinyal gönderdi ama ben çözemedim."</p>

  <p>“Bu çok saçma!" dedi Igor. “Uros'un ölümünü romantikleştirmeyi bırakmak zorundasınız. Bunun anlamı ne? Daha mı iyi hissediyorsunuz? Kendini neden öldürdüğünü sadece Tanrı bilir. Belki keçileri kaçırdı. Belki yolculuktan sıkılıp trenden atlamıştır. Belki bu onun hoşça kal, <i>cherio, tot ziens</i>, <i>aidos</i> ve hepinizin canı cehenneme deme yöntemidir... Söylesenize, neden bu konuda sızlanmak için beni seçtiniz?”</p>

  <p>“Çünkü başka sızlanabilecek kimsem yok.”</p>

  <p>“Kendinize gelin artık, olur mu? O gözyaşları sıcak çikolatanızı berbat edecek.”</p>

  <p>“Peki. Söz veriyorum.”</p>

  <p>“Hangi filme girdiğimi bilebilseydim keşke - öğleden sonra matInesindeki ağlak kadın filmlerinden birine mi? Belki de Danielle Steele romanıdır?”</p>

  <p>Gözyaşlarımı sildim.</p>

  <p>“Aferin size! Ağlaya ağlaya şeye dönüşeceğinizden korkuyordum, şeye - mürekkepbalığına."</p>

  <p>Güldüm, gülmek bir anlığına da olsa içimi rahatlattı.</p>

  <p>'Bana kendinden söz et,” dedim temkinli bir ifadeyle.</p>

  <p>“Ne bilmek istiyorsunuz?”</p>

  <p>“Hayatından bahset işte. Annen ile baban hayatta mı? Nerede yaşıyorsun? Kiminle? Kız arkadaşın var mı? Kimlerle arkadaşlık ediyorsun?”</p>

  <p>“Siz ve şu aptal anketleriniz! Neyin peşinde olduğunuzu biliyorum, endişe etmenize gerek yok ama. Bir kere, ben mahkeme salonunda gördüğümüz gibi bir sahtekâr için kendimi asla öldürmem. Ama daha da önemlisi, intihara meyilli tiplerden değilim. Ben oyuncuyum. Çok da zekiyimdir.”</p>

  <p>Amsterdam’a dönerken trende pek konuşmadık. İkimiz de kendi düşüncelerimize dalmıştık: Igor bir Hollanda gazetesi okuyordu; ben ise kâğıt ağırlığını paketinden çıkarmış oval camı okşuyor, annemin porselen dolabına koyduğu fotoğrafları düşünüyordum. Aralarında babamın fotoğrafı yoktu. Babamı hatırlamıyordum. Hatırlayamıyordum. Kendini öldürdüğünde üç yaşındaydım. Annem onun hakkında konuşmayı reddederdi. Köprülerini yakmıştı ve benim için yeniden kurmaya hiç niyeti yoktu. Babam hakkında hiçbir şey bilmemekle kalmıyordum; adını da bilmiyordum. Annem bana kendi soyadını vererek izleri de silmişti. Porselen dolabında hiç yeri olmamasına şaşmamak gerekirdi. Annem biyografimden babamı çıkararak beni “kurtardığına" yüzde yüz emindi. Neden kurtardığını ancak kendisi bilirdi. Geçebileceğim bütün çatlakları doldurmak, takip edebileceğim bütün ipuçlarını yok etmek için elinden gelen her şeyi yapmıştı. Hem kendisinin hem de babamın yerini doldurarak geçmişin büyük bölümünü idare ediyordu.</p>

  <p>Kulağımdaki görünmez küpe boştu. Sihirli bir resim bulurum diye bulanık yüzeyini inceledim. Anılarımın derin, koyu karanlığından yükselen sahnenin gerçekten de yaşanıp yaşanmadığını ya da görüntüdeki adamın gerçekten babam olup olmadığını bilmiyordum. Ama bu mümkündü. Üç yaşındayım. Beni sırtına almış adamın saçına yapışmışım. Adam sanki boynundaki atkının uçlarıymış gibi ayakkabılarımı tutuyor. Kalın karların içinde yüzüyoruz. Alacakaranlıkta. Her şeye sihirli bir ışıltı hâkim. Birden adam elini omzuma koyup ağır çekim karlara yığılıyor. Bense delicesine bir mutluluk duyuyorum...</p>

  <p>“Kulağınızı kaşıyorsunuz.” dedi Igor, başını gazetesinden kaldırarak.</p>

  <p>“Öyle mi?”</p>

  <p>“Ne düşündüğünüzü bilmek isterdim."</p>

  <p>“Ah, biliyorum... Aslında pek bir şey düşünmüyorum.”</p>

  <p>İstasyonda herkes kendi yoluna gitti. Uzun gövdesi sırt çantasının ağırlığı altında hafifçe kamburlaşmış, elleri ceplerinde gidişini görmek için döndüm. Karanlıkta, arkadan, minik kar tanelerinin arasında daha bir güçlü, daha bir yetişkin görünüyordu.</p>

  <p>“Pazartesi derste görüşürüz,” diye seslendim.</p>

  <p>Dönmedi, karşılık da vermedi; sadece duyduğunu göstermek için yavaşça kolunu kaldırdı.</p>
</body>
</html>
