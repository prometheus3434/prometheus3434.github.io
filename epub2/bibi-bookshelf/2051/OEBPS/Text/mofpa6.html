<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>2</h2>

  <p>Önceleri bana Profesör Lucid diyorlardı, ama birbirimizi tanıdıktan sonra, ilk sömestrin ardından, yoldaşa geçiş yaptılar. Yani <i>“drugarice”</i> demeye başladılar. Zamanında benim de yaptığım gibi sondaki e harfini yapmacık bir biçimde yayarak ve bitirirken sözel bir kuyruk gibi kaldırarak. "Yoldaş” sözcüğü yeni öğrencilerimle aramda samimi bir tür parola oldu, bizi birbirimize, yıllar önce terk ettiğimiz okul sıralarına, artık çok gerilerde kalan zamanlara ve artık var olmayan bir ülkeye bağlayan bir şey: “Yoldaş”, ellilerde ve altmışlı yılların başında Yugoslav çocukların öğretmenlerine hitap ederken kullandıkları bir sözcüktü. Burada, Hollanda’da pek fazla çağrışım yapmıyordu. Onlara resmi olarak “siz” diye hitap etsem de, onlardan söz ederken “öğrenciler” ya da “çocuklar”ı kullanırdım. Hepsi gülünç bir numaranın parçasıydı: Ben kimsenin “yoldaş”ı değildim, hiç olmamıştım, onlar da öğrenci değildi. Çocuk da değillerdi, yirmiden otuza kadar gidiyordu çoğunun yaşı. Onlardan yalnızca birkaç yaş büyüktüm. Meliha benim kadardı, Johanneke ile Laki yaşça benden büyüktü. Oyunun kurallarını hatırlatan tek şey benim resmi “siz”i kullanmamdı.</p>

  <p>Savaşla gelmişlerdi. Bazıları sığınmacı statüsü kazanmış, bazıları kazanamamıştı, ürkeklerin çoğu, Sırbistan ve Hırvatistan'dan gelenler, askere gitmemek için ülkeden ayrılmıştı. Kimi savaş bölgesinden geliyordu; kimi öylesine gelmiş ve kalmıştı. Ayrıca Hollanda hükümetinin Yugoslav sığınmacıları cömert sosyal yardımlarda bulunduğunu, kalacak yer sağladığını duyduğu için hayatlarındaki riskli parayı sağlam bir şeye dönüştürmek için gelenler de vardı. Bir de Hollandalı hayat arkadaşı bulanlar.</p>

  <p>Mario, Avusturya'da -ebeveyni onu, Hırvat ordusuna alınacağından korktukları için göndermişti- Hollandalı bir kızla tanışmış, kız onu yanında Hollanda'ya getirmişti. “Belki de onunla pasaport için evlendim ve daha sonra âşık oldum,” demişti bana bir keresinde gülümseyerek. “Ya da belki ona âşıktım ve pasaport yüzünden işi resmiyete döktüm. Hatırlamıyorum."</p>

  <p>Boban, Sai babanın müritleri olan bir grup Belgratlı hanımla birlikte bir paket tura katılarak Hindistan’a gitmişti. Bu geziyi annesi ayarlamış, parasını da o vermişti. Annesinin tek derdi oğlunun askere alınmasını engellemekti. Hindistan’da turdakilerden ayrılmış, iki ay ortalıkta dolaşmıştı ama ardından dizanteriye yakalandığı için ilk uçakla oradan ayrılmıştı. Belgrad’a giden bir uçağa aktarma yapacaktı. Amsterdam’a gelmişti, ama Schipol’daki bir tuvaletten diğerine giderken, yolda bir yerde aklına müthiş bir fikir gelmiş ve politik sığınma hakkı istemişti. O zaman bu hâlâ mümkündü. Hollandalı yetkililer bir-iki yıl hoşgörülüydü: Eski Yugoslavya’dan gelen herkes geçerli bir sığınma nedeni olarak savaşı gösterebilirdi. Ama zamanla işler değişti, bu kapı yüzlerine kapandı.</p>

  <p>Johanneke Hollandalıydı. “Dilimizi" akıcı bir şekilde, Bosna aksanıyla konuşuyordu. Anne-babası İkinci Dünya Savaşından sonra uluslararası gençlik kollarına katılarak yol ve demiryolu inşa eden Hollandalı solculardandı. Daha sonra turist olarak Dalmaçya kıyılarına gitmişlerdi. Bu ziyaretlerden birinde Johanneke, Saraybosna’ya gitti, bir Bosnalıya âşık oldu ve bir süre orada kaldı. Şimdi, iki kız çocuk annesi boşanmış bir kadındı. Slav dillerinde lisans yapmaya karar vermişti. “Bizim” dilimizden Felemenkçeye mahkemelerde güvenilir bir tercümandı, bu da çok işimize yarıyordu: Çocukların ihtiyaç duyduğu her belgeyi anında tercüme edebiliyordu.</p>

  <p>Bir-iki kez görünüp sessizce kaybolanlar da vardı. Laki Zagrebliydi. Aklımda kaldı çünkü bana Mrs. diyen bir o vardı: Mrs. Lucic. “Yoldaş”ı fazla Yugoslav, komünist ve dolayısıyla anti Hırvat bulduğu açıktı. Zagreblilere özgü sinirime dokunan bir konuşma şekli vardı - son hecedeki da-di-da vurgusu, durmadan dönüşlü zamir kullanması yüzünden insanın kulağına dünyadaki her şeyle yakından ilgisi varmış gibi geliyordu. Diğer çoğu insan gibi Laki de Amsterdam’a esrar için gelmişti. Savaştan önce gelmiş, yıllarca sosyal yardımlar alarak ve düşük kirayla toplu konutta kalarak Slav dilleri ve edebiyatı okumuştu. Çocukların hepsi onun maaşlı bir polis muhbiri olduğunu, Hollanda polisinin yakından dinlediği Yugoslav mafya üyelerinin telefon konuşmalarını çevirdiği için hava attığını söylüyorlardı. Çocuklar ona Dilbilimci Laki diyorlardı çünkü hiç ödenek bulamadığı bir Felemenkçe-Hırvatça sözlüğü üstünde çalıştığını iddia ediyordu. Var olan Felemenkçe-Sırpça-Hırvatça sözlüğünü tanımaya yanaşmıyordu.</p>

  <p>Bir de oturma izni almak için Hollandalı eşcinsel bir partnerle birlikte yaşayan Zole vardı, ayrıca Opatija’lı ve gerçekten eşcinsel olan Darko. Hollanda hükümeti ülkesinde “cinsel farklılıklar" yüzünden ayrımcılıkla karşılaştığını iddia edenlere karşı özellikle cömert davranıyordu, savaştaki tecavüz kurbanlarına bile bu kadar cömert değildi. Haber yayılır yayılmaz insanlar sürüye katılarak akın akın geldiler. Savaş her şeyin mazereti olmuştu. Tıpkı milli piyangoyu kazanmak gibi bir şeydi: Çoğu insan şansını denemek için başına gelen gerçek talihsizler yüzünden şansını denediyse de, sırf fırsat çıktı diye bunu yapanlar da vardı. Hu tür anormal şartlarda kazananlar ile kaybedenleri belirlemek için yeni kriterler gerekiyordu.</p>

  <p>Sırpça-Hırvatça okuyorlardı çünkü bu kolaylarına geliyordu. Eğer sığınmacı vizeniz yoksa, yasal yoldan ülkede kalmanın bir diğer yolu da üniversiteye kaydolmaktı. Bazıları ülkelerinde bir üniversiteye başlamış, hatta bitirmişti ama bunun burada hiçbir anlamı yoktu. Sırpça-Hırvatça okumak Hollanda’da geçerli bir diplomaya kavuşmanın en kolay ve çabuk yoluydu, ama Hollanda diplomasıyla bile sizi bir yere vardırmıyordu. Eğer, Ana gibi, asıl branşınızı başka bir konuda yapıyorsanız, Sırpça-Hırvatça derslerine girmek size birkaç kolay kredi kazandırabilirdi, ama gerçekten de öğrenci burslarının peşindeyseniz, o zaman Sırpça-Hırvatça giriş biletinizdi.</p>

  <p>Durumlarıyla başa çıkıyorlardı işte. Çoğu “tenis oynuyordu", tenis oynamaksa onların argosunda evlere temizliğe gitmek demekti. Saatte on beş gulden kazandırıyordu bu iş. Bazdan da lokantalarda bulaşıkçılık ya da garsonluk yapıyordu. Ante, Noordermarkt’ta akordeon çalarak üç-beş kuruş kazanıyordu. Ana her sabah postanede mektupları ayırıyordu. “O kadar da kötü değil," diyordu. “Kendimi Capek’in <i>Postacının Hikayesi'</i>indeki cüce gibi hissediyorum.”</p>

  <p>Fakat çalışma izni olmadan yapabileceğiniz en iyi iş “Bakanlıklaydı. “Bizimkilerden biri erotik shoplar için giysi üreten bir yerde iş buldu, kısa süre sonra bütün çete orada çalışıyordu. Hiç de zor değildi: Tek yapmanız gereken sado- mazo kıyafetleri deri, kauçuk ya da plastik olarak yığınlara ayırmaktı. Haftada üç kez Igor, Nevena ve Selim, Amsterdam Nord’daki Regulateurstraat’a gidiyordu. Pek çok farklı yüzü olan Hollanda porno endüstrisinin toptancılığını yapan Atelier Demask buradaydı. Lahey’de Acı Bakanlığı adında bir S/M porno kulüp vardı, öğrencilerim porno kıyafet atölyesine “bakanlık" demeye başladılar. “Şu sado-mazo tipler yok mu, yoldaş, amma da şık giyiniyorlar," diye dalga geçiyordu Igor. “En güzel vücudun çıplak bir vücut olduğuna inanmıyorlar. Gucci ya da Armani’nin yerinde olsaydım bunu hiç unutmazdım.”</p>

  <p>Nereden geldikleri düşünüldüğünde çocuklar uyum sağlama konusunda gayet başarılıydılar. Eski ülkelerini arkalarında trenin vagonları gibi sürüklüyorlardı. İnsanlar Yugoslav mafyasının Amsterdam’daki suçların üçte birinin sorumlusu olduğundan bahsediyordu. Gazeteler mafyanın hırsızlık, kadın ticareti, karaborsa, cinayet ve kan davası haberleriyle doluydu.</p>

  <p>Ülkenin şu anki durumu karşısında nasıl bir tavır sergileyeceklerini de bilemiyorlardı. Hırvatistan ya da Bosna’dan söz ederken, büyük dikkat gösteriyorlardı. Yugoslavya derken, artık bu ad sadece Sırbistan ve Karadağ için kullanılıyordu; bunu büyük bir acıyla yapıyorlardı. Medyanın durmadan uydurduğu isimlerle başa çıkmakta da zorlanıyorlardı. Sabık Yugoslavya, mesela. (“Bunu da nereden çıkardılar böyle, Tanrı aşkına,” diye bağırıyordu Meliha. “Ülkeyi sığır etini parçalar gibi böldükleri için mi?”)</p>

  <p>Doğdukları, daha önce yaşadıkları ülke Yugoslavya artık yoktu. Bu durumla başa çıkabilmek için adını anmaktan kaçınır oldular. Yugo olarak kısalttılar (onlardan önce Almanya’daki göçmenlerin, <i>Gastarbeiter'</i>in yapmış olduğu gibi) ve böylece “eski Yugoslavya” “eski Yugo”ya, ya da daha eğlenceli bir şekilde Titonya’ya ya da Titanik’e dönüştü. Ülkenin sakinlerine gelince de, Yugolar oldu, ya da, daha sık kullanılan şekliyle sadece "bizimkiler". İyelik zamiri konuştukları dili tanımlarken de işe yaradı (hiçbiri Slav, Makedon ya da Arnavut değildi): Artık politik olarak doğru sayılmayan eski adı, Sırpça-Hırvatça söylemekten kaçınmak için yalnızca "bizim dil" dediler.</p>
</body>
</html>
