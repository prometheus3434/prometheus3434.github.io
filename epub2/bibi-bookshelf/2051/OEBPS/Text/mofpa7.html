<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>3</h2>

  <div class="poetry1">
    <p>Fotojenik değil</p>

    <p>Üstelik yıllar sürüyor</p>

    <p>Bütün kameralar toplanıp</p>

    <p>Başka savaş alanlarına yollandı.</p>

    <p>—Wislawa Szymborska</p>
  </div>

  <p>İlk kez sınıfa girdiğimde onları “bizimkiler" yapan şeyin ne olduğunu anladım. “Bizimkilerin” yüzünde görünmez bir tokat izi vardır. Bakışları tavşan gibi ürkektir, bedenleri tehlikenin yönünü belirlemek ivin havayı koklayan hayvanlar gibi hep gergindir. Bizimkilik yüzlerinde yerleşmiş melankoliden, kaşlarının hafifçe çatık durmasından, zar zor belli olan, adeta içteki kamburluktan gelir. “Bizim insanlarımız şehirde balta girmemiş ormanda dolaşır gibi temkinli gezerler,” diyordu Selim. Hepimiz “bizimkilerdendik.”</p>

  <p>Batan gemiyi terk eden İareler gibi ülkeyi terk etmiştik. Her yerdeydik artık. Çoğumuz eski ülkemizin sınırlarında dolanmış, savaşın kısa süre sonra sona ereceğini düşünerek bir şiire saklanmıştı; sanki başımıza gelen felaket değil de sağanak bir yağmurdu. Akrabalarının, arkadaşlarının ya da arkadaşlarının arkadaşlarının yanına sığınmışlardı. Herkes yardım etmek için elinden geleni yapıyordu. Derme çatma mülteci kamplarına, terk edilmiş turistik tesislere, geçici olarak kalmalarına izin veren otellere gittiler - çoğu Adriyatik kıyısında sıralanan otellerdi bunlar, ama sadece kışın, hiç turist olmadığı zamanda kalabiliyorlardı; sonra başlarının çaresine bakmak zorundaydılar, sonra evlerine giderlerdi, savaş sonsuza dek sürecek değildi ya. Hiçbir savaş sürmezdi. Savaş insanları tüketir, insanlar yorulduğunda da sona ererdi. Bazıları bir ya da iki ya da üç yıl kaldı buralarda -sonuçta turistler geri dönmemişti diğerleri ise çekip gitti. Hepsinin de anlatacak hikâyeleri vardı.</p>

  <p>Belgradlı bir kadın, durumun nereye varacağını görüp hemşerisi Sırplarda hissettiği nefret karşısında dehşete kapılarak evini sattı, savaş patlak vermeden hemen önce “huzurlu" Hırvatistan'a taşındı. Rovinj’de bir daire satın aldı. Ama Hırvatlar dişlerini göstermeye başladığında Rovinj’deki daireyi satıp Saraybosna’ya taşındı. İlk Sırp el bombaları -onu ve ailesini bekleyen kaderi gerçekleştirmek için avcundaki çizgileri takip ediyor da olabilirlerdi Saraybosna’daki dairesini tam ortadan ikiye ayırdı. “Tanrı’ya şükür bombalar düştüğün de evde değildi," dedi bir arkadaşı kadının hikâyesini kuru bir dille anlatırken. “Ama şimdi gayet iyiymiş, son mektubunda öyle diyor. Dünyada onca şehir varken Karakas’a gideceği kimin aklına gelirdi ki?"</p>

  <p>Slovenya’dan gelen sığınmacılar -Hırvatlar- Zagreb’e, Istria’ya denize gittiler. Bosna'dan gelen sığınmacılar güneye, Hırvatistan’a ya da doğuya, Sırbistan’a gitti Hırvatistanlı Sırplar toplu olarak kovulana dek Hırvatistan’dan sessiz sedasız kaçtılar. Voyvodinalı Macarlar sessizce Macaristan’a sıvıştılar, bir süre sonra onları Sırplar izledi. Kısa süre sonra da Kosovalı Arnavutlar yola düştü...</p>

  <p>Her neredeysek, her neresi olursa oraya kaçtık. Ödediğimiz bedeli içinde bulunduğumuz şartlar belirledi. Bazıları sadece kendinden olanları düşündü, bazıları hem kendinden olanları hem diğerlerini. Bazıları da kimin kim olduğunu sormaya zahmet bile etmediler. Bazı Bosnalı Müslümanlar Türkiye'ye, İran’a, Irak’a, hatta Pakistan’a kadar gittiler; çoğu pişman oldu. Bazı Bosnalı Yahudiler İsrail’e gittiler; onların da çoğu pişman oldu. İnsanlar adlarını değiştirdi. Fırsat bulduklarında ucuza pasaport satın aldılar. O âna kadar onlar için her şey demek olan -dinleri, milliyetleri- birden değerini yitirmişti. En önemli şey hayatta kalmaktı artık. Hayatta kalmayı garantilediklerinde, güvenli bir kıyıya ayak bastıklarında, derin bir iç çekip hayatta olduklarına emin olmak için kendilerini çimdikler çimdiklemez, çoğu tekrar bayraklarını asıyor, ikonalarını ve armalarını sıralayıp mumlarını yakıyordu.</p>

  <p>Her yerdeydik. En çok mücadele verenler en iyi yerlere gittiler: Amerika, Kanada. Diğerleri tereddüt etti ve kaybettiler, bir ya da iki aylık turist vizesiyle geri kalan seçeneklere razı oldular, sonra eve dönüp yeniden başlamaya hazırlandılar. Genel karışıklıkta çoğu insan pusula olarak söylentilerden yararlandı. Belgeleriniz olmadan, nereye gidip nereye gidemeyeceğinize, hayatın nerede daha iyi, nerede daha kötü olduğuna dair söylentiler. Bazıları kendilerini asla görmeyecekleri ülkelerde buldular. Yugoslavya’dan ilk ayrılan iki ülkenin, Slovenya ve Hırvatistan'ın pasaportları çabucak değer kazandı. Hırvat pasaportu sizi bir süreliğine, İngilizler uyanıp kapıyı kapatana kadar Birleşik Krallığa götürebiliyordu. Daha saf birkaç kişi asılsız söylentilere de kandı -Güney Afrika’nın beyazlara kucak açması gibi- ve oraya gittiler. Sırplar Yunanistan'dan, turist ya da fahişe olarak, savaştan kazanç sağlamak, para aklamak ve hırsızlık gibi konularda yararlandılar. Bazıları, en azından birinin işe yarayacağını umarak üç pasaport birden edindi: Hırvat, Boşnak ve “Yugoslav”. Kimi beklemeye karar verip savaşı sanki dinmek üzere olan bir fırtına gibi izledi. Çocuk sahibi olan insanlar kendilerinden çok çocukları için endişeleniyorlardı: Çocukların güvenliği her şeyden önemliydi.</p>

  <p>Avrupa’nın her yeri eski Yugo kaynıyordu. Savaş göçmenlerinden oluşan dalga yüz binleri buluyordu. Yüz binlerce kayıtlı göçmen, yasal göçmen statüsünde olan insanların isimleri. İsveç yetmiş bin kadarını kabul etti, Almanya üç yüz bin, Hollanda elli bin kişiyi. Yasadışı olanlara gelince, onlar ordu kadardı. Her yerdeydik. Kimsenin hikâyesi yeterince özel ya da çok sarsıcı değildi. Çünkü ölüm artık sarsma gücünü kaybetmişti. O kadar çok ölüm görmüştük ki.</p>

  <p>Kısa sürede kendi yurttaşlarımı kalabalıkta da seçmesini öğrendim. Erkekler, özellikle de yaşlıca olanlar, en kolay fark edilenlerdi. Büyük tren istasyonları ve bitpazarları toplanma yerleriydi. Yunuslar gibi üçlü ya da dörtlü düzende görülürler, deri rüzgârlıklar giyerlerdi. Elleri ceplerinde olurdu. Bir süre birlikte dikilir -ağırlıklarını bir ayaklarından diğerine vererek, sigara dumanını üfleyerek korkuların defeder ve dağılırlardı.</p>

  <p>Berlin’de Goran’la birlikte yaşadığımız semtte bir mülteciler “kulübü”nün kocaman penceresinin önünde dururdum. Camdan “bizimkilerin” sessizce kâğıt oynamalarını, televizyona bakmalarını, arada bir de şişeden bir yudum bira içmelerini seyrederdim. Duvardaki elle çizilmiş harita kartpostallarla süslenmişti. Kendine ait bir coğrafyası vardı. Geldikleri yerler Brcko ya da Bijeljina- dünyanın merkezinde dururdu: Bıraktıkları tek vatandı buraları. Duman halkalarıyla sarılıyken milliyetleri kadar “eski” görünür, bir şişe bira içmek ve bir-iki el iskambil oynamak için mezardan çıkmış ama kendilerini yanlış yerde bulmuş cesetleri andırırlardı.</p>

  <p>Sokakta sık sık konuşmaları parça parça çalınırdı kulağıma. Her zaman rakamlardan bahsederlerdi. Hem de durmadan. Marklar, beş yüz mark, üç yüz mark, bin mark... Kurada, Amsterdam’daysa guldendi söz konusu olan: Aralarındaki argo adıyla <i>gucey</i> şu kadar şu kadar güce... Sesli harflerini mırıldanır gibi telaffuz ederlerdi, var olan hayali birikimlere yönelik bu sonsuz hesaplamaları aslında konuşmadan çok uğultuydu.</p>

  <p>Hepsinin de geldikleri ülke sakinlerine taktıkları alçaltıcı lakapları vardı: Almanlar Svabo, Hollandalılar Dacer, İsveçliler Sved’di. Bu sayede kendilerini daha önemli hissederlerdi. Konuşmalarına “dediğim gibi” ve “benden sana tavsiye”, gibi ifadeler serpiştirerek söz konusu meseledeki rollerini vurgularlardı. Konu ne kadar önemsiz olursa olsun ve o konudaki rolleri ne kadar küçük olursa olsun, bu hiç fark etmezdi. Tek yaptıkları silahlarını elden bırakmamaktı. “Oostdorp’tan Leidseplein’e on bir dakikada gelebilirim.” “On bir dakikada olacak şey mi? En az on beş dakika sürer. Saat tutum mu? Ben tuttum. Tam on beş dakika. Tramvaya adım attığın andan itibaren.” Bu konuşmaları gerçekten de ciddiye alıyorlardı. Her sözcük karşılaşacakları aşağılanmayı geciktirmek, korkuyu uzaklaştırmak için özenle seçiliyordu.</p>

  <p>Tavırları ve bir araya geldikleri yerler kişisel alanlarını kaybetmiş oldukları gerçeğini ele veriyordu: Önlerinden akıp giden dünyayı seyredebilecekleri evin önündeki bank; gelen gemileri, güverte iskelesinden inenleri görebilecekleri rıhtım; arkadaşlarıyla yürüyüş yapabilecekleri şehir meydanı; masalarında oturup içkilerini yudumladıkları kafe. Avrupa şehirlerinde geride bıraktıkları yerlerin eşini arıyorlardı boş yere.</p>

  <p>İnsanların da eşini arıyorlardı. Goran da sık sık Yugonostaljisine yenik düşerdi, bu ruh haline girdiğinde karşısına çıkan ilk “vatandaşını” içki içmek için eve sürüklemeyi âdet edinmişti. Kısa sürede Almanya’daki sığınmacı merkezleri ve burada yaşananlar hakkında bir sürü hikâyem olmuştu. “Bizimkiler” karşılarına çıkan her Rus, Ukraynalı, Polonyalı ve Bulgar'a zamk gibi yapışıyor, onlara bizim bize duyduğumuza benzer bir his duyuyorlardı. Bir Bosnalı bize “bizimkilerde” ucuza Polonya peyniri, sosis, arada sırada seks satmak için günübirlik otobüs turlarıyla Berlin’e gelen birtakım Polonyalı kadınların hikâyesini anlattı. Kazandıktan parayla da Berlin’den haftalık alışverişlerini yapıyor, tekrar otobüse binip eve dönüyorlardı. Her zaman sokakta birbirlerinin kokusunu alabiliyorlardı: Ortak talihsizlikleriydi bunu mümkün kılan. Aynı Bosnalı bize Berlin’deki bir genelevden de bahsetti (Almanca argosunu kullanarak “Puft" demişti). Bütün sığınmacı yardımını harcadığı yerdi orası. Görmeye gittiği kız, adı Masha’ydı, onun “her şeyini alıyor”, “karşılığında da hiçbir şey vermiyordu” ama bu hiç umurunda değildi. “Çünkü kız Rus, bizden. Paramı Alman bir kız için harcayacak değilim. Alman kızlarında hiç ruh yok. Bizimkilere hiç benzemiyorlar.” “Bizimkiler” derken de kendi Rus kızı Masha’dan bahsediyordu.</p>

  <p>En çok erkekler şikâyet ediyordu; hem de durmadan. Havadan, savaştan, kaderlerinden, uğradıkları haksızlıktan. Eğer kampta yaşıyorlarsa oradaki koşullardan şikâyet ediyorlardı; eğer kampta yaşamıyorlarsa, yine koşullardan şikâyet ediyorlardı. Aldıkları sosyal yardımdan; sosyal yardım almak zorunda olmanın utancından; sosyal yardım almadıklarından. Sürekli şikâyet ediyorlardı. Her şeyden de aynı hararetle şikâyetçiydiler. Sanki hayat bir tür cezaydı onlar için: Her şey ayaklarına dolaşıyordu, batıyordu, kaşındırıyordu; onlar için hiçbir şey yeterli değil, her şey çok ama çok fazlaydı.</p>

  <p>Kadınlar erkekler kadar göze batmıyordu. Geri planda kalıyorlardı, ama hayatın devam etmesini sağlıyorlardı: Dökülmesini önlemek için yama yapıyorlar, bunu günlük bir görev olarak üstleniyorlardı. Erkeklerin işi gücü yok gibiydi; onlar için sığınmacı olmak yatalak olmak demekti.</p>

  <p>Burada, Amsterdam'da genellikle Bella adında bir Bosna kafesine uğrardım; sıkıntılı, ketum iskambil oyuncularıyla televizyon izleyicilerinin takılma yeriydi. İçeri her girdiğimde, erkek alanına giren bir dişi karşısında şaşkınlık ya da öfke bile içermeyen ifadesiz gözlerle uzun uzun bakarlardı. Barda bir yere geçer, “bizim” kahvemizden (Türk kahvesi) ısmarlar, bir süre orada oyalanırdım, kefaret öder gibi, ortama uymak için içgüdüsel olarak omuzlarım çökerdi. Yüzlerindeki görünmez tokadın beni de etkisine aldığını hissederdim. Oraya neden gittiğime dair hiç fikrim yoktu. Kendi “sürümü" koklamak gibi anlaşılmaz bir arzudan dolayıydı belki de. Benim sürüm olduğundan da pek emin değildim -hiç olmuş muydu, onu da bilmiyorum.</p>

  <p>Öğrencilerim de, hiçbirimiz bunun ne anlama geldiğini bilmesek de bazen benim gibi “bizimkiler” olmaya razı oluyorlardı. Sanki “bizimkiler"den olmak bir tür gerçek, somut tehlike barındırıyormuş gibi bazen de bunu reddediyorlardı. Reddettiğimiz zaman da ya “orada yaşayan bizimkilerden” olmayı reddediyorduk ya da “burada yaşayan bizimkilerden” olmayı. Bulanık ortak kimliğimizi kabul ettiğimiz zamanlar da vardı, tiksinerek reddettiğimiz zamanlar da. Sürekli insanların, “Bu benim savaşım değil!” dediğini duyardım. Bizim savaşımız değildi. Ama aynı zamanda bizim savaşımızdı. Çünkü bizim savaşımız olmasaydı, şu anda burada olmayacaktık. Bizim savaşımız olsaydı da burada olmayacaktık.</p>
</body>
</html>
