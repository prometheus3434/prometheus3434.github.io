<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>13</h2>

  <p>"Ayrıldıktan sonra, asla tam olarak kendime gelemedim,” dedi Meliha. “Hangi zaman olduğunu bir türlü anlayamıyorum, bilmem demek istediğimi anladınız mı.”</p>

  <p>Onlar için zaman “önce” ve “sonra”ya bölünmüştü; “savaş-öncesi” dönemi yeniden bir araya getirirken zorlanmadıkları halde, “savaş-sonrası” dönem -buna savaşın kendisi de dahildi- tam bir karmaşaydı. En basit soru bile onları tökezletmeye yeterdi.</p>

  <p>" <i>Ülkeden</i> ne zaman ayrıldım, onu mu demek istediniz?” Bu şekilde, en düşük ortak paydaya indirgeyerek ifade ederlerdi.</p>

  <p>“Evet.”</p>

  <p>“Aslında doğrudan buraya gelmedim.”</p>

  <p>Önce böyle olmuştu. Ya da öyle. Önce onu yapmışlardı ve oraya gitmişlerdi, derken sonunda Hollanda’ya varmışlardı. Sürgün hikâyeleri tarihsizdi. Tarih Felemenkçede daha kolay söyleniyordu çünkü Hollandalı memurlar durmadan bunu sorardı. “Hollanda’ya ilk ne zaman geldiniz?” Yine de sorunun cevabını vermeyi öğrendiklerinde bile cevabın içeriğini kavrayamıyorlardı. “Savaş-sonrası” efsanevi bir zamandı. Aradan yüz mü, iki yüz mü, yoksa üç yüz yıl mı geçtiği hiç önemli değildi. O kısa “savaş-sonrası” dönemde çok fazla şey yaşanmış, zihin saatleri bu baskıya dayanamayıp bozulmuştu. Her şey darmadağın olmuştu; her şey çatlamış, kırılıp etrafa saçılmıştı. Zaman gibi mekân kavramı da “önce” ve “sonra”ya, hayatları da “oradaki” ve “buradaki”ne ayrılıyordu. Birden tanıksız, ailesiz, arkadaşsız kalmışlardı. Hatta gündelik hayatımızı yeniden oluşturmak için gerekli tanıdıklardan da yoksunlardı ve bu güvenilir, sadık arabulucular olmadan, kendi başlarına kalakalmalardı.</p>

  <p>Odaya girdiğimde hissettiğim, salt irade gücüyle zamanı durduracaklarıydı. Beni de kandırıp ölüm düşüncesini geciktirmek için hazırladıkları bir kapsüle sokmuşlardı. Ama ölümle çepeçevre sarmışlardı, ölüm görünmez ikinci kiracılarıydı. Hava bile ölüm kokuyordu.</p>

  <p>Baba, pijaması ve kırışık, kuşağı çözük bir bornoz giyiyordu. Pijamasının önünden dışarı bir tüp uzanıyordu: Sonda. Bu sondanın işaret eniği özdenetim yoksunluğu irkilmeme neden oldu. Onu tanımakta zorlandım: Zayıflamıştı, sakalı uzamıştı, rengi solgundu, gözlerinin altında koyu halkalar vardı. Anne daha iyi durumdaydı: Güzel bir bluz giyiyordu ve dudaklarını boyamıştı. Bana hâlâ bazı şeylerinin kontrolü altında olduğunu göstermek için gösterdiği bu gayret içimi acıttı.</p>

  <p>Onlara anne ve baba diye hitap ederdim. Olga ve Makro eskiden öğretmendi. Goran'ı dünyaya getirdiklerinde fazla genç değillerdi. Baba savaş başlamadan hemen önce öğretmen kolejinden mezun olmuş, partizanlara katılmıştı. Savaştan sonra Hırvatistan Eğitim Bakanlığında üst düzey bir göreve getirilmişti. Kırk sekizinde politik bir dil sürçmesi yüzünden, diğer pek çok insan gibi, Goliotok’a gönderildi. Çıplak Ada’ya. Orada üç yıl ağır işlerde çalıştırıldı. Salındıktan sonra küçük bir taşra kasabasındaki ilkokulda göreve başladı. Goran üniversiteye başladıktan sonra Zagreb’e taşınabildiler.</p>

  <p>Baba her zaman az ve öz konuşurdu. İçine kapanık bir adamdı: Goliotok’ta dilini tutmayı öğrenmişti. Bu çalışma kampından ve orada yaşanan vahşetten bahsetmek yetmişli yıllara kadar yasaklanmıştı, o zaman bile fazla şey söylenmemişti. Bu yüzden baba bütün hayatı boyunca dilini tutmuştu denebilir. Ancak, iyi bir dinleyiciydi ve (her zaman doğru soruları sorardı. Goran'a olan sevgisini hiç belli etmezdi; bu tür şeyleri anneye bırakmış gibiydi. Galiba beni de severdi, en azından kendi tarzında.</p>

  <p>Birden araya bir kelime bile sıkıştıramaz oldum. Durmadan konuşuyordu, sadece soru sormakla kalmıyor, cevaplarını da veriyordu.</p>

  <p>“Öğretmen olduğunu duydum. Çok öğrencin var mı? Otuz yıllık öğretmenlik hayatım boyunca kaç öğrencim olduğunu hesaplamaya çalışıyordum. Olga’nın öğrencilerini de. Bu işe ne kadar zaman harcadığımızı sana anlatamam, ama ister inan ister inanma, hiçbir yere varamadık. Ben de Olga’ya, Olga, ailede bir matematikçi var, değil mi? dedim. <i>Ona</i> yazsana. Yaz da hesap kitap işini o yapsın.”</p>

  <p>“Şimdi bunu aklından çıkar,” dedi anne. Ardından bana dönüp kolumdan çekti. “Gelip bana mutfakta yardım edersin, değil mi, Tanja?”</p>

  <p>“İşte görüyorsun,” diye fısıldadı.</p>

  <p>Yanıt vermedim.</p>

  <p>“Konuş, konuş, konuş. Bir yere vardığı da yok. Dinlemekten vazgeçtim artık."</p>

  <p>“Sonda ne için?”</p>

  <p>“Hiç sorma. Gerekliymiş işte... Kilerden bisküvileri alır mısın?”</p>

  <p>Benimle sırlarını paylaşmak için gösterdiği heves de bana dokundu. Kiler adıyla onurlandırdığı dolabın kapağını açtım.</p>

  <p>Kapının iç tarafına yamuk yumuk yapıştırılmış dergi sayfasını görünce şaşırdım. Tito’nun mareşal üniformalı bir fotoğrafıydı. Böyle bir şey söylemedikleri halde ben hep anne ve babanın Tito’dan nefret ettiğini sanırdım. Baba, Tito’nun partizanlarıyla birlikte dört yıl geçirmişti, ama aralarından ayrıldıktan sonra, daha bir yıl geçmeden, kendini ülkenin en berbat çalışma kampında buluvermişti. Şimdi babanın “celladı", mütevazı pirinç, un, soğan ve patates stoklarıyla birlikte mutfakta huzur içinde uzanıyordu. Onu rehabilitasyona almaya karar vermişlerdi. Anne’nin kilerinde. Tito yıllarını bugünkü duruma tercih ettikleri belliydi. Bunu yüksek sesle söylemeye cüret etmeseler bile. Tıpkı Tito yıllarında söylemeye cesaret edemedikleri pek çok şey olduğu gibi.</p>

  <p>“Ağız ishali ne zaman başladı?" diye sordum, üstünde tereyağlı bisküvi resmi olan teneke kutuyu indirirken.</p>

  <p>“Tam olarak söyleyemem. Yavaş yavaş arttı. Ama sonunda fark etmemek olanaksız hale geldi. Odada ben yoksam, duvarlara konuşuyor. Artık katlanamıyorum. Gerçekten. Her anlattığı şeyi binlerce kez dinledim. Uykusunda bile mırıldanıyormuş gibi geliyor bazen.” Dudağını ısırarak, “Bir an önce bitsin istiyorum,” diye ekledi.</p>

  <p>“Peki ya Goran? Neler olduğundan haberi var mı? Sahi o nasıl?”</p>

  <p>“İstersen mektuplarını okuyabilirsin.”</p>

  <p>“Hayır. Bunun ne anlamı var ki?”</p>

  <p>Bir an odadan çıkıp elinde bir fotoğrafla geri geldi.</p>

  <p>“Bunu sana göstermemeliyim, ama belki de bilmen daha doğru olur.”</p>

  <p>Fotoğrafı bana uzattı. Goran ile bir Japon kadının fotoğrafıydı.</p>

  <p>“Şirinmiş,” dedim.</p>

  <p>“Adı Hito,” dedi rahatlayarak. “Baba ve ben ona Ino diyoruz. Bu aramızdaki küçük bir şaka. İyi bir kıza benziyor. değil mi?”</p>

  <p>Fotoğrafa bir kez daha bakarken içimde bir kıskançlık kıpırdandı.</p>

  <p>Anne iç geçirdi.</p>

  <p>“Hayat devam ediyor, Tanja. Ah, bizim için değil. Bizden geçti artık. Ama siz çocuklar, daha iyisini hak ediyorsunuz... Annen Amsterdam’da iyi bir hayat sürdüğünü söylüyor.”</p>

  <p>“Gayet iyi.”</p>

  <p>"Her zaman sınıf birincisiydin.”</p>

  <p>İçimde başka bir şey söylemeye çalıştığına, “benden yana” olduğunu söylemeye çalıştığına dair bir his vardı; ama doğru sözcükleri bulamamıştı.</p>

  <p>"Goran, onunla gitmeyi reddettiğinde çok incindi.”</p>

  <p>“Biliyorum.”</p>

  <p>“Zaman bütün yaraları iyileştirir neyse ki.”</p>

  <p>Baba kapıda belirdi.</p>

  <p>“Siz ikiniz ne sırlar paylaşıyorsunuz burada? Yalnız kalmaktan hoşlanmıyorum. Hem şu ‘zaman bütün yaraları iyileştirir’ lafı da ne? Siz kadınlar, bir şey duyup durmadan bunu tekrarlarsınız. Zaman bütün yaraları iyileştirmez, yaralan açan zamandır zaten.”</p>

  <p>“Çok roman okuyorsun,” dedi anne, bir çocukla konuşur gibi.</p>

  <p>Oturma odasına dönüp kahve içtik. Anne tereyağlı bisküvi kutusunu açtı. Bu bisküviler eski Yugoslavya'da yapılmıştı, o kadar eskiydiler ki tat diye bir şey kalmamıştı.</p>

  <p>Baba konuşmasına devam ediyordu. Anne zaman zaman, sinek kovar gibi kolunu sallıyordu. Sonra ayağa kalkıp televizyonu açtı. Baba onu dinlemediğini söyleyerek homurdandı.</p>

  <p>“Zaten hiç dinlemedin," dedi. “Tek ilgilendiğin şu aptal kutusu." Anne televizyonun sesini kıstı. Altyazılı bir pembe dizi seyrediyordu kadın. Sese ihtiyacı yoktu.</p>

  <p>Gözlerimi odada dolaştırdım. Nesneler çekmiş gibi geldi. Hatta anne ve baba bile daha küçük görünüyordu. Ayrıca her şey daha da eskimişti. Her şey köşedeki tozlu kauçuk bitkisi gibi gri ve paspal görünüyordu.</p>

  <p>Babanın sözleri odayı dolduruyor, kozunu paylaşıyor, hak veriyor, kızıyor, homurdanıyordu. Sözcüklerin adeta fiziksel bir gerçekliği vardı. Yaşlılıkla birlikte gelmişlerdi, mesanesini kontrol edememesi gibi. Bu sözcüklerin dudaklarından döküldüğünün farkında değildi. Ne kadar zaman geçtiğini bilmiyorum, ama bir an rüyadan uyanır gibi ayağa kalktım.</p>

  <p>“Gitme vakti," dedim. “Annem benim için akşam yemeği hazırlıyor.”</p>

  <p>Beni durdurmaya kalkmadılar.</p>

  <p>“Artık nasıl bir hayat yaşadığımızı biliyorsun," dedi anne özür diler gibi.</p>

  <p>“Nesi varmış hayatımızın!” diye havladı baba. “Pek çok yerdeki insandan daha iyi bir hayat yaşıyoruz. İşler böyle gitmemiş, bu şekilde gelişmemiş olsaydı, Amerikalılardan bile daha iyi yaşıyor olurduk.”</p>

  <p>Tek nefeste kalktı, televizyonun durduğu sehpanın altından, elle ciltlenmiş, büyük boy, üç defter çıkardı.</p>

  <p>“İşte,” dedi, “şunlara bir bak. Karaladıklarım."</p>

  <p>Kapıda, ikisini de öptüm. Babanın rahatsız olduğu belliydi. Gülümsemek için gösterdiği bütün çabaya rağmen ağzının kenarları aşağı doğru kıvrıldı. Bu ifadesiyle ihmal edilmesinin üstesinden gelmek için elinden geleni yapan terk edilmiş bir çocuğa benziyordu. Herhalde havaalanına indiğimde benim yüzümde de aynı ifade vardı.</p>
</body>
</html>
