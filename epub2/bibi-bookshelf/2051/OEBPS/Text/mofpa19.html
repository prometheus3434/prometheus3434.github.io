<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>14</h2>

  <p>Bir iğneyle parmağını delmesini, minik bir damlalıkla bir damla kan çekmesini, sonra da titreyen eliyle bu damlalığı minik bir cihazın yarığından içeri sıkmasını, göstergedeki sayıları incelemesini ve dikkatlice şeker günlüğüne yazmasını seyrettim: Şu tarihte, şu saatte, şu kadar şeker. Saate endişeli bir bakışla bakıp buzdolabını açmasını, kahvaltı malzemelerini çıkarmasını ve itinayla sofrayı kurmasını izledim. İki tabak, iki fincan, iki kaşık, iki peçete.</p>

  <p>“Kahveyi sen yap. Ben azaltmak zorunda kaldım. Şeker yüzünden.”</p>

  <p>Soğuk süte biraz Nescafe döktüm.</p>

  <p>“Sütü ısıtsana. Bir şey yemeyecek misin?”</p>

  <p>“Yiyemem.”</p>

  <p>“Peki ama ben yemek zorundayım. Düzenli şekilde. Şeker hastası olunca böyle oluyor.” İç geçirdi.</p>

  <p>Çocuk gibi ekmeği ufalamasını izledim. Bu da yeni bir alışkanlıktı.</p>

  <p>“Beni inceliyorsun,” diye terslendi birden. “Kobay gibi hissediyorum kendimi.”</p>

  <p>“Ne demek istiyorsun?”</p>

  <p>"Geldiğin günden beri bizi inceliyorsun,” dedi, çoğula geçiş yaparak.</p>

  <p>"Bu doğru değil,” dedim.</p>

  <p>Masadan nemli bir ekmek kırıntısı alıp top biçiminde yoğurmaya başladı. Boğazımda bir düğüm hissettim. Ağlamak üzereydim. Ağlarsam onun da ağlayacağını biliyordum.</p>

  <p>“Beni bir şey için suçluyormuşsun gibi hissediyorum sen oturup bu şekilde beni izleyince. Goran’ın seni benim yüzümden terk ettiğini düşünüyorsun.”</p>

  <p>Bu tuzağa düşmemeliyim, diye kendi kendime tekrarladım. Bu tuzağa düşmemeliyim.</p>

  <p>“Kahvaltıdan sonra toparlanırız, sonra da taksi çağırırız," dedim elimden geldiğince sakin bir sesle. Ben de çoğula geçmiştim.</p>

  <p>“Amsterdam Zagreb’le aynı zaman diliminde, değil mi?” diye sordu, bu kez saldırı moduna geçerek.</p>

  <p>“Elbette öyle. Bunu biliyorsun.”</p>

  <p>“Yani orada da saat sekiz buçuk, değil mi?”</p>

  <p>“Evet, ama Felemenkçede ‘buçuk’ demezsin, onun yerine...”</p>

  <p>“Nedendir bilmem, ama orası bizden bir saat ilerideymiş gibi geliyor bana.”</p>

  <p>“Hayır, bizimle aynı.”</p>

  <p>“Sen daha iyi bilirsin.” İç çekip ekledi: “Orada olduğunu düşünmekten pek hoşlanmıyorum.”</p>

  <p>“Neden?”</p>

  <p>“Şu kanallar. Bahse girerim kokuyorlardır.”</p>

  <p>“Hiç de değil.”</p>

  <p>“Ama su çok bulanık. Mutlaka kokuyordur.”</p>

  <p>"Tuhaf ama kokmuyor.”</p>

  <p>“Üstüne para verseler orada yaşamazdım.”</p>

  <p>“Niye?”</p>

  <p>“Çünkü durmadan yağmur yağıyor ve kanallarda sıçanlar yüzüyor.”</p>

  <p>“Bunu da nereden çıkardın?”</p>

  <p>“Televizyonda gördüm,” diye yalan attı.</p>

  <p>“Ben tek bir sıçan bile görmedim.”</p>

  <p>“Sen hiçbir zaman bir şey görmezsin zaten. Aklın bir karış havadadır senin.”</p>

  <p>Kalp kinci, diye düşündüm. Tam gitmek üzereyken dargınlık çıkarma ihtiyacı. Onu terk ediyordum ve beni cezalandırmanın bir yolunu bulmak zorundaydı. Eskiden bu tür şeyler gözyaşlarına boğulmama neden olurdu, ama kendimi korumayı öğrenmiştim artık. Şimdi vız gelip tırıs geçiyordu.</p>

  <p>“Bavulumu toplayacağım,” dedim, ayağa kalkıp odama yürüdüm.</p>

  <p>Arkamdan geldi.</p>

  <p>“Yanında erzak götürmek ister misin?"</p>

  <p>“Ne mesela?”</p>

  <p>“Bilmem, erik kompostom var.”</p>

  <p>“Erik reçeli mi yaptın?”</p>

  <p>“Hayır, Bayan Buden yaptı. Ben yiyemiyorum. Şekerim yüzünden.”</p>

  <p>“O zaman alırım,” dedim onu mutlu etmek için.</p>

  <p>Bir poşete konmuş kavanozla geldi.</p>

  <p>“Ulu Tanrım, sen bavul toplamasını hiç mi öğrenemeyeceksin?” dedi, yerleştirdiğim giysileri düzeltirken. “Bir bluza falan sar da kırılmasın,” dedi. “Başka? Eşyalarından istediğin yok mu?”</p>

  <p>“Bir şeye ihtiyacım yok, anne,” dedim, çantamın fermuarını çekerken. Saatime göz atınca daha çok zamanım olduğunu gördüm. “Neden eşyalarımı birilerine vermiyorsun? Belki Vanda'nın işine yararlar.”</p>

  <p>“Ne zaman geri dönsem, kendi cenazeme katılmışım gibi bir hisse kapılıyorum.” (Nevena)</p>

  <p>Söylediklerimi duymazdan geldi.</p>

  <p>Kendime bir kahve daha hazırladım.“</p>

  <p>O Nescafe'yi soğuk soğuk nasıl içebiliyorsun?" diye sordu. “Bırak da ısıtayım."</p>

  <p>“Soğuk seviyorum."</p>

  <p>“Her zaman kendi bildiğini okursun... Neden taksi çağırmadın?”</p>

  <p>“Daha çok zaman var."</p>

  <p>“Gelmeleri çok uzun sürüyor."</p>

  <p>“Daha çok zaman var."</p>

  <p>Başını kaldırıp bana baktı, ardından yine yere. Her ikimiz de çaresizce güvenli bir alan arıyorduk.</p>

  <p>“Tansiyonunu ölçmemi ister misin?" diye sordu. “Bahse girerim hiç ölçtürmedin."</p>

  <p>“İyi fikir," dedim, darbe o kadar sersemleticiydi ki, nefes almakta zorluk çekiyordum oysa.</p>

  <p>“Ne zaman geri dönsem, kum torbası gibi hissederim. Her yanım ağrır.” (Boban)</p>

  <p>Plastik bir cüzdan çıkardı, dikkatlice açarak tansiyon aletinin monitörünü çıkardı. Aletin bandını sol koluna doladı ve boşta kalan eliyle düğmeye bastı. Makinenin vızıldamaya başlamasıyla yanıp sönen rakamları izledi. Bir dakika içinde bitmişti. “Tansiyonun normal,” dedi hafif dalgın ama huzurlu bir sesle.</p>

  <p>Bakışlarını kaldırdı, gözlerime bakarken konuştu.</p>

  <p>“Çalışıyor mu diye denedim ” dedi aceleyle. Yalan söylerken yakalanan bir çocuk gibiydi. “Şimdi kolunu uzat.”</p>

  <p>Kolumu uzattım. Yaşlılıkla kalınlaşmış parmaklarıyla kolumu tuttu, aletin bandı bu kez benim sol koluma dolandı. Monitör kucağındaydı. Kolumu her iki eliyle birden tuttu. Ardından düğmeye bastı, göstergede uç tane sekiz rakamı göründü. Gözden kaybolduklarında dikkatli bir şekilde başlatma tuşuna bastı. Tek kelime etmedik. Kolumun şiştiğini hissettim. Makinenin mırıltısını dinledik ve göstergedeki rakamların inip çıkmasını seyrettik. Rakamlar durulduğunda, birden içimden hep böylece kalmak için ani bir arzu yükseldi. Bu şekilde. Sonsuza dek.</p>

  <p>“Normal çıktı," dedi, bandı çıkarırken. “Endişe edecek hiçbir şeyin yok.”</p>

  <p>Veda kucaklaşmamız ile öpücüğümüz buydu işte. Tansiyon aleti görünmez bir şeyin, metal bir ip gibi canlı ve ışıltılı, kanlı bir göbek bağının yerini tutuyordu. Tansiyonlarımız normaldi, kalp atışlarımız düzenli. O an birbirimize söylemek zorunda olduğumuz her şeyi söylemiştik.</p>

  <p>Taksi çağırdım. Hemen geldi. Beni asansöre kadar geçirdi. Yanağından öptüm. Derin bir soluk aldım, teninin kokusunu içime çektim, soluğumu vermeden kabine girdim.</p>

  <p>“<i>Love you!"</i> sözcükleri çalındı birden kulağıma. İngilizce. Bu cümleyi televizyonda seyrettiği Amerikan filmlerinden öğrenmiş olmalıydı. Etkilendim: Daha önce bana hiç bu sözcükleri söylememişti, asla seni seviyorum dememişti. Şimdi çatlak bir sesle, melodik Amerikan aksanıyla bir <i>“love you".</i> Ama olsun. Yine de bu sözcükler şu âna dek söylemek istediği ama bir türlü söyleyemediği şeylerle dolup taşıyordu. Beni damardan vurmuştu. İçimde bir patlama oldu.</p>

  <p>Asansör kapısındaki ince, dalgıç maskesi pencereden eliyle yanağına dokunduğunu görebiliyordum. Bir gözyaşı damlasını siliyor olabilirdi ancak. Düğmeye basarken, terliklerini sürüyerek yürüdüğünü işittim.</p>

  <p><sup>"</sup><i>Love you</i>...” Ona karşılık vermek istedim, ama dudaklarımdan çıkan ses daha çok bir inlemeydi.</p>
</body>
</html>
