<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>20</h2>

  <p>Sonunda Ines ve Cees beni gerçekten davet etti. Doğrusunu isterseniz, Ines ve ben hiçbir zaman çok samimi olamamıştık. Bütün şu Amsterdam olayı şans eseri gerçekleşmişti. Berlin’deki ortak bir arkadaşımız Amsterdam’a gelmiş ve Ines'e rastlamıştı. İkisi, kim nerede ne yapıyor diye sohbet ederken Ines’e adresimi vermişti. Onunla bir ara birlikte çalışmıştık, bir ara da çift olarak görüşmüştük. Onun Vladek’i vardı, benim de Goran’ım. Vladek’le birbirlerini okul günlerinden beri tanıyorlardı, henüz üniversitedeyken evlenmişlerdi. Mezun oldukları anda Zagreb’den ayrılmışlardı. Amsterdam'a gittikleri söyleniyordu. Vladek, Hırvat naif ressamlarının eserlerini alıp satarak (daha çok İtalya'da) üniversiteyi bitirmişti. Şimdi Amsterdam’da kendi galerisi vardı.</p>

  <p>Ines’in beni Amsterdam’a geldiğim gibi çağıracağını umuyordum. Birkaç kez ona telefon ederek buluşmayı önermiştim, ama her seferinde kibar bahaneler öne sürmüştü: Çok meşguldü, çocuklarla olması gerekiyordu, ama “bir araya geleceğiz, sadece ikimiz. Eskisi gibi güzelce sohbet edeceğiz, tamam mı?” Goran ve Vladek olmaksızın ikimiz birlikte vakit geçirdik mi, bunu hatırlayamadım.</p>

  <p>Ines tipik bir Zagreb ürünüydü. Çekiciydi, kendine bakma konusunda da müthiş bir çaba harcıyordu: <i>Kendi</i> kozmetik uzmanları (“Mutlaka sen de gitmelisin. Kendini tanıyamayacaksın!”), <i>kendi</i> kuaförü, <i>kendi</i> dişçisi, <i>kendi</i> terzisi vardı. Bütün kıyafetlerini Londra’dan alırdı (“Trieste köylüler içindir!"). Tanıdığı herkes <i>ona</i> aitti, bunlara vize bürosundaki kadın ("Vikica bize beş dakikada vize aldı!”), estetik cerrahlar ve kuaförler, ayrıca kasap ve gündelikçi kadın da (“Milkica birinci sınıftır. Kimse ondan iyi pencere silemez. Hele ütüde eline kimse su dökemez. İhtiyacın olduğunda mutlaka söyle.") dahildi. Etrafındaki dünyayla bu kadar yoğun bir samimiyet kurması, bu dünyayı tamamen kendi emrine amade kılması, çevresiyle kendini bu kadar rahat hissetmesi (dünya tereyağı, o bıçak), kendisi gibi düşünmeyenleri anlamaktan yoksun olması, hâlâ üniversitede okurken yüksek ücretli bir işle meşgulmüş gibi, “yetişkin hayatını” verimli ve otoriteyle yaşaması - bütün bunlar beni ondan uzaklaştırıyor, ama aynı zamanda da cezbediyordu. Onda şu “Zagreb kızı” havası vardı: İnsana annesinden geçen ya da imtiyaz sahibi sınıfa girerek ve cilveli konuşma şekliyle kazanılan kadınsılık - hafif genizden gelen bir sesle yüksek tınılı “ş”ler ve “ç"lerin birleşimi, son heceleri vurgulama eğilimi ve her kimle konuşursa onun yanında olduğunu gösteren sokulgan bir tonlama. Ama sesi buram buram sevgi ve anlayış da tütse, yakınlık kuramıyordu.</p>

  <p>Onu görmek için pek yanıp tutuştuğum söylenemezdi, ama aylardır Amsterdam’da olduğum halde bir kez bile arayıp sormaması beni gücendirmişti. Yıllardan beri ilk kez makyaj yaptım, küpe taktım ve yüksek topuklu ayakkabı giydim. Bloemstraat'ta yürüyüp evini ararken, onun için bunca zahmete girmiş olmaktan bir tür utanç duydum. Karşısına en iyi halimle çıkmak istiyor, bu kostümü de işin aslını gizlemek için kullanıyordum.</p>

  <p>Ines hiç değişmemişti. Kapıda bana yanağını uzattı, kolumdan tutup beni eve sokarken bir yandan da durmadan konuşuyordu. (“Tanjicaaaa! Bir dön de sana şöyle bir bakayım! Aman Tanrım, muhteşem görünüyorsun! On beşlik kız gibisin! Hele şu elbise! Buradan mı aldın? Ben hâlâ bir şeye ihtiyacım olduğunda Londra’ya koşuyorum. Cees nasıl kızıyor bir görsen! “Burada bulamayacağını da nereden çıkardın!” diyor. Ama bulamazsın tabii, o da başka. Ah, P.C. Hooftstraat boyunca, acınacak kadar kısa bir mesafede ellerinden geleni yapıyorlar, ama Bijenkorf gibi mağazaları bizim NaMa’dan birazcık daha iyi... Tanrım! NaMa’yı hatırlıyor musun? Virovjtica’daki en sıradan kız bile Hollandalı kadınlardan daha iyi giyinir. Bunu sen de fark ettin. Eminim etmişsindir.)</p>

  <p>Bunları duyan herkes, Ines ile benim uzun bir ayrılığın ardından buluşan iki eski dost olduğumuzu sanırdı; durmadan konuşması beni de öyle olduğuna inandırdı. Beklentilere karşılık verememiş, dostluğumuzu ihmal etmiş gibi hissettim kendimi.</p>

  <p>Ines yemeğe oturmadan önce bana evi gezdirdi. Önce çocuk odalarını gösterdi. (“Çocuklar Cees’in annesindeler. Piet yedisine yeni bastı, Marijke ise üç yaşında. Burada ikisinin fotoğrafı var, bak. Piet ve Manca, ben ona öyle diyorum.”) Ev geniş ve basit döşenmişti, ama duvarlar Hırvat naif ressamlarının resimleriyle kaplıydı. (“Bana evi hatırlatacak bir şey istiyordum,” dedi, bakışımı fark ederek. “Hollandalılara da dilenci olmadığımızı gösterecek bir şey, anlarsın ya.”) Gözlerim kitap raflarındaki modern Hırvat ustalarının kitaplarına takıldı: Krleza, Ujevic, Matos toplu eserleri, (“Uyumadan önce Ujevic'in şiirlerini okumayı severim. Ya sen? Ama eminim sen benden çok okuyorsundur. O çocukların beni nasıl yorduğunu tahmin edemezsin!”) Mutfak pencerelerinin perdeleri Sloven dantelindendi, pervazda içinde kalp şeklinde zencefilli çörek duran ahşap bir raf vardı. Hırvat pasaportu şeklindeki kutuda satılan Kras çikolatalarını, ona aldığım ev hediyesini de oraya koydu.</p>

  <p>Mutfakta, “Yani öylece ortadan kayboldu, ha?" diye sordu nazlı nazlı.</p>

  <p>“Kim?”</p>

  <p>“Goran, elbette."</p>

  <p>“Ortadan kaybolmadı. Japonya’ya gitti."</p>

  <p>“Haberleşiyor musunuz?”</p>

  <p>“Hayır.”</p>

  <p>“Kim bilebilirdi ki! Örnek çift! Başına böyle bir şey geldiğine inanamıyorum!”</p>

  <p>“Ama geldi işte.”</p>

  <p>“Oh olsun, bir ‘Milosevic’le düşüp kalkmasaydın sen de!” dedi şaka yollu.</p>

  <p>Yanıt vermedim. Goran’ın resmi olarak Sırp adıyla sınıflandırıldığunı hatırlaması beni şaşırttı.</p>

  <p>“Hey, bozulma sakın! Sadece şaka yapıyordum. Senin içini görüyorum ben, kızım. Kalbindeydi onun yeri. Hiç ayrılamayız, derdi. Ama yok artık, gitti. Sen de anahtarı kaybettin belli ki.”</p>

  <p>Yeniyetmelerin eskiden pek sevdiği bu şiiri duyunca gülümsemeden edemedim. Birden gerginlik yok oldu.</p>

  <p>“Eğer sen de benim gibi bir Hırvatla evlenseydim onu daha kolay unutabilirdin,” dedi. “Şimdiye çoktan ikinci evliliğini yapmıştın bile.”</p>

  <p>“Şansımı kaybettim.”</p>

  <p>“Vladek Amsterdam'a geldiğimiz anda dibe vurdu. Ota falan daldı. Ama gerçekten daldı.” Ot sözcüğünü fısıldayarak söylemişti, sanki anne babamız duysun istemiyordu.</p>

  <p>“Vladek şimdi nerede?”</p>

  <p>“Polis bile bilmiyor. Ama umurumda değil. Artık benim sorunum değil... Haydi gel bir şeyler yiyelim.”</p>

  <p>Cees gayet güzel Hırvatça konuşuyordu. (“Onu ne güzel eğittim, gördün mü? İyi iş çıkarmışım değil mi? Ama aslında kayınvalidesinin sayesinde oldu, değil mi Cees? Ah, bu arada, ailen nasıl? Memlekette ailenden kimler kaldı, onu bile bilmiyorum hâlâ...”) Ines ben oradayken durmadan konuştu. Mükemmel ev sahibesi olarak, en iyi gümüşlerini (“Senin için çıkarıyorum, eskiden ne çeşit bir hayat sürdürdüğümüzü sana hatırlatmak için: Büyükannemden kalma”), “bizim” şarabımızı ve “bizim” zeytinyağlımızı çıkardı. (“Her yaz eve gideriz. Korcula’da küçük sevimli bir yerimiz var. Bir ara mutlaka gelmelisin. Dönüşte de elimiz kolumuz Çingeneler gibi şarap, zeytinyağı, pastırma, aklına gelebilecek her şeyle dolu oluyor. Cees oraya bayılıyor. Çocuklar da. Çocukların Hırvatça konuşması benim için çok önemli. Annem için de tabii. Annem her yıl çocuklarla birlikte koskoca iki ay geçiriyor.") Ve deniz kıyısı, çocuklar, annesi, Cees'in annesi, Hollandalılar hakkında durmadan anlattı. Bense iki laf edecek fırsatı ya buldum ya bulamadım.</p>

  <p>Başka şartlar altında sıkılırdım herhalde, ama o akşam yaptığımız sohbet beni rahatlattı. Genizden gelen cilveli ses ilaç gibiydi. Yıllardan beri ilk kez hayat bana “normal” geldi. Zamanın kendisi de sanki toparlanmış, yaralan iyileşmişti. Sonunda ayağım sağlam toprağa basıyordu, Ines'in sözlerinden yayılan sıcaklığın keyfini çıkarıyordum. Bir an Zagreb’de olduğumuzu düşündüm. Evet, daha yaşlıydık, Vladek yerine yanımızda Cees vardı, ama Goran her an geri gelecek gibiydi. Bir şişe daha şarap almak için çıkmıştı...</p>

  <p>“Haşhaşlı kekimi denemelisin. Senin için yaptım. Avusturya-Macaristan İmparatorluğu sağ olsun. Yoksa gerçek pasta nasılmış bilemeyecektik, bilmem ne demek istediğimi anladın mı. Haşhaşı da Zagreb’den getirmek zorunda kaldım. Artık burada bulunmuyor, hatta şeylerden bile onlara ne desem?- Türklerden bile.” Hafif ırkçı imasını anlamamı ve göz kırparak onaylamamı beklediği açıktı.</p>

  <p>“Börek, baklava ve haşhaşlı erişte,” diye şarkı söyledim.</p>

  <p>“Sen ve şu Yugonostaljin yok mu,” diye homurdandı. Biraz şaşırdım. Sanki durmadan Yugoslavya hakkında konuşmuşum gibi bir tavır takınmıştı.</p>

  <p>Kahvelerimizi içerken Ines çoğula geçti.</p>

  <p>“Sana yardım edebildiğimize memnunuz. Artık insanlar pek birbirlerine yardımcı olmuyorlar. Hem sen her zaman sınıfımızın en iyisiydin, ben de Cees’e, Tanja’yı davet etmeliyiz, dedim. Öğrencilerin hakkında çok şey duyduk. O çocuk hakkında da. Korkunç!”</p>

  <p>Yine afalladım. Bu lafların bir yere varacağını hissetmiştim.</p>

  <p>“O çocuğun adı Uros’tu,” dedim.</p>

  <p>“Her kuşakta bir intihar olur,” dedi.</p>

  <p>“Ne demek istiyorsun?”</p>

  <p>“Biz üniversitedeyken de birisi intihar etmişti, unuttun mu? Adı neydi?”</p>

  <p>“Nenad.”</p>

  <p>“Evet. Hindistan'a gitmiş, geri geldiğinde kendini öldürmüştü. Babası generaldi. Uyuşturucuyla ilgiliydi galiba intiharı. Tanrım! Hindistan'ın yolunu tutan onca insanı hatırlıyor musun? Ama sen ve ben, biz asla şu çakra ve mantra işine kanmadık, değil mi?”</p>

  <p>“O öğrenci hakkında bir şeyler öğrenebildin mi?" diye sordu Cees, Ines'in sözünü keserek. Bu yüzden ona minnettardım; Bildiğim her şeyi anlattım.</p>

  <p>"Bunu sana söylemek zorunda olduğum için üzgünüm,” dedi, “ama öğrencilerinden seninle ilgili birtakım şikâyetler geldi.”</p>

  <p>Bu sözleri karnıma inen bir yumruk etkisi yaptı.</p>

  <p>“Ne tür şikâyetler?”</p>

  <p>“Eğer bir okutman görevini yapmıyorsa öğrencilerin şikâyet etmeye hakkı vardır, bu şikâyetleri ciddiye almakla yükümlüyüz. Özetleyecek olursak, ders işleme tarzından memnun değillermiş.”</p>

  <p>“Bu doğru olamaz,” diyebildim.</p>

  <p>“Maalesef doğru.”</p>

  <p>“Ne sebepten şikâyet etmişler?”</p>

  <p>“Derste işe yarar hiçbir şey yapmıyormuşsunuz. Sınıfa gelmek tam bir zaman kaybıymış.”</p>

  <p>“Böyle mi söylediler?”</p>

  <p>“Belirli bir programın yokmuş, dersler karmaşa halinde geçiyormuş. Seninle kafelerde oturmaları bir yana, onları buna zorluyormuşsun.”</p>

  <p>“Bunu kim söyledi?”</p>

  <p>“Bunu söylemeye yetkim yok,” dedi Cees kısaca.</p>

  <p>“Hepsi birden beni şikâyet etti yani!”</p>

  <p>Cees yanıt vermedi.</p>

  <p>Ines beni teselli etmeye çalıştı. Kör olduğumu, işlerin değiştiğini görmeyi reddettiğimi söyledi. Hollanda’daki insanlar hiç kimsenin tarafını tutmuyordu, ama “bir an birin iki olduğunu” görebiliyorlardı, öyle değil miydi? Çok sevgi dolu olduğumu, bu yüzden öğrencilerimle gereğinden fazla yakınlık kurduğumu söyledi. “Eskiler ne der bilirsin: Körle yatan şaşı kalkar.” Şu “şaşı kalkar” kısmını söyleyişi yüzünden ona karşı neredeyse fiziksel bir tiksinti hissettim. Hollanda Eğitim Bakanlığı’na bir teklif götürüldüğünü söyledi. Taslağını, bizzat Cees hazırlamıştı. Bütün Hollanda üniversitelerinde Hırvatça ve Sırpçayı ayırma teklifiydi. Ne dc olsa bu ayrım, “uzun zamandır gecikmişti, epeydir var olan politik gerçeğin gerektirdiği bir şeydi.” Eğer Cees’in teklifi kabul edilirse, gelecek sonbahar Amsterdam Üniversitesi Hırvat dili ve edebiyatı eğitimi, Groningen de Sırpça dersleri verecekti. Bu mantıklıydı aslında, çünkü Groningen şu anda zaten Bulgarca veriyordu. Bu da eylülde tam zamanlı bir iş sahibi olma şansımın yüksek olduğu anlamına geliyordu. Hayır, akıllarında başka aday yoktu, kesinlikle yoktu. Çocuklar yüzünden bu işi kendisi yapamazdı, hem zaten karı-kocanın aynı bölümde çalışmasını engelleyen bir de kural söz konusuydu, özellikle de eşlerden biri bölüm başkanıysa. Ayrıca, tezine son şeklini verememişti bir türlü. Kendini düşünmelisin, dedi bana. Yaşım ilerliyordu, Zagreb’e dönmeye de hiç niyetim yoktu, değil mi? Orada asla iş bulamazdım. “Bizimkilerin" nasıl olduğunu biliyordum. Bir kez ayrıldın mı, artık seni gözden çıkarırlardı. Kendilerince haklıydılar. “Sen iki tabure arasına düştün, kıçının ne kadar büyük olduğunun bir önemi yok.” Evet, kıç. Bu sözcüğü kullandı, yine ona karşı o tiksintiyi hissettim. Cees benim yanımdaydı, ama Cees tek başına değildi. Öğrenciler “milliyetçi sınırlara” karşı benim sandığımdan çok daha hassastılar. Bu kadar saf olmama, olan bitene yani, “politik gerçeğe” bu kadar kör olmama şaşırıyordu. Bir de şu kendi canına kıyan zavallı Sırp vardı; evet, doğru, Uros. Her şeyden kurtulduklarını sandıkları halde o çocukların başına amma kötü bir şey gelmişti böyle...</p>

  <p>“Seni buraya grup terapisi uygulayasın diye davet etmedik,” dedi Cees.</p>

  <p>“Ben grup terapisi uygulamıyorum! Eğitim seviyelerinin ne kadar farklı olduğunu biliyorsun. Dersi hepsiyle ilişkili bir şeye dayandırmak zorundaydım. Her şeyleri ellerinden alındı, görmüyor musun? Cehennemden kaçan insanlara nasıl Rönesans komedisi oynatabilirim ki?"</p>

  <p>“Senin de her şeyin alınmadı mı?” diye kıkırdadı Ines. “Benim alındı. Tanrı’ya şükür Yugoslavya artık yok!”</p>

  <p>“Böyle bir eğitim almadın, hem zaten sana bu yüzden para ödemiyorlar Bu ülkede bu tür şeylere uzmanlar bakar. Onlara da psikoterapist denir. Senin görevin senden istediğimiz şeyi yapmaktır. Sana bu yüzden maaş veriyoruz.”</p>

  <p>“Cees’i dinle, şekerim. Senin iyiliğini istiyor."</p>

  <p>“Hepsine de gereksiz yere yüksek notlar vermişsin. Bölümdeki herkes bunun farkında. Hepsinin de şahane öğrenciler olduğunu söyleyemezsin herhalde.”</p>

  <p>“Öyleydiler,” diye homurdandım.</p>

  <p>“İşte sen böylesin. Cömert Tanja! Her zaman böyle iyi kalpliydi, Cees. Bir keresinde hatırlıyorum da iltifat ettiğim bir broşu o an göğsünden çıkarıp bana hediye etmişti.”</p>

  <p>Böyle bir şey hatırlamıyordum. Acaba uydurdu mu, yoksa ben mi unuttum, merak ettim.</p>

  <p>“Neyse, onları hak etmedikleri yüksek notlarla kazanamayacağını anlamışsındır. Öğrencilerin, ders programı konusunda ısrarlılar. Bence sen onları fazla hafife aldın. Derslerini ciddiye alıyorlar ve bundan memnunum.”</p>

  <p>“Cees’i dinle, şekerim. Neden söz ettiğini çok iyi biliyor." Yine nazlı nazlı konuşmaya başlamıştı. Bir çocukla konuşur gibiydi.</p>

  <p>“Onlara rüşvet vermeye çalışmıyordum! Şu anda nekahet döneminde olduklarını nasıl göremezsin! Hepimiz nekahet dönemindeyiz! Onlarla yapağım şeyin herhangi bir akademik programdan daha önemli olduğuna hiç şüphem yok.” Ama konuşurken bile, boşuna konuştuğumun faikındaydım.</p>

  <p>Cees omuz silkti.</p>

  <p>“Madem daha önemli olduğunu düşünüyorlardı, neden ders programı olmadığı için şikâyette bulundular?"</p>

  <p>Cees'e kalırsa, durumum, akademik görevimi yerine getirememiş olmama zayıf bir mazeretti. Boğazımda bir şey düğümlendi ve hıçkırarak ağlamaya başladım. Herkes taralından ihanete uğradığımı hissediyordum: Öğrencilerim tarafından ihanete uğramıştım, Cees ile Ines’in önünde ağladığım için kendi kendime ihanet etmiştim. İnanamıyordum, öğrencilerimden birinin Cees’e gidip sınıfta yaptıklarımızı bir bir anlatmış olmasına inanamıyordum işte. Yoksa birden fazla mıydı? Cees çoğul ifade kullanmıştı. Bütün sınıf onu görmeye gitmiş olabilir miydi? Utanmış, terk edilmiş, kırgın ve öfkeliydim. Artık neden ağladığımı bile bilmiyordum, ama gözyaşlarımı durduramıyordum. O kadar paniğe kapılmıştım ki, tuhaf gelecek ama çabucak kaçıp gitmek yerine onların kanepesine kıvrılıp sabaha kadar orada kalmayı çok istiyordum. Bodrum katındaki daireme dönme fikri içimi umutsuzlukla dolduruyordu.</p>

  <p>Samimi bir yardım etme arzusuyla Ines telefona koşup taksi çağırdı. Ona göre bu ambulans çağırmak gibi bir şeydi. (“Bu durumdayken tramvaylarda sürünmene gönlüm razı değil!”) Taksi geldiğinde, Cees elini uzattı.</p>

  <p>“Umarım yeterince açık konuşmuşumdur,” dedi beceriksizce. “Haftaya bölümde görüşürüz.”</p>

  <p>Ines bana yanağını uzattı.</p>

  <p>“Her şey yoluna girecek,” dedi tatlı tatlı. “İnan bana, Tanjica. Sadece Cees’in dediklerini yap. Seni sevdiğimizi ve senin için her şeyin en iyisini istediğimizi biliyorsun.”</p>

  <p>Kapıdan çıkarken, elime küçük bir paket tutuşturdu.</p>

  <p>“Senin için bir dilim haşhaşlı kek sardım. Yarın kahvaltıda yersin.”</p>

  <p>Taksi yola çıkarken, bana bir öpücük gönderdi ve eve girip gözden kayboldu.</p>

  <p>Ertesi sabah sol elimin arkasında uzun bir çizik fark ettim. Derim kırmızı, yarık epeyce derindi. Önce korktum. Nasıl olduğunu bilmiyordum. Sonra hayal meyal, bir süre koltuğumda oturup elimi radyatör peteklerine sürtüp durduğumu hatırladım. Böyle bir yarayı açmanın ne kadar sürmüş olabileceğini merak ettim.</p>
</body>
</html>
