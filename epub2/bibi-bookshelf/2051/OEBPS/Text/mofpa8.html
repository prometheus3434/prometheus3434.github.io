<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>4</h2>

  <div class="poetry1">
    <p>Dilimizi, ruhumuzun tek hazinesini</p>

    <p>Tıktık bir bavula</p>

    <p>Aile albümünün yanına,</p>

    <p>Yeldeğirmenlerine saldırmak için</p>

    <p>Düştük yollara</p>

    <p>Hollanda ayazında.</p>

    <p>—Ferida Durokovic</p>
  </div>

  <p>Onlardan ilk istediğim şey birkaç soruya cevap vermeleri oldu. Bu dersten ne beklediklerini sordum, Yugoslavya'nın artık var olmadığını göz önünde bulundurursak, ülkenin edebiyatları da ayrılmalı mıydı, yoksa bir bütün olarak mı görülmeliydi, bunu sordum, hangi yazarlar ile kitapları sevdiklerini ve buna benzer birkaç şey daha. Ardından kısa özgeçmişlerini yazmalarını istedim. İngilizce olarak.</p>

  <p>“Neden İngilizce?"</p>

  <p>“Size kolaylık olsun diye.”</p>

  <p>Bunda da ciddiydim. “Dilimizi” kullanırlarsa itiraf tarzına dalabileceklerinden korkuyordum (her ne kadar yanılıyor olsam da), bunu da istemiyordum. Henüz yani.</p>

  <p>“Neyse ne,” diye söylendi birisi.</p>

  <p>“Pekâlâ, nasıl isterseniz öyle yazın.”</p>

  <p>“Ad ve soyadlarımızı da yazalım mı?”</p>

  <p>“Adınız yeterli olacaktır.”</p>

  <p>“Ne yazmamızı istiyorsunuz?”</p>

  <p>“Aklınıza ne gelirse.”</p>

  <p>“Bunu ilkokulda yapmıştık,” diye söylendi içlerinden biri.</p>

  <p>Evde okudum. Tepkilerindeki saflık beni etkiledi. (“Edebiyat zihnin yaptığı resimdir, ruhun söylediği şarkıdır.”) (En sevdiğim yazarlar ve eserler diye listeledikleri şeyler insanı hayal kırıklığına uğratacak kadar sıradandı. Herman Hesse elbette, birkaç romanla temsil ediliyordu: <i>Siddhartha, Boncuk Oyunu</i>, <i>Bozkırkurdu.</i> Sonra Mesa Selimovic (hayat hakkında güçlü mesajlar verdiği için edebiyat okuyan öğrenciler, yanlış ya da doğru olarak Selimovic’in Yugoslav'ların Hesse’si olduğunu düşünürlerdi) ve klasik yapıtı <i>Derviş ve ölüm.</i> Hepsinin bu kitaptan iki satırı ezberden okuyabildiğinden emindim, biri taşra hayatından kaçmaları için onları cesaretlendiriyor (“İnsan odun değildir; başına gelen en kötü şeyse elinin kolunun bağlanmasıdır”), diğeri taşranın tatlı nihilizmini aşılamaya çalışıyordu (“Çünkü ölüm de en az hayat kadar anlamsızdır”). Bir diğer popüler eser <i>Hayvanat Bahçesi İstasyonunun Çocuklarıydı</i>, onların neslinin özdeşleştiği kült bir ilk gençlik kitabı. Bir de kaçınılmaz Bukowski vardı, birkaç kuşağı asi, uyumsuz statüsüyle kendine hayran bırakan yazar. Onun için “havalı”, “gözde”, “moda” gibi laflar ediyorlardı; Bukowski “edebiyatın ne olduğunu” gösteriyordu, “taşaktı edebiyat"ı temsil ediyordu</p>

  <p>Yazdıkları şeyler zihnimi bir süredir unuttuğum Yugoslav kasabalarının hayalleriyle doldurdu: Kitaptan çok kırtasiye gereçleri satan tek bir kitapçı dükkânı, yeni gelen her filmin bir, hatta iki kez görüldüğü tek sinema salonu, düzenli olarak toplanılan bir-iki duman altı kahve ve <i>korzo</i>, Akdeniz’e özgü bir kurum olan, insanların gezinip, yavru köpekler gibi birbirini kokladığı meydan. Zevklerini Bjelovar, Vitez, Bela Palanka gibi cansız taşra kasabaları şekillendirmişti, biraz da, ilk esrarlı sigaralarını sardıkları sırada yollarının kesiştiği Castaneda gibi Beat kuşağından birkaç yazar, biraz üçüncü elden Budizm, biraz New Age modası, biraz vejetaryenlik, biraz Bukowski, fazlaca rock, biraz zorunlu okuma (profesörü uzak tutmaya yetecek kadar), yığınla çizgi roman (okulda sıranın altında gizlice okunmuş), yığınla film ve İngilizce öğretmenlerinden çok İngilizce filmlerden öğrendikleri çat pat İngilizce. Acı tatlı bir yamalı bohçaydı, insanda kaçma isteği, ilk fırsatta Zagreb’e, Belgrad’a, Saraybosna’ya -ya da daha da ötelere- doğru yola çıkma arzusu uyandırıyordu.</p>

  <p>Sonunda, küçük alıştırmam edebiyatı pek de takmadıklarını gösterdi. Sıkıcı buluyorlardı. Edebiyat eğitimi almış olsalar bile -Meliha, Saraybosna Üniversitesi Yugoslav Edebiyatı Bölümü'nden mezundu- savaş yalnızca önceliklerini değil, zevklerini de değiştirmişti:</p>

  <p class="left">Zevklerim savaş patlak verdiği anda değişiklik göstermeye başladı, .</p>

  <p>diye yazmıştı..</p>

  <p>.</p>

  <p class="left">Artık kendimi zar zor tanıyabiliyorum. Savaştan önce nefret ettiğim, mide bulandıracak kadar şirin diye dalga geçtiğim şeyler, şimdi gözyaşı dökmeme neden oluyor Sonunda hakkın yerini bulduğu eski filmleri izlemeden duramıyorum. Kovboylar ya da Robin Hood ya da Külkedisi ya da “Walter Saraybosna’yı Savunuyor" olabilir. Üniversitede öğrendiğim her şeyi unuttum sanki Bende güçlü duygular uyandırmayan hiçbir kitabı elime almıyorum artık. Sanatsal kaygılara ve edebiyat paralamaya ya da ironiye, eskiden önemsediğim şeylere hiç mi hiç tahammülüm yok. Artık basit şeyler arıyorum. kıssadan hisse çıkarılacak hikâyeler En sevdiğim tür de peri masalları Adaletin, kahramanlığın, iyiliğin ve dürüstlüğün insanda uyandırdığı duygusallıktan hoşlanıyorum Sıradan insanlar korkakken cesur, sıradan insanlar zayıfken güçlü, sıradan insanlar kötü ve kayıtsızken soylu davranan edebi kahramanlara bayılıyorum. Savaşın zevklerimi çocuksulaştırdığını, kabul ediyorum: Eski çocuk kitaplarımı okurken gözyaşı döküyorum <i>-Çırak Hlapic'in Tuhaf Macerası. Pal Sokağı Çocukları.</i> <i>Kardaki Lokomotif,</i> biri bana Bosna'daki direnişçilerin maceralarına bayılacağımı söyleseydi -Branko Copic'in yazdıkları mesela ona sen kesin kafayı yemişsin, derdim.</p>

  <p>Çoğu, Hırvat, Sırp ve Bosna edebiyatları tek bir edebiyat olarak sayılmak mı sorusunu olumlu cevaplamıştı. (“Elbette sayılmalı. Hepimiz aynı dili konuşmuyor muyuz? O zaman daha da ileri gidip Slovenleri ve Makedonları ve Arnavutları da dahil edelim bari. Kalabalık daha şenlikli olur,” diye yazmıştı Mario.)</p>

  <p>Sıra özyaşam öykülerine geldiğinde, hepsi de zorlama İngilizceleriyle bir iki cümle yazmıştı. (“1969’da bütün hayatımı geçirdiğim Saraybosna’da doğdum..." “1974’te Zagreb’de Katolik bir anne ve Yahudi bir babanın çocuğu olarak dünyaya geldim..." "1972’de Zvornik’te doğmuşum. Babam Sırp, annem Müslümandı...” “1972 Leskovac doğumluyum...”) Okudukça, yabancı bir dilde yazmanın insana kuru bir ifade kullanarak kısa yazmak için mazeret sağladığını daha iyi anladım. Ben olsam, ben de 1962’de eski Yugoslavya’da Zagreb’de doğdum, demekten öteye gidemezdim. Bu yüzden Igor’un, “Allah kahretmesin. Bende hayat hikâyesi falan yok,” diye yazmış olmasından haydi haydi memnun olup kahkahalara boğuldum.</p>

  <p>Benim hayat hikâyem de dairem kadar boş görünüyordu, biri bakmadığım sırada gelip mobilyaları mı götürmüştü, yoksa her zaman mı böyleydi, emin olamıyordum. Yakın geçmişle yüzleşmek tam bir cehennem azabıydı, meçhul bir geleceğe bakmak ise, rahatsız edici. (Hem zaten ne geleceğiymiş ki bu? Oradaki gelecek mi? Buradaki mi? Yoksa başka bir yerde beni bekleyen bir gelecek mi var?) İşte bu yüzden standart, kısa özyaşamöyküsü yazmak bize çok zor geliyordu. En basit sorular karşısında bile tereddüt ediyordum. Nerede doğdum? Yugoslavya’da mı? Eski Yugoslavya’da mı? Hırvatistan’da mı? Eyvah! Yaşamöyküm yok mu benim?</p>

  <p>Ayrıca doğum tarihleri de beni biraz, şaşırtmıştı: Zekâ gelişimleri takvim yaşlarının çok gerisindeydi. Belki de sürgünde yaşamak bir tür gerilemeydi. O yaşta kazançlı bir işte çalışıp çoluk çocuğa karışmış olmalıydılar, ama işte buradaydılar, okul sıralarının arkasına saklanıyorlardı. Sürgün olma, derinlerde bir yerlerde bastırılmış olarak duran bütün çocukluk korkularını yüzeye çıkarmıştı. Birden annenin teması ve görüntüsü gitmişti. Kâbus gibi bir şeydi. Sokakta, markette, sahilde, ya bizden ya da ondan kaynaklanan bir hatadan ellerimiz ayrılıyor, anne buhar olup uçuyordu. Korkutucu derecede büyük ve düşmanlık dolu bir dünyayla karşı karşıyaydık. İnsan bacaklarından oluşan bir ormanda yolumuzu bulmaya çalışırken dev ayakkabılar tehditkâr bir şekilde bize yaklaşıyor, paniğimiz büyüyordu...</p>

  <p>Sık sık öğrencilerimin yüzlerindeki gölgelerde bu korkunun hayalini gördüğümü düşünürdüm. “Göç ettiğinizde aynı anda hem erken yaşlanmış hem de sonsuza kadar genç olursunuz,” demişti Ana bir keresinde; bu sözleri o kadar doğruydu ki.</p>

  <p>Bu dersten ne kazanmayı umuyorsunuz, sorusuna yanıt olarak Uros “gelmeyi,” diye yazmıştı. “Bu sözcüğü kullanma şekli yalnızca “kendine gelmek”, “bilincini kazanmak”, “hayata dönmek" değil, “kendini bulmak” anlamına da çekilebilirdi. Sanki bir uzayı, o uzayda eve dönüş yolunu bulmak için çırpınan biri olduğunu varsayıyordu. Önce bu ifâdeden rahatsız oldum, ardından korktum. Bu tür bir ihtiyaçla başa çıkmaya hazır mıydım?</p>
</body>
</html>
