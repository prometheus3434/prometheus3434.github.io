<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>1</h2>

  <p class="quote">Kuzey manzarası, çöl gibi bir saflık hissine yol açar. Tek fark kuzeyde çölün yeşil ve sulak olmasıdır. Bir ayartıcılığı, yuvarlaklığı ya da kıvrımı yoktur. Hollandalılar iletişim kurmaz, yüzleşmeden yanadırlar. Parlak gözlerini karşısındakinin gözlerine dikip ruhunu tartarlar Saklanacak yerleri yoktur. Evlerinde bile. Perdeleri hep açıktır ve bunu bir erdem görürler.</p>

  <p class="quotename">Cees Nooteboom</p>

  <p>İlk ne zaman fark ettiğimi hatırlamıyorum. Bir tramvay durağında durmuş tramvayın gelmesini bekliyor olurdum. Gözlerimi cam panelin ardındaki şehir haritasına dikmiş, farklı renklerle belirtilmiş otobüs ve tramvay güzergâhlarına bakardım. Hiç anlamadığım, o sırada beni hiç ilgilendirmedikleri (ya da pek az ilgilendirdikleri) halde tek bir şey düşünmeden orada öylece dikilmiş bakarken birden, hiç sebep yokken, kafamı cama geçirip kendi kendime zarar vermek için ani bir isteğe kapılıyorum. Her seferinde bunu yapmaya daha çok yaklaşıyorum. Her an başlayabilirim ve sonra...</p>

  <p>“Haydi, yoldaş,” diyordu hafif alaycı bir ses tonuyla, elini omzuma koyarak. “Gerçekten yapmayacaksın değil mi?..”</p>

  <p>Hepsi hayalimde elbette, ama zihnimde canlandırdığım manzara <i>o</i> kadar canlı ki sesini duyduğuma, omzuma koyduğu elini hissettiğime yemin edebilirim.</p>

  <p>İnsanlar Hollandalıların sadece söyleyecek bir şeyleri olduğunda konuştuğunu söyler. Hollandalılarla sarılı olduğum ve İngilizce iletişim kurmak zorunda kaldığım bu şehirde, çoğu kez anadilim yabancı geliyor. Yurttaşlarımın bir tür yarım dil kullanarak, sözcüklerinin yarısını yutarak, yarım sesler çıkararak konuştuklarını ancak ülkemden ayrıldıktan sonra fark ettim. Kendi dilimi bir dilbilim özürlüsünün jest, mimik ya da tonlamayla en basit düşünceyi bile aktarma çabası olarak görmeye başladım. Yurttaşlarım arasında geçen konuşmalar uzun, yorucu ve tamamen içi boş görünüyordu. Konuşmak yerine, birbirlerini sözcüklerle okşuyor, birbirlerinin üzerine yatıştırıcı, yankılı bir tükürük yayıyor gibiydiler.</p>

  <p>Burada konuşmayı en başından öğrenmeye başladığımı hissetmemin nedeni bu. Üstelik hiç de kolay değil. Aklımdakileri ifade edemediğim gerçeğiyle yüzleşebilmek için konuşmada soluklanılan yerleri kolluyorum sürekli. Birde gerçekleri ifade etmeyi öğrenememiş bir dilin, o gerçeğin iç deneyimi ne kadar karmaşık olursa olsun, herhangi bir şeyi (örneğin hikâye anlatmayı) yapıp yapamayacağı gibi daha büyük bir soruyla karşılaştım.</p>

  <p>Üstelik edebiyat öğretmeniydim.</p>

  <p>Almanya’ya gittikten sonra, Goran’la Berlin’e yerleştik. Almanya Goran’ın tercihiydi: Almanya vize istemiyordu. Epeyce para biriktirmiştik, bir yıl yetecek kadar. Çabucak ayaklarımın üstünde doğruldum: Amerikalı bir ailenin yanında dadı olarak iş buldum. Amerikalılar bana normal ücretten çok daha fazlasını ödüyorlardı ve normalden daha iyi insanlar olduklarını gösterdiler. Ayrıca Ulusal Kütüphanede de yarı-zamanlı bir iş buldum; haftada bir gün Slavca bölümündeki kitapları raflardaki yerlerine koyuyordum. Kütüphaneler hakkında bilgim olduğu, “kendi dilimizin” yanı sıra Rusça da konuşabildiğim ve diğer Slav kökenli dilleri de az çok anlayabildiğim için iş kolayıma geliyordu. Çalışma iznim yoktu yalnız, bu yüzden kaçak işçi durumundaydım. Goran’a gelince, Zagreb Üniversitesinde matematik dersleri veriyordu, kısa sürede bir bilgisayar şirketinde iş buldu, ama birkaç ay sonra istifa etti: Meslektaşlarından biri Tokyo’daki bir üniversitede okutman olarak iş bulmuştu. Goran’ı da yanına çekmeye çalışıyor, orada çok daha iyi bir iş bulabileceğini garanti ediyordu. Bu yüzden Goran oraya gitmek için beni ikna etmeye çalıştı, ama ben ayak diredim: Batı Avrupalıyım, dedim kendimi haklı göstermek için, annem ile Goran’ın ebeveynine yakın bir yerde yaşamak istiyordum. Bu da doğruydu. Ama başka bir gerçek daha vardı.</p>

  <p>Goran olup bitenleri kabul etmekte zorlanıyordu. İyi bir matematikçiydi, öğrencileri onu çok severdi ve “tarafsız” bir alanda çalıştığı halde bir gecede görevinden alınmıştı. İnsanlar ona bunun son derece “normal” olduğunu söylese de - savaş zamanlarında genellikle insan türü böyle davranırdı, benzer şeyler pek çok insanın başına gelmişti. Yalnızca Hırvatistan’daki Sırplar değil, Sırbistan'daki Hırvatlar, Bosna’daki Müslümanlar, Hırvatlar ve Sırplar da benzer şeyler yaşamıştı, Yahudilerin, Arnavutların ve Rumenlerin başına gelmişti, talihsiz eski ülkemizin her yerinde herkesin başına gelmişti - ama bunlar burukluk ve kendine acıma karışımı duygularına en ufak bir teselli olamamışlardı.</p>

  <p>Goran gerçekten isteseydi Almanya’ya yerleşebilirdik. Bizim gibi binlerce insan vardı. En başta, bulabildikleri herhangi bir işe giriyorlardı; zamanla daha iyi bir fırsat çıkıveriyor, hayal devam ediyor, çocukları bu yeni ülkeye ve düzene uyum sağlıyordu. Bizim çocuğumuz yoktu, herhalde daha kolay karar vermemizin nedeni de buydu. Annem ve Goran’ın ebeveyni Zagreb’de yaşıyordu. Biz gittikten sonra, Zagreb’deki dairemize bana ve Goran'a aitti Hırvat Onlusu el koydu ve Hırvat bir subay ile ailesini yerleştirdi. Goran'ın babası eşyalarımızı, en azından kitapları almaya çalıştı, ama başaramadı. Goran Sırptı ne de olsa, bu durumla ben de “o Sırp sürtüğü” oluyordum sanırım. Yaşanan talihsizliklerin ardından acı bir intikam duygusu hüküm sürüyordu; insanlar intikam alabilecekleri her fırsatı değerlendiriyorlar, çoğu zaman da masumlar yanıyordu.</p>

  <p>Yine de savaş her şeyi düzene soktu, hem de bizim kendi kendimize yapabileceğimizden çok daha iyi bir şekilde. Zagreb’i “olabildiğince uzaklaşmak” gibi bir kararla terk eden Goran gerçekten de dünyanın öbür ucuna gitti; ayrılmasının hemen ardından bir arkadaştan, Ines Kadic’ten bir mektup aldım. Bana Amsterdam Üniversitesinde Sırpça-Hırvatça okutmanı olarak iki sömestrlik iş öneriyordu. Kocası, Cees Draaisma Slav dilleri ve edebiyatı bölümünün başkanıydı, anlık bir kararla işi devretmek için birine ihtiyaç duyuyordu. Teklifi hemen kabul ettim.</p>

  <p>Edebiyat bölümü bana Oudezijds Kolk’ta bir daire buldu. Birkaç evin sıralandığı küçük bir kanaldı burası. Bir ucu Amsterdam’ın Merkez İstasyonu’na açılıyordu, diğer ucu ise palmiye yaprağı gibi, Çinli nüfusun yoğunluğuyla tanınan Zeedijk Caddesi’ne, Oudezijds Voorburgwal’a ve Oudezijds Achterburgwal'a ayrılıyordu. Bu iki kanal genelev mahallesinden geçiyordu. Dairem zemin kattaydı, ucuz bir otel odası gibi küçüktü. Amsterdam’da daire bulmak çok zordu, en azından bölüm sekreteri böyle iddia ediyordu, ben de bu daireyle yetinmek zorunda kaldım. Mahalleyi sevmiştim. Sabahları Zeedijk'ten Nieuwmarkt yönüne doğru ilerler, eski De Waag’a bakan kafelerden The Jolly Joker, Theo ya da Chao Phraya’da mola verirdim. Sabah kahvemi yudumlarken, ringa, sebze, tekerlek şeklindeki Hollanda peynirleri ve fırından taze çıkmış hamur işlerinin sergilendiği tezgâhların önünde duran insanları seyrederdim. Şehrin bu kesimi eksantrik tiplerin en bol olduğu yerdi. Burası aynı zamanda, genelev bölgesinin de başlangıcı olduğu için uyuşturucu satıcılarının, fâhişelerin, Çinli ev hanımlarının, pezevenklerin, torbacıların, sarhoşların, hippi kalıntılarının, esnafın, işportacıların ve paket servisi yapanların, turistlerin, ufak çaplı suçluların, işsizler ile evsizlerin uğrak yeriydi. Gök alçaldığında (şu ünlü Hollanda göğü), şehri bir sis bulutu sardığında bile, yoldan geçenlerin ağır temposunu dinleyerek eğlenirdim. Her şey biraz pis, eskimiş görünürdü, sanki birisi sesi kısmış ya da film yavaş çekim gösteriliyormuş gibi. Sanki her şeyde bir hilekârlık vardı da, daha yüce bir bilgelik adına bir arada duruyordu. Edebiyat bölümünün idari binası daireme on dakika yürüme mesafesindeki Spuitstraat'taydı. Her şey kusursuz bir orantı taşıyordu, en azından ilk başta böyle düşünüyordum. Ayrıca, o yıl pastırma yazı ta aralığa kadar sürmüştü. Yumuşak ve ağır Amsterdam, bu haliyle bana ölü sezonu yaşayan Adriyatik kasabalarını hatırlatıyordu.</p>

  <p>Bosnalı kadının hikâyesini buraya gelmeden önce, Berlin’deyken işitmiştim. Bütün ailesi sürgündeydi: Kocası, çocukları, kocasının anne-babası. Bir gün kadının kulağına Alman hükümetinin bütün Bosnalı göçmenleri sınır dışı edeceğine, kendi ülkelerine gönderileceğine dair birtakım dedikodular gelmiş. Bosna’ya dönmekten korktuğu için de bir doktordan kendisini akıl hastanesine yatırmasını istemiş. Hastanede geçirdiği iki hafta ona o kadar iyi gelmiş, kendini öyle canlanmış ve özgür hissetmiş ki geri dönmemeye karar vermiş. Ortadan kaybolmuş, kimliğini değiştirerek kayıplara karışmış. Kimse başına neler geldiğini bilmiyormuş, bir daha ailesinin yanına hiç dönmemiş.</p>

  <p>Buna benzer düzinelerce hikâye dinlemiştim. Savaş çoğu insan için büyük kayıplar demekti, ama eski hayatından kurtulup yepyeni bir hayata sıfırdan başlamak için bir fırsat da olabiliyordu. Her halükarda, insanların kaderde büyük değişiklikler yaptığı bir gerçekti. Akıl hastaneleri, hapishaneler ve mahkeme salonları bile günlük hayatın bir parçası haline gelmişlerdi.</p>

  <p>Olup bitenin neresinde durduğumdan emin değildim. Belki bir görgü tanığı arıyordum. Göçmen statüsünde değildim, ama tıpkı göçmenler gibi benim de geri dönebileceğim bir yer yoktu. En azından ben böyle hissediyordum. Belki de diğerleri gibi, farkında olmadan başkalarının talihsizliklerini geri dönmemek için bir mazaret olarak kullanıyordum, Peki ülkemin parçalanması ve ardından gelen savaş benim de talihsizliğim ve geri dönmemek için nedenim değil miydi? Bilmiyorum. Bütün bildiğim artık çok uzak görünen bir geçmişte yola çıktığım ama henüz bir geleceğe varamadığımda Goran gittiğinde, daha yoğun bir kayıp ve korku hissiyle karışık bir rahatlama hissettim: Ana sermaye olarak pek az değeri olan bir meslek ve ancak birkaç ay yetecek kadar parayla yapayalnız kalmıştım. Slav dilleri ve edebiyatları konusunda yüksek lisansım vardı, Hırvat yazarlarının eserlerinde kullandıkları Kaskavya dialekti üzerine tez yazmıştım. Zagreb Öğretmen Koleji’nde birkaç yıllık eğitmenlik deneyimim vardı. Amsterdam ücretli bir mola yeriydi. Amsterdam’dan sonra ne yapacağımı ve nereye gideceğimi hiç bilmiyordum.</p>
</body>
</html>
