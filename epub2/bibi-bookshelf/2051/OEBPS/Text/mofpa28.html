<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>22</h2>

  <p>Tam olarak neyin sebep olduğunu söyleyemiyordum. Ama bazen nereye gittiğimi unuttuğum için sokağın ortasında zınk diye duruyordum. Orada, kılını kıpırdatırsa oyundan atıla cağından korkan bir çocuk gibi öylece dururdum. “Şimdiii S E N çıktın!" Belki de bu kafa karışıklığının sebebi aslında nereye gittiğimin pek de önemli olmadığı gerçeğinden kaynaklanıyordu. Başka bir kentin bir sokağında dikiliyor da olabilirdim. Bu şehirdeki varlığımın tamamen şans eseri olduğu yadsınamazdı. Eninde sonunda her şey şans eseri gerçekleşmiyor muydu? Çoğumuz değil oturmayı düşünmek rüyamızda bile görmediğimiz yerlerde bulmuştuk kendimizi. Üstelik bu değişim çok kısa bir sürede gerçekleşmişti. Sanki uykuya yatmış, başka bir hayata uyanmıştık.</p>

  <p>Bazen uykularını ezici ama tanımlanamaz bir ağrıyla bölünürdü, ağrısız bir ağrıyla. Yataktan kalkarak banyoya gider, ışığı yakar, suyun bir süre akmasına izin verip, musluktan birkaç yudum su içerdim, sanki yıllardır içimde kaynayan susuzluğumu gidermeye çalışırdım. Ardından ecza dolabının aynasına alnımı dayayıp yavaşça yüzeyine yayılan nefesimin sisini seyrederdim.</p>

  <p>"Ey, yaram. Ey ruhum. Sonbahar geldi gene. Ey, yaram. Yine ben kederlerde. Ey, benim kanayan yaram...” Benim ülkemde yaralarla insanlar yakın dosttur, bizim kızlarımız ve oğullarımızdır onlar, sevgililerimizdir. Yaralar aşktır; aşk da acıdır. Goran’la bir keresinde Berlin’deki bir sokakla “Ey, <i>benim yaram</i>”ın turbo-folk yorumunun çalındığını duymuştuk. Sokak satıcısı bize ucuz bir kaset göstermişti. Kapağında <i>Ach, meine Wunde</i> yazıyordu. Goran parayı uzatırken, gülümseyerek bana, “Yaralarımız en tutulan ihraç malımız,” demişti.</p>

  <p>"Ah, Almanya, ah, yabancı. Sana yârimi verdim, sana kardeşimi verdim.” Onlarca yıldır göçmen işçiler, göçmenler, mülteciler, sürgünler, Gastarbeiter’ler, maceracılar, dolandırıcılar, sahtekârlar için feryat ettiler, ağıt yaktılar, inlediler.. “Ah, Avustralya, ah, yabancı”, “Ah, Amerika, ah, yabancı”, “Ah, Kanada, ah, yabancı.”</p>

  <p>Yurtdışındaki işlerinden henüz yurda dönmüş esmer, bıyıklı erkeklerin yer aldığı, anavatanın karşı konulmaz çekimini anlatan ucuz, vatansever video klipleri -yarı seyahat reklamı, yarı politik kampanya- hiç anlayamadım. Ellerinde tıka basa bavulları kıllı göğüslerinde altın zincirleri ve haçlarıyla, dağları tepeleri aşarak, karalara bürünmüş bıyıklı kocakarıların isli ocakların başında onları beklediği köylerine dönerler. “Vatanım! Ana yurduuuuummm!” diye ulur müzisyen yurttaşlarım, uzaklardaki güzelliklere dalarak. Genellikle bu bakmak zorunda kaldıkları uzak nokta bakılacak tek güzelliktir. Belki bütün göçmenler sonsuz pembe dizilere mahkûm edilen karakter oyuncularıdırlar; belki de sürgün janrı onları yapaklarını ve hissettiklerini dönüştürmekten alıkoyan şeydir.</p>

  <p>Kendimi ne zaman mülteci uykusuzluğu denilen alt-janrın içinde bulsam, bu böyle olmasaydı acaba nasıl olurdu, diye beynimi yoruyordum. Kendime sıcak bir yer hazırlayacağımı umarak tanıdığım herkesi bir deste iskambil kartıymışlar gibi karardım. Goran'ı Hito’suna sokulurken hayal ederim. Düzenli bir uyuma şekilleri vardır, kaşık pozisyonu alırlar. Goran inler, kadın uyanır. “Bir şey mi oldu?” diye sorar. İnleme durur, nefesler normale döner, Hito uykuya dalar. Goran'ın annesini mutfağa bir bardak süt almaya giderken hayal ederim. Üstünde <i>Danimarka Bisküvileri</i> yazan teneke kutudan bir bisküvi alır, ardından fikrini değiştirerek iki tane daha alır Sonra bir tane daha. Bisküvileri sütüne banar, parmağıyla iterek iyice yumuşamalarını sağlar, sonra da kaşıkla yer. Bu tatlı bulamaç sinirlerini yatıştırır. “Anlamadım gitti. Yemeden duramıyorum," diye yakınır. “Özellikle de geceleri.” Kendimi annemin “misafir odasında” yatağa kıvrılmış yatarken hayal ediyorum. Önce terlik sesleri duyarım, ardından bir kapı gıcırtısı ve tuvalete akan sidiğin şırıltısı gelir: Annem yattığım odanın bitişiğindeki tuvalette işer. Oda bir çalgının içi boş gövdesi gibi sesle şişer. Derken işini bitirip şıpır şıpır terlikleriyle odasına döner. Uykuya dalarken, geçmişini Paskalya yumurtası gibi süsler. Bilerek isteyerek.</p>

  <p>Sadece böyle zamanlarda, Amsterdam’daki inimde gözlerim açık uzanırken, kendimi de açık ve net bir şekilde görüyordum. Ayağıma blucinimi çektiğimi, pijamamın üstüne bir ceket geçirip kendimi bodrumdan dışarı attığımı hayal ediyorum. Derin bir nefes almaya niyetleniyorum, ama hava ılık ve pamuk şekeri gibi yapış yapış. İnsanı uyuşturan yarı-tropik bir rüzgâr sokaktaki çöpleri dağıtıyor. Yakınlardaki bir ağacın dallarına takılmış iki naylon poşet hışırdıyor, başka bir dünyadan gönderilen mesajlar gibi karanlıkta donuk donuk parlıyor.</p>

  <p>Yurttaşlarımdan birini görüyorum. Kısa boylu, tombul bir kadın. Canlı bir yürüyüşü var. Uzun boylu, kır saçlı bir kadını da peşine takmış. Daha yaşlı olan kadın koltuk değneklerinin yardımıyla yürüyor. “Acele et, anne,” diye buyuruyor genç olan. Sesi iğne gibi kulak zarımı deliyor. “Bizimkiler” bu kadını tanıyorlar. “Dâhidir,”-diyorlar onun için. Bazen sahte çocuklarından oluşan gerçek bir bölükle hava atardı, bazen karnında sekiz buçuk aylık hayali bir bebek taşırdı, bazen de bugunkü gibi sahte annesini sahte koltuk değnekleriyle birlikte peşinden sürüklerdi, ama her zaman peşinde gölge gibi onu takip eden, ellerini kısa ceketinin ceplerine sokmuş öfkeli bakışlı bir adam olurdu. İddiaya göre “bizimkilerin” almaya değer bulduğu her şeyi çalabilirdi bu kadın: Giysi, mücevher, video çalar... “Haydi anne,” diye söyleniyor. “Biraz acele et.”</p>

  <p>Sarhoş bir İngiliz, genç bir kadın, kolumdan çekip, “Kibrit var mı?” diye soruyor.</p>

  <p>"Maalesef,” diyorum.</p>

  <p>“Canın cehenneme!" karşılığını verip uzaklaşıyor.</p>

  <p>Bir dövme stüdyosunun önünde duruyorum. Stüdyo kapalı, ama vitrinindeki televizyonda bir belgesel var. “Dövme yaptırmaya acının ne olduğunu öğrenmek için başladım,” diyor bir Japon genç ve dövmelerle kaplı sırtını göstermek için kameraya arkasını dönüyor “Bu desenlerin her biri acının bir hatırasıdır.” Dövmelerle kaplı başka bir Japon erkeği hevesle başını sallıyor, “Acı yoksa kazanç da yok,” diyor.</p>

  <p>Kanaldaki yoğun kıvamlı, siyah suyun kenarları uğursuzca parlıyor. Beyaz bir kuğu aniden karanlıktan çıkıp hayalet gibi donup kalıyor. Tam o sırada vitrindeki televizyon kapanıyor ve ekran kararıyor. Bir süre orada durmaya devam ediyorum. Dallardaki poşetler hâlâ çocuk uçurtması gibi hışırdıyor. Yarı tropik rüzgâr yüzümü yalıyor. “Şimdiiii S-E-N çıktın.” Sonra fare gibi deliğime dönüyorum.</p>
</body>
</html>
