<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>24</h2>

  <p>Beş kat merdiveni yavaş yavaş indikten sonra zemin katta kiminle karşılaşsam beğenirsiniz; Laki, Zagrebli dilbilimciyle. İlk sömestr birkaç dersime girmiş, sonra ortadan kaybolmuştu. Ne demesi gerektiğini bilmiyormuş gibi bir an duraksadı, sonra gözlerini kısıp, diğer yöne baktı ve sözcükleri miskince yayarak, “Nasılız bakalım, Bayan Lucic?” dedi.</p>

  <p>“İyiyim, teşekkür ederim. Ya sen?”</p>

  <p>“Fena değil. Hâlâ bölümde takılıyorum, gördüğünüz gibi.”</p>

  <p>“Evet. Aksi takdirde karşılaşamazdık."</p>

  <p>“Eylül itibariyle artık her gün burada olacağım.”</p>

  <p>“Gerçekten mi?”</p>

  <p>“Bana bir ofis veriyorlar. Bu sayede sözlüğümü tamamlayabileceğim.”</p>

  <p>“Aferin sana.”</p>

  <p>“Fena değil ha, sözlük çıktıktan sonra her şey daha da iyi olacak.”</p>

  <p>“Bundan eminim.”</p>

  <p>“Komünistler baştayken bunu hayal bile edemezdik.”</p>

  <p>“Orası kesin,” dedim, sesimdeki alaycı tonu anlamadığı belliydi.</p>

  <p>“Hırvat Turizm Bakanlığı bana biraz maddi destek sağladı. Ne de olsa yaptığım şey onların yararına. Hollanda'dan turist gelmesini sağlayacak Kültür bakanlığından da bir şeyler koparmayı başardım. Buradaki edebiyat bölümü de bana ofis sağlayarak üstüne düşeni yaptı. Çok önemli bir şey değil, elbet, ama birkaç gramer dersine girmeme de izin verebilirler.'’</p>

  <p>“Çok iyi.”</p>

  <p>“Fena değil işte... Bu arada, yazın eve mi dönüyorsunuz?” Henüz var olduğu sıralarda Gastarbeiter’in Yuga dediği ve normalden uzun sesli harflerle telaffuz ettiği ülkenin adının yerine “ev” sözcüğünü kullanmıştı.</p>

  <p>“Olabilir.”</p>

  <p>“Ben de sabırsızlanıyorum. Annem ile babamın Hvar’a bakan büyük bir evi var. Her yıl iki ayımı orada geçiririm.”</p>

  <p>“Demek öyle... Neyse... Görüşürüz.”</p>

  <p>“İyi şanslar. Bayan Lucic,” dedi.</p>

  <p>Uzun süre gözlerime bakmayı reddeden kısık gözler, nöbet değişimiyle çok moda olan anti-Komünist tavır (Laki’nin Komünizmle şu ya da bu şekilde herhangi bir ilgisi olmadığı halde), “yeni” şehirli konuşmasının, yerel lehçe ve edebi ifadelerin bir arada kullanılmasıyla ortaya çıkan karman çorman dil (sanki dede ve torun aynı ağızdan konuşuyordu), daha fazlasıyla zorlama çıkan “Bayan Lucic” - her şey belli belirsiz de olsa mide bulandırıcıydı, tatsız bir şey olacağını haber verir gibi.</p>

  <p>Dışarı çıkmak yerine, tekrar üst kata çıkıp Cees’in kapısını çaldım. Yalnızdı.</p>

  <p>“İçeri gel, Tanja. Seni gördüğüme sevindim. Ben de seni yoklamayı düşünüyordum.”</p>

  <p>Ne o ne de Ines o akşam evlerinden ayrıldıktan sonra beni “yoklamak” için herhangi bir girişimde bulunmamıştı. Aslında, onları birkaç kez telefonla aramıştım. Ines’ten ne kadar meşgul oldukları, hiç zamanları olmadığı, hep akıllarında olduğumu, öğrencilerimden hakkımda çok güzel şeyler duydukları, er ya da geç bir araya geleceğimiz ve oturup bir güzel sohbet edeceğimiz yolunda birtakım tatlı sözler işitmiştim. Güzel sohbet sanki mide bulandırıcı bir şeymiş gibi çıkmıştı ağzından.</p>

  <p>Şimdi Cees bana o sömestr sınıfım hakkındaki muhteşem raporlara rağmen (“rapor” derken gerçek anlamda raporu mu kastediyordu, yoksa kibar bir ifade mi kullanmaya çalışıyordu?) eylülde bana iş veremeyeceğini, çünkü gerekli mali desteği bulamadığını söyledi. Hollanda Eğitim Bakanlığı son birkaç yıldır yükseköğretim bütçesini azaltmaktaydı, Hırvat dili ve edebiyatı için bir bütçe ayrılıncaya kadar -ki bu konuda elinden geleni yapıyordu- gönüllü olarak derslere Ines girecekti. Bu onun için büyük bir fedakârlıktı aslında, ama programı ayakta tutabilmenin tek yoluydu. Bölüm, sorunlar yaşıyordu: Bölümün temeli olan Rus dili bile, öğrenci kaybediyordu. Benden bedavaya çalışmamı isteyemezdi. Hayır, bunu aklından bile geçirmezdi, durumumu bildiği için beni sömürmeyi aklından bile geçirmezdi. Ben bir şey bulurdum, bundan emindi. Ne de olsa, doktoram vardı, deneyimliydim ve “kocaman bir yüreğim” vardı. Daha da önemlisi, <i>“Şairlar doğuştan öğretmendirler, değil mi!</i> Ines selam söylemişti, beni göremediği için üzgündü. Çocuklarla birlikte Korcula’ya gitmişti, Cees de notlarını teslim eder etmez kısa süre içinde ayrılacaktı. Bana bulduğu daireden taşınmak için gerekli formaliteler konusunda birkaç gün içinde Anneke’yle görüşebilir miydim? Anahtarlar, depozit ve buna benzer şeyler için.</p>

  <p>Cees'in sesinde ışıl ışıl bir samimiyet vardı. Kötü niyedi olduğunu gösteren en ufak ima bile yoktu. Elbette Amsterdam’dan sonra nereye gideceğime dair en ufak bir şey bile sormadı -temkinli insanlar cevabının kendilerini bağlayacağı soruları sormazlar- ama uzun uzadıya konuştuğu bütün bu süre boyunca aklımda tek bir düşünce vardı.</p>

  <p>“Cees," diye sözünü kesrim, panik içinde, “vizemin süresi dolmak üzere.”</p>

  <p>“Sana nasıl yardım edebileceğimi anlamadım.”</p>

  <p>“Bölüm başkanı olarak beni, gelecek yıl öğretmen olarak çalışacağını bildiren bir mektup yazabilirsin.”</p>

  <p>“Ama bu ahlaksızlık olur. Bunu göze alamam.”</p>

  <p>“Doğru olup olmaması yetkililerin umurunda değil, onlar belge isterler. Hiçbir tehlikesi yok bunun.”</p>

  <p>“Bilmiyorum...”</p>

  <p>“Yarın mektup için gelirim,” dedim kendi sesimi zor tanıyarak. “Anneke’ye bırakabilirsin.”</p>

  <p>Ofisinden ertesi gün mektubun, bölüm mührü de dahil, beni bekleyeceğine inanarak ayrıldım. Sonra merdivenleri koşar adım inerek sokağın karşısındaki kafeye gittim. Tuvalete tam zamanında ulaştım. Hayatımda hiç bu kadar şiddetli kustuğumu hatırlamıyorum.</p>

  <p>Daha sonra kendi kendime o mektupla ne yapacağımı, onu almak için neden kendimi bu duruma düşürdüğümü sordum. Bir işim yoksa vize süresini uzatmak ne işime yarayacaktı? Daha önce başkalarında da mülteci hummasının belirtilerini görmüştüm (Goran’da örneğin) ama bağışıklığım olduğunu sanıyordum. Bütün o “belge” konuşmaları, doğru düzgün “belge” alabilmek uğruna göze alınan şeyler. Peki ya sonra? “Sonrasına bakarız.” Yüzlerdeki ifadenin hızla değişmesini ya da kurnazlık, tenüzzül ve korkunun birleşimini gözlemiştim Son çare deliğine ulaşmak için çabalayanların gergin, üzgün, yarı-suçlu ifadelerine tanık olmuştum. Çaresizliğin görünmez gölgesi düştüğünde aniden kesilen hareketli konuşmalar duymuştum, sonra insanlar toparlanıp, aynı yoğunlukla kaldıkları yerden konuşmalarına devam ediyorlardı.</p>

  <p>Ben mülteci değilim. Cebimde pasaportum var. Neden kendimi Cees’in önünde küçük düşürdüm, bu olaydan anında haberdar olacak olan Ines’ten hiç bahsetmiyorum. (“Onun için elimizden geleni yaptık, insan biraz da kendisi çabalar, değil mi ama? Yurtdışında her şey o kadar da net olmaz bazen...)Ah Ines! Bütün o suya sabuna dokunmayan sağduyu, bütün o kırıtmalar, Avusturya-Macaristan çekiciliği, <i>yumuşak</i> Hırvat şovenizmi, güneyin sıcaklığı, evinin duvarlarını ganimetlerle şaşaalı bir şekilde süslemenin getirdiği hoşnutluk, ilk evliliğinden gelen ganimetler (“Hollandalılara dilenci olmadığımızı gösterecek bir şey, bilmem ne demek istediğimi anladın mı?”) Kendilerini sağlam bir burjuva sığınağında görüyorlardı ama ben onları suda yüzen bir buz kütlesinin üstünde dengede durmaya çalışırken görüyordum, durmadan gülümserken, durmadan konuşurken büyükannenin gümüşlerini çıkarıyorlardı. Gümüşler ve naif tablolar kadere karşı, kötülüğe karşı ellerindeki tek silahtı: Hiçbir zarar görmeyeceğinden emin oldukları bir sınıfa ait olduklarının mutlak göstergesi. Bana gelince, ben bir şey bulurdum. Doktoram ve kocaman Slav yüreğim vardı. Slavlar doğuştan öğretmendir, değil mi? Bir vize ve masadaki kırıntıları alacaktım, ya sonra? Sonrasına bakardık elbet...</p>

  <p>Biraz yatışınca, Cees'in hiçbir şey için söz vermediğini fark ettim. Onu herhangi bir şeyle suçlayamazdım. Kaynaksız kalmıştım, hem iç hem de dış kaynaklardan yoksundum. Kırılgandım, tutunacak bir dal arıyordum. Beni her isteyen alabilir, sırtüstü yere çalabilir, bana canı ne isterse yapabilir, yara bere içinde bir kenara atabilirdi. Ines’in gevezeliğine kolayca kapılmamın, tatlı sözlerine kanmamın nedeni buydu. Cees gibi onu da hiçbir şey için suçlayamazdım. Onurumu kaybetmiştim. Savunma amaçlı bir maske takmıştım, maske yüzüme kaynamış, kişiliğime inen yollar açmışa. Artık kendim değildim.</p>

  <p>Kaleden çıkarken Igor’un yanından geçtim. Her zamanki pozundaydı: Kulağında kulaklıklar, önünde açık bir kitap. Beni fark etmedi. Birden Berlin’de çocuklarına baktığım Amerikalıları, beni durmadan arkadaşlarıyla tanıştıran o çifti düşündüm. "Bu Tanja, bizim bebek bakıcımız. Eski Yugoslavya'dan geldi. Tanja çocuklarla çok iyi iletişim kuruyor. Onların dilinden iyi anlıyor.”</p>
</body>
</html>
