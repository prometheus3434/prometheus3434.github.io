<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>29</h2>

  <p>Biz barbarız. Bizim kabilemizin mensupları alınlarında Kolomb’un mührünü taşırlar. Batıya doğru seyahat eder, kendimizi doğuda buluruz; aslında, ne kadar batıya gidersek o kadar çok doğuya yaklaşırız. Kabilemiz lanetlidir.</p>

  <p>Şehirlerin eteklerine yerleşiriz. Buraları zamanı gelince kolayca çadırlarımızı toplayıp yeniden yola koyulabilelim diye seçeriz, ne kadar batıya gidersek doğuya o kadar yaklaşırız... Şehir merkezini gardiyanın belindeki halkaya takılı anahtarlar gibi çevreleyen gri, kalabalık, prefabrik binalarda yaşarız. Bazıları buralara varoş der.</p>

  <p>Bütün yerleşim yerleri aynıdır. Bizi balkonlarımızdan dışarı uzanan metal uydu çanaklarından, arkamızda bıraktığımız insanların nabzını hissetmemizi sağlayan bu aletlerden tanıyabilirsiniz. <i>Biz,</i> ezikler, nefretle terk <i>ettiğimiz</i> ülkenin kanını hâlâ içimizde taşırız. <i>Onların</i> uydu antenleri yoktur; <i>onların</i> köpekleri vardır. <i>Biz</i> köpekten korkarız. Alacakaranlıkta <i>onların</i> köpekleri balkonlara çıkar, havlayarak birbirlerine <i>onların</i> mesajlarını iletir Havlamalar beton binalara çarparak pinpon topu gibi ileri geri sıçrar. Yankı onları kudurtur. Daha da şiddetli havlarlar.</p>

  <p>Bizim çocuklarımız vardır. Tehlikeli bir şekilde öreriz. Kanguruların bir arkalarında dolaşan yavruları olurmuş, bir keselerinde, bir üçüncüsü de rahimlerinde doğmanın eşiğin de; dördüncüsü ise yeni döllenmiş yumurta halinde sırasını beklermiş. Kadınlarımız da kanguru kadar iridir: Gardiyanın karısının belindeki halkaya takılı anahtarlar gibi sıra sıra çocukları vardır. Çocuklarımızın boyunları uzun olur, esmerdirler, saçlarıyla gözleri karadır. Çocuklarımız klonlarımızdır, erkek çocuklar küçük erkeklerdir, hık demiş de babalarının burnundan düşmüş gibi, kız çocuklar küçük kadınlardır, hık demiş annelerinin burnundan düşmüş gibi.</p>

  <p>Burada Basis, Aidi, Lidl ve Dirk van de Broek’ten güzelce paketlenmiş yiyecekler alır eve götürürüz; toptan yığınlar halinde alırız. Bizim balık pazarlarımız balık kokar, kasap dükkânlarımız da kan. Bizim dükkânlarımız pistir: Eti tuzlu su dolu kocaman plastik fıçılardan alırız. Her şeye parmaklarımızla dokunuruz, seçeriz, mıncıklarız, çeviririz, dinleriz, sonra tezgâhtan tezgâha sürükleriz. Pazaryeri varlığımızın özüdür.</p>

  <p>Yerleşim yerlerimiz vahaya benzer: Her ihtiyacımızı karşılarlar. Anaokullar, ilkokullar, ehliyet kursları vardır. Postaneleri, benzin istasyonları ve anayurdumuzla daha ucuza konuşabileceğimiz telekom merkezleri vardır; kuru temizleyiciler, çamaşırhaneler, bizim insanlarımızın bizim insanlarımızın saçını kestiği güzellik merkezleri vardır. Gençlerin esrar bulabildiği kahvehaneler, ve diğer gençlik merkezi, <i>Tnrkse Pizza</i> vardır. İbadet yerlerimiz ve erkekler için bir-iki de meyhane vardır. Bizim kendi meyhanelerimiz yardır; Onların da kendi meyhaneleri. Bölgeler arasındaki sınır çok keskindir. Hiçbir turist bize ulaşamaz, yolunu kaybedenler hariç. Lüks hayat sürenlere, yani “kanal insanlarına” gelince, buraya girmeleri için ayaktakımı vizesi gerektiğini söylerler. Hem zaten burada ne işleri olabilir ki? Bu yüzden onlar kentin kendilerine ait bölgesinden çıkmaz, bizler de bizimkinden. Bu şekilde herkes kendini daha güvende hisseder, evinde gibi.</p>

  <p>Biz barbarız. Biz mükemmel toplumun diğer yüzüyüz, onun kutudan fırlayan yaylı palyaço kakışıyız.[?] Onun kibar fahişe sınıfı, çirkin alt tarafı, paralel dünyasıyız. İt ve insan, onun boku içinde ilerleriz. Sabahın köründeki, gecenin geç saatindeki yolculuklarımızda onun sıçanlarıyla karşılaşırız. Rüzgâr yüzümüze çöp üfler: Arkamızda bıraktığımız poşetleri, çocukların attığı şeker kâğıtlarını. Her sabah martılar çürüyen hazır yiyeceklerimizi yemeye, saksağanlar lahmacunlarımızı gagalamaya gelir.</p>

  <p>Gençlerimiz vahşi ve aksidir, öfkeyle dolu. Geceleri beton çöplükte sokak köpeği sürüsü gibi bir araya gelirler ve sabaha kadar deşarj olmaya çalışırlar. Terk edilmiş oyun alanlarında birbirlerini kovalarlar, salıncaklarda sallanır, atlayıp zıplarlar, bağırırlar. Telefon kulübelerindeki almaçları sökerler. Araç camlarına taş atar, ellerine ne geçerse çalar, makineli tüfek gibi sesler çıkaran boş bira tenekeleriyle futbol oynarlar, yerleşim bölgelerinde çılgın gibi motosiklet sürerler. Gece onların zamanıdır. Biz saklanıp fare gibi titreriz: Bağırışları kanımızı dondurur. Polis bizim bölgemize pek uğramaz; bağırışların asit gibi bizi yemesine seyirci kalır. Genç erkeklerimiz bıçak kullanmakta maharetlidir: Bıçakları ellerinin uzantısı gibidir. Genç erkeklerimiz tükürme şampiyonudur: Tükürükleri it sidiği gibi bölgelerinin sınırlarını işaretler. Ve her zaman birlikte gezerler, sürü olarak, köy köpekleri gibi.</p>

  <p>Genç kadınlarımız sessizdir. Varlıklarından utandıklarını yüzlerinden anlayabilirsiniz. Saçlarını başörtüsünün altına saklar, gözlerini yere diker, şehirde gölge gibi kayarlar. Eğer içlerinden birini tramvayda görürseniz, bir dua kitabına eğilmiş, kutsal heceleri bir yığın ayçiçeği tohumu gibi çiğniyor olacaktır. Hemen ayağa kalkacak, ne sağına ne soluna bakarak, halâ metni kendi kendine okuyup develer gibi, dudaklarını oynatarak, koşar adım uzaklaşacaktır.</p>

  <p>Kalın kaşlı erkeklerimiz ibadet yerinden çok kreşe benzeyen turkuaz kubbeli beton camilerin etrafında toplanır. Yazları camilerin yanına çökerler, sırtlarını duvara sürterek kaşır, sıcaktan kaçmaya çalışırlar (güneş olmasa da). Koyun gibi toplanırlar, birbirlerini koklarlar, caminin etrafını turlarlar, elleri arkalarında dururlar, ağırlıklarını bir ayaklarından diğerine geçirirler, birbirlerinin sırtını sıvazlarlar, karşılaştıklarında kucaklaşırlar, ayrılırken kucaklaşırlar, özel günlerde cami dolduğunda da asfalta taşarlar, doğuya dönerek diz çökerler. Kemiğini kemiren köpekler gibi, erkeklerimiz sabahtan akşama camilerini çiğnerler.</p>

  <p>Gök başlarımıza değecek kadar alçaldığında barometre düşüp de hava solungaçlarımızla solunum yapabileceğimiz kadar nemli olduğunda, vücutlarımız ağırlaşır ve dibi boylar. Orası bölgelere ayrılmamıştır, yumurtalıktan sonra tükenmiş balıklar gibi orada dört ayak üstünde emekler, yumurtalarımızın üstüne spermlerimizi boşaltırız. Sadece orada, kayalık dipte, pullarımız birbirini sıyırır, geçerken yüzgeçlerimiz birbirine değer, solungaçlarımızı birbirimizinkine bastırırız.</p>

  <p>Biz barbarız. Okuma yazmamız yoktur; imzamızı rüzgâra bırakırız: Sesler çıkarırız, bağrışarak, çığlıklarla, tükürerek haberleşiriz. Bölgemizi bu şekilde belitleriz. Parmaklarımız dokundukları her şeyi davul gibi çalar: Çöp kutuları, pencerepervazları, borular. Davul çalıyoruz, o halde varız. Eğlenmeye meraklıyız. Eğlenceler de diş ağrısı kadar acı verir. Düğünler de nara atarız, cenazelerde feryat ederiz, kadınlarımızın tiz sesleri binaların beton yüzlerini fırtına gibi döver. Cam kırarız, gürültü yaparız: Çatapat en sevdiğimiz oyuncaktır. Ses alfabemiz, çıkardığımız gürültü var oluşumuzun tek kanıtı, arkamızda bıraktığımız tek izdir. Köpeklere benzeriz: Havlarız. Başımızın üzerinde ağırlaşan gri göğe havlarız.</p>

  <p>Biz uyurlarız. Kabilemizin üyeleri alınlarında Kolomb’un mührünü taşır. Batıya doğru gider, kendimizi doğuda buluruz; aslında, ne kadar batıya gidersek o kadar doğuya varırız. Kabilemiz lanetlidir. Geldiğimiz topraklara dönmemiz ölüm, bu topraklarda kalmak ise yenilgi demektir. Bu yüzden rüyalarımızda ayrılış sekansı sonsuz kere tekrar eder, ayrılış ânı tek zafer ânıdır çünkü. Bazen camiden eve doğru yürürken üstümüze bir uyku çöker ve bir ağacın altında bir bank buluruz. Hava nemli ve ılıktır, neon ay dolunaydır, gece göğü laciverttir. Biz de beton ağacın altındaki beton vahada uykuya dalarız, düşümüzde sayısız kereler ayrılış sekansını görürüz. Çadırlarımızı toplarız, çantalarımızı sırtımıza atarız, sonra rüzgâr çıkar çölün kumlarını karıştırır, siluetlerimiz solmaya başlar ve kumun kalın perdesinde toptan gözden kayboluruz.</p>
</body>
</html>
