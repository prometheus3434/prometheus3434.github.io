<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>27</h2>

  <p>Igor gittikten sonra aklıma okula ilk başladığım yıl yaşadığım bir şey geldi. Öğretmenimiz öğrencilerine köşede tek ayak üstünde durma cezası vermek yerine karatahtanın arkasında durma cezası verirdi. O zamanlar karatahtalar duvara asılmaz, ahşap ayakların üzerinde dururdu. “Karatahtanın arkası” aşağılanma ve utanç anlamına gelen bir yerdi.</p>

  <p>Zihnimin derinliklerinde öğretmeni tarafından karatahtanın arkasına gönderilen küçük bir kızın hayali duruyordu. Kızın sadece dizine kadar çıkan beyaz çoraplı bacaklarını ve rugan ayakkabılarını görebiliyorduk. Onu neredeyse tamamen unutmuşken, giderek yükselen alçak bir ses duyduk. Konuşmayı kesip nefesimizi tuttuk: Ahşap zemine ince bir sidik akıntısı damlıyordu. Oturduğumuz yerden kızın ayaklarının altında büyüyen, sonra sıralara doğru akmaya başlayan altın renkli sidik gölüne baktık.</p>

  <p>Büyütülmüş, ağır çekim sahne artık gözümün önünde oynuyordu. Kızın gövdesi hâlâ karatahtanın arkasında saklıydı; tek görebildiğim binlere ışıltılı damla halinde şarıldayan sidikti. Sonra, işediğimi fark ettim. Ilık sıvının bacaklarımdan aşağı aktığını hissedebiliyordum. Bir süre hiç kıpırdamadan oturup kalp atışlarımı dinledim. Nefesimi tutup kalbimin ritmine kulak verdim. Havalanmak üzere olan bir kuşa da ait olabilirdi.</p>

  <p>Ardından başka hayaller de geldi, yavaş yavaş ve çok uzaklardan. Yüzeye ilk çıkan tanıdık bir şeydi, annemin albümünden siyah-beyaz küçük bir fotoğraf. Çekildiğinde dört ya da beş yaşlarında olmalıydım. Bir düzlükte durmuş dosdoğru kameraya bakıyorum. Mevsimlerden kış, ama kar yok. Üstümde çift sıra düğmeli, yakası ve kol ağızları kadifeden sade, tivit bir palto var. Bir elim cebimde (cep kapağı hafif yukarı kalkmış), diğer elim yanda. Yüzümde belli belirsiz bir tebessüm var. Arkamda hiçbir şey yok, iki yanımda bir şey yok. Fotoğraftaki tek şey benim. Bir yerlerdeki bir açıklığa fırlatılmış küçük bir insan figürüyüm. Fotoğraf çok tanıdıktı ama ne kadar açık ve tartışmasız bir yalnızlık içinde olduğum ilk kez kafama dank ediyordu.</p>

  <p>Ani bir ürpertiyle kendime gelerek kalkıp telefona yürüdüm. Ama telefonun yanında, yine dağılıp bir süre donakaldım. Sonra bir şekilde almacı kaldırmayı başardım, 112’yi tuşlayıp adresimi mırıldandım. Bir süre sonra kapıda bir polis memuru belirdiğinde, beni sandalyeye kelepçelenmiş bir halde, sağ bileğimdeki üç kanlı çizikle gördüğünde ve sidik kokusunu aldığında, bakışlarında bana tanıdık gelen bir şeyler gördüm. O anda bir şey bir şeyle bir araya geldi ve sonunda bağlantıyı kurdum: Polis memuru beni, benim açıklıkta duran kızı incelediğim gözle inceliyordu.</p>

  <p>Igor haklıydı. Onu unutmayacağım. O da beni unutmayacak; bundan eminim. Çünkü polise adını vermeyebilirdim, ama verdim. Dahası, onu tecavüzle, evime zorla girerek bana tecavüz etmekle suçladım; bu yüzden birkaç yıl hapis yatacak, hayatının sonuna dek peşini bırakmayacak bir sabıka kaydı olacaktı. Bunu yapmasaydım, beni hatırlamayabilirdi. Hatırlasın diye yaptım. Tohumumu ektim. Ne de olsa bir öğretmenim, değil mi?</p>

  <p>Merhamet diye bir şey yok, acınma diye de bir şey yok; sadece unutmak var; sadece aşağılama ve sonsuz anıların acısı var. Geldiğimiz ülkeden beraberimizde getirdiğimiz, ders bu, bu dersi unutmadık. Çığlık atmak ve bağırmak bizim için Pavlov’un zili gibi; başka şeylere kulaklarımız kapalı. Dehşetin kokusunu almak bizim için çocuk oyuncağı; hiçbir şey burun deliklerimizi daha çok gıdıklayamaz.</p>

  <p>Sağ bileğimdeki üç kesikten oluşan doğal bilezik ve sidiğin keskin kokusu bizi, beni ve öğrencimi birbirimize bağlayan görünmez kelepçeydi. Gelecekteki kendimi yeni kazandığım bir hareketi yaparken gördüm, uzun süre kurtulamayacağım bir tür tik. Ağzımı bileğime götürmek, yavaşça dudaklarımı üç ince çizgiye -Igor’un damgası, Igor’un arması- gömüp onları öpmek, sonra da dilimin ucuyla dokunarak hâlâ orada olup olmadıklarını yoklamak, en sonunda da bileğimi yavaşça kaldırıp, ışığa tutup, dokunarak tükürükle nemlenmiş çizgilerin sedef gibi ışıldadığını görmek.</p>
</body>
</html>
