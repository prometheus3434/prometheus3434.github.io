<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cerkezethem</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:52f069ae-8842-4092-b4ab-63d7e68d2652" name="Adept.expected.resource"/></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="h2baslik">Kaderin Bildirisi</p>
				<p class="normal">Birdiler...</p>
				<p class="normal">İki oldular...</p>
				<p class="normal">Üç, beş, on, on bin oldular.</p>
				<p class="normal">Kimi mektubunu yazıyordu, bir kan damlasının düşüp de son noktayı koyabileceğini bilmeden. Aslında yazdıkları destandı.</p>
				<p class="normal">Siperlerinde sadece tayını değil, korku ve cesareti de paylaşan onlardı. Kızıl alevlerin yakıp kül ettiği topraklarında, umut ekip hürriyet yeşertiyorlardı.</p>
				<p class="normal">Onlardı delik postalları, eskimiş kaputları ve paslanmış süngüleriyle tek sual etmeden ölüme koşanlar. Ama eğilmeden ve yüksünmeden.</p>
				<p class="normal">Helalleştiklerinde tarih Ocak 1921'di. Akşamın gündüzle buluşmaya hazırlandığı saatlerde Mülazımı Evvel Recep harp ceridesine şu notu düşmüştü:</p>
				<p class="normal">"Hava bulutlu, sema açık. Düşman mevzilerimize taarruza geçti. Uşak cihetinden geldiği tahmin edilen bir Yunan tayyaresi Karahisar bölgesinde takriben bir saat uçup, şehre ve mevzilere beyanname attı."</p>
				<p class="normal">"Masum millet ve asker kardeşlerim!" diye başlayan bildiri "Umumi Kuvayı Milliye Komutanı Ethem" imzasını taşıyordu.</p>
				<p class="normal">Aynı amaca "baş" koymuşlardan biri, diğerine "baş"kaldırıyordu. Onca cesaretin örneği olmuş, peşinden kitleleri sürükleyip efsane haline gelmişti. Ama şimdi düşman saflarındaydı. Onu Yunan uçaklarından, kendi yurdunun askerlerine savaşı bırakmaları yolunda bildiriler attıracak kadar değiştiren neydi?</p>
				<p class="normal">Çerkez bu bildiriyi Mustafa Kemal ve Ankara hükümetiyle ipleri tam anlamıyla kopardıktan sonra kaleme almış, ancak kendi ifadesiyle bu hareketinden "ömür boyu hicap" duymuştu.</p>
				<p class="normal">Diyordu ki:</p>
				<p class="normal">"Rezil Ankara hükümetine 29 Aralık 1920 tarihinde çektiğim, memleketin selametiyle ilgili telgrafın basın yoluyla açıklanmasını isteyesiniz.</p>
				<p class="normal">Ey askerler! Kötülüğe alet olmayınız. Uhrevi ve dünyayla ilgili sorumluluklardan korkmayınız.</p>
				<p class="normal">Ey ulus! Geçmişten ders alarak her türlü felaketi ve vatanın kurtuluşunu gözü doymaz çıkarlarına kurban etmek isteyen rezillere erişmiş olmayasınız. Ben sizi memleketin savunması için çağırıp, buna zorladım.</p>
				<p class="normal">Ey subay arkadaşlar! Emir kulu olmaktan vazgeçiniz. Tanrı'nın kulu olunuz."</p>
				<p class="normal">Batı Cephesi Komutanı İsmet (İnönü) Paşa'nın 9 Ocak 1921 tarihinde Kütahya'dan Genelkurmay Başkanlığı'na gönderdiği raporuna eklediği bu bildirinin son cümlesi, Çerkez Ethem'in ordu içinde dışlanmadan ne denli öfkelendiğini ortaya koymaktadır.</p>
				<p class="normal">Ethem'in cephe gerilerine de atılan bildirisi şöyle diyordu:</p>
				<p class="normal">"Tanrı'nın kulu olunuz. Yoksa geliyorum... Son pişmanlık fayda vermez."<sup class="calibre3"><a href="cerkezethem_split_038.html#footnote-118064-1" id="footnote-118064-1-backlink">1</a></sup></p>
				<p class="normal">Bildiri ağırlaşan şartlar dikkate alındığında, cephe gerisinde etkili olmuştu.</p>
				<p class="normal">Çerkez Ethem'i de saflarına çeken Yunanlıların, fırsattan istifade eden bozguncu ve işbirlikçilerle birleşip karşı propagandaya girişmesi olumsuz havayı daha bir sertleştirmişti.</p>
				<p class="normal">Mustafa Kemal de bu girişime karşılık verecek ve karşı propaganda başlatacaktı. Hain olarak tanımlanan Çerkez Ethem ile diğer karşıt düşüncedekilere inanılmamasını istiyordu.</p>
				<p class="normal">Bildiri "Simav, Demirci, Gördes ve çevresi halkına" hitap ediyordu:</p>
				<p class="normal">"Büyük Millet Meclisi hükümetinin verdiği emirlere uymayıp verilen erleri, silahları ve cephaneyi de beraber alarak, bütün yardakçılarıyla düşman tarafına katılmakla kalmayan ve beraberindekileri kandırıp doğru yoldan saptırarak, ulusun dişinden tırnağından ayırıp, donatıp silahlandırdıklarını düşman safları arasında hem dinine hem de ulusuna karşı istemeyerek kurşun atmaya zorlayan Ethem ve kardeşlerinin, zalim ve kana susamış Yunanlıların istilasından henüz kurtulmayan memleketimizde bazı propaganda ve örgüt çalışmaları içine girdikleri anlaşılıyor..."</p>
				<p class="h2baslik">Türklük-Müslümanlık</p>
				<p class="normal">Büyük Millet Meclisi'nin halka hitap eden bu bildirisinin en önemli yeri, Çerkez Ethem isyanının sadece "Türk değil, Müslümanlık tarihinde bile" görülmediğinin vurgulanmasıydı.</p>
				<p class="normal">Çerkez Ethem'in Yunan uçaklarından atılan beyannamesinde, asker ve halktan "Tanrı'nın kulu olmaları" istenmişti. Mustafa Kemal de bu isyanı sadece Türklük değil, Müslümanlıkla da bağdaştırmayacak ve "Başka milletlerin tarihinde bile böyle bir leke olmadığını" ifade edecekti:</p>
				<p class="normal">"Suçsuz ve gerçeği bilmeyen ve bu canilerin zorbalığından kurtulamayan emri altındaki donatılmış askerleri düşmana katılmaya gönderen, onları düşman safları arasında hükümetine ve ulusuna karşı savaştıran hainlerin bu hareketini, Müslümanlığın ve Türklüğün ağırbaşlılık ve yiğitliklerle dolu tarihi şimdiye kadar yazmamıştır.</p>
				<p class="normal">Her bakımdan bizden çok güç durumda olan ulusların tarihinde bile bu leke yoktur.</p>
				<p class="normal">Yurtseverlik ve dayanışmasını düşman istilasında bile şerefle koruyan ve asi Ethem'in bu hainliğinden halkının, bu zalim asilere tiksintiyle bakacağına ve pek değerli topraklarında yer vermeyeceklerine hükümet kesinlikle güvenmektedir.</p>
				<p class="normal">Allah'ın izniyle pek yakın zamanda ordumuz sizi bu kana susamış canavar asilerin kötülük ve zulmünden kurtaracaktır."</p>
				<p class="normal">Hükümet bildirisinin sonunda, halkın isyancıları yöreden kovması ve yakalananların orduya teslimi istenmektedir.</p>
				<p class="normal">"Cümlenize sabır, sükûnet ve metanet tavsiye edilir" diye biten bildirinin diğer satırları şöyledir:</p>
				<p class="normal">"Hükümet çok arzu ve ümit eder ki, sizler bu vatan ve memleket haini, din ve istiklal düşmanı olan zalimleri, bu durumun gerçekleşmesinden önce bizzat kovalayacak, tutuklayacak ve adaletin pençesine verilmek üzere orduya teslim etmenin şeref ve kıvancını kazanacaksınız.</p>
				<p class="normal">Her zaman gösterdiğiniz yurtseverlik ve dayanışmadan dolayı, bu hizmet ve fedakârlığı sizlerden beklemek tüm ulusun hakkıdır."</p>
				<p class="h2baslik">Önce Takdiri İlahi, Sonra Takdiri Siyasi</p>
				<p class="normal">Nereden nereye?</p>
				<p class="normal">Onca fedakârlığın örneği olmuş, yiğitlikse yiğitlik, yurtseverlikse yurtseverlik...</p>
				<p class="normal">Özetle canını ulusundan esirgememişti. Aynı silaha el koyup yemin edenler nasıl olup da birbirlerinin hayatına kastetmişti?</p>
				<p class="normal">Bunu soran sadece Ethem Bey değildi. İsmet Paşa ve Refet Bey de, diğerleri de bunu bir türlü anlayamayacaklardı.</p>
				<p class="normal">Çerkez Ethem Yunanlılara teslim olduğunda düşman askerinin kendisine yaptığı muameleden sonra uzayıp giden tren yollarına bakıp iç geçirmedi mi?</p>
				<p class="normal">Yıllar yılı vatan hasretiyle, gözyaşlarını içine akıtıp, "Keşke topraklarımda kalsaydım, keşke kendi tarafıma teslim olsaydım da asker muamelesi görseydim" demediğini kim söyleyebilir ki?</p>
				<p class="normal">Askeri ve siyasi konumu bir yana bırakılırsa ne Türk'e ne de Yunan'a yaranabilmişti. Oysa Milli Mücadele'nin saflarında yer alıp zaferin en pahalı olduğu yerlerde hayatını yüksünmeden verebileceklerdendi.</p>
				<p class="normal">Nerede isyan orada Çerkez vardı. Nerede başıbozuklar, işbirlikçiler ve satılmışlar, Çerkez oradaydı.</p>
				<p class="normal">Milli Mücadele'nin büyük ateşinde ilk kibriti çakanlardan biri olacak, ama ardından bu alevle yanacaksın.</p>
				<p class="normal">Takdiri ilahi mi, takdiri siyasi mi?</p>
				<p class="normal">Gel de yanma!</p>
				<p class="h2baslik">İsyanda Yabancı Eller</p>
				<p class="normal">Çerkez'in, Anadolu'nun dört bir tarafını tutuşturan isyanlarda verdiği çaba çoktur. Ama zaman zaman sertliğinden ve kıyım yaptığından da söz edilir. Bir yandan işgal, bir yandan isyan... Hangi birini söndürecekler?</p>
				<p class="normal">Bütünleşmenin ve düşmana hep birlikte karşı koymanın gerektiği o kurtuluş günlerinde bir yandan derlenip toparlanmak, bir yandan da işbirlikçilerle ulusal direnişin güç kazanması, Avrupa'yı yeni uygulamalara götürecekti.</p>
				<p class="normal">Amaç isyanları teşvik ve körüklemekti.</p>
				<p class="normal">İngilizler tarafından silahlandırılan Anzavur'un adamları, İstanbul'daki İngiliz amirali Webb'in Karabiga'ya gönderdiği silah ve cephaneyle donanmıştı.</p>
				<p class="normal"><span class="ideitalik">Birinci Türkiye Büyük Millet Meclisi</span> kitabında bu saptamayı yapan Yunus Nadi'nin ifadesini diğer kaynaklar da pekiştirir.</p>
				<p class="normal">Mehmet Kafkas, amiralin Dışişleri Bakanı Lord Curzon'a, bu konuda 23 Nisan 1920 tarihli bir telgraf gönderdiğine dikkat çeker.<sup class="calibre3"><a href="cerkezethem_split_039.html#footnote-118064-2" id="footnote-118064-2-backlink">2</a></sup> Bilal Şimşir, aynı durumu İngiliz belgelerinde de tespit etmiştir.<sup class="calibre3"><a href="cerkezethem_split_040.html#footnote-118064-3" id="footnote-118064-3-backlink">3</a></sup></p>
				<p class="normal">Bizim kaynakların dışında, Fransızlar da aynı iddiayı öne sürmektedir.</p>
				<p class="normal"><span class="ideitalik">Le Temps</span> gazetesine göre İngiltere, 4.000 hafif ve makineli tüfek ile bol miktarda cephane ve 4 topu Anzavur'a göndermiştir.</p>
				<p class="normal">Bu tespiti Zeki Sarıhan da yapmaktadır. Özetlersek, Milli Mücadele isyanlarında yabancıların çok önemli rolü vardır.</p>
				<p class="normal">General Fahri Belen en yakın tanıklardan biri olarak, İngilizlerin Biga ayaklanmasının lideri Şeyh Ahmet'e 5.000 İngiliz lirası verdiğini durup dururken yazmamıştır.<sup class="calibre3"><a href="cerkezethem_split_041.html#footnote-118064-4" id="footnote-118064-4-backlink">4</a></sup></p>
				<p class="normal">Bu noktaları hatırlatırken amacımız, Anadolu direnişini kırma amacı güden isyanların ne denli geniş olduğuna ve bunların bastırılmasındaki güçlüklere ışık tutmaktır. Çünkü Çerkez Ethem, Anzavur'un Adapazarı, Bolu, Düzce ve Yozgat isyanlarını bastırmış, böylece Milli Mücadele'ye yol açmıştır.</p>
				<p class="normal">5.000 kişilik kuvvetiyle 1920 yılının şubat ile eylül ayları arasında Anadolu'nun "tek" kuvveti olmuştur.</p>
				<p class="normal">"Kaderi böyle yazılmış" ya da "alın yazısı" gibilerinden sık kullanılan sözcüklerle meseleyi kapatabilir veya çözebiliriz.</p>
				<p class="normal">Ancak tarihler sürekli yeni ayrıntılarla karşımıza çıkabilir ve olayların noktasını kaldıracak yeni soru işaretleri getirebilir.</p>
				<p class="normal">Zeynel Besim Sun, "Çerkez Ethem tarih karşısına nasıl çıkacak?" sorusunu, bir başka soruyla cevaplıyor: "Hain mi, değil mi?"</p>
				<p class="normal">Tarihe ve Cumhuriyet'in kuruluşundaki meselelere yatkın bir ismin, yani Feridun Kandemir'in yönettiği <span class="ideitalik">Dün ve Bugün</span> dergisinde dikkat çekici yazılar bulmak mümkün.<sup class="calibre3"><a href="cerkezethem_split_042.html#footnote-118064-5" id="footnote-118064-5-backlink">5</a></sup></p>
				<p class="h2baslik">Cellat, Bir Düğüm Daha At</p>
				<p class="normal">Zeynel Besim Sun, Cafer Tayyar Paşa'yla Atina'da Parapigmata Hapishanesi'nde tutsak yaşayıp, çile çekmiş bir isim...</p>
				<p class="normal">Dergideki yazısında Çerkez Ethem'in paşayı ziyaretine geçmeden önce Çerkez Ethem olayının başlangıç yıllarına şöyle temas ediyor:</p>
				<p class="normal">"Evvela Çerkez Ethem Bey kimdir? Vali Rahmi Bey'in oğlu Aslan Bey'i dağa kaldırarak fidye karşılığı serbest bırakan bir isim, yani bir şaki!</p>
				<p class="normal">Osmanlı İmparatorluğu'nun darmadağın olduğu bir dönemde bu vurgundan sonra Bandırma'ya çekilip oturan bu adam, henüz yeni başlamış Kuvayı Milliye kıpırdanışları karşısında lakayt kalmıyor.</p>
				<p class="normal">Kardeşleri Reşit ve Tevfik beyler de beraberindeler. Fakat bunlar meçhul adamlardır.</p>
				<p class="normal">Halk arasında Ethem Bey'in şöhreti dolaşıyor. Maksatları çapulculuk muydu, memlekete hizmet mi meçhul.</p>
				<p class="normal">Keyfiyetin muhakkak olan tarafı, Ankara'nın hayli uzun bir müddet Çerkez Ethem Bey'in Kuvayı Seyyare'sine dayandığıdır.</p>
				<p class="normal">Çerkez Reşit Bey mebustur ve Meclis Çerkez Ethem Bey'i ayakta istikbal etmiştir. O zamanlar 1.000 süvari ne demekti; Milli Mücadele günlerini yaşayanlar bilirler.</p>
				<p class="normal">Çerkez Ethem Bey'in 1.000 süvarisi vardı. Ve kuvvetlerinin yekûnu 4.000'i buluyordu. Muharebe ve mücadele bahsinde söz onundu ve Ethem Bey'in şöhreti yurdun her tarafına yayılmıştı.</p>
				<p class="normal">Ethem Bey her yerde düşman istilasını karşılıyor, nerede menfi bir hareket görürse o tarafa yetişerek isyanları bastırıyordu."</p>
				<p class="normal">Çerkez Ethem ve Kuvayı Seyyare'nin kanunu korumak kadar kanun dışına çıkmak gibi tersine bir yola girdiğini örnekleyen Zeynel Besim, dikkatimizi iki isim üzerine çeviriyor.</p>
				<p class="normal">Birincisi "İbrahim", ikincisi ise çatışma ve ayrışmanın kilit ismi Refet (Bele) Bey'dir:</p>
				<p class="normal">"Kuvayı Seyyare'nin kanun dışı hareketleri yok muydu? Bilakis, bunlar sayılamayacak kadar çoktu.</p>
				<p class="normal">Perdenin önünde Ethem Bey vardı ama arkasındaki Tevfik Bey ne isterse o oluyordu.</p>
				<p class="normal">Emirlerindeki İbrahim, ensesine kurşun sıkmak suretiyle öldürdüğü her adam için belinde taşıdığı bir çamaşır urganına bir düğüm atmakla övünürdü.</p>
				<p class="normal">İbrahim bir gün muhabbet esnasında, bilahare İzmir'de meydana çıkarılan Gazi suikastı muhbiri Giritli Şevki Bey'e şaka yoluyla, 'Şevki! Canım senin için de şu urgana bir düğüm atmak istiyor' demiş.</p>
				<p class="normal">Bundan kuşkulanan Giritli Şevki de tabancasını çekince cellat İbrahim onu da öldürmüştü.</p>
				<p class="normal">Evet, Çerkez Ethem şurayı burayı basıyor, haklı haksız çok insanları da asıyordu. Fakat her tarafa yetişen de o idi."</p>
				<p class="normal">Yazı daha sonra dikkatimizi Milli Mücadele içindeki olaylara ve Çerkez Ethem'in ağabeyine çekmektedir:</p>
				<p class="normal">"Artık Garp Cephesi oluşmuş, Miralay İsmet Bey de komutanlığa tayin edilmişti. Dağınık çetelerin toplanması ve askeri harekâtın mazbut bir şekle sokulması lazımdı.</p>
				<p class="normal">Keyfiyet, sivrilmiş mücadele şahsiyetlerine, o arada da Çerkez Ethem'e bildirilmişti. Ethem Bey, yumuşak huylu, nazik ve makul bir adamdı. Belki de zarurete uyacak ve sahneden uzaklaşacaktı.</p>
				<p class="normal">Fakat Reşit ve bilhassa Tevfik Bey buna rıza göstermiyorlar ve küçük kardeşleri Ethem Bey'i daimi bir baskı altında tutuyorlardı.</p>
				<p class="normal">Reşit ve Tevfik beylere göre bu Miralay İsmet Bey'in bir hilesiydi. Bu hileye düştükleri gün hayatları tehlikede idi. İsmet Bey'in teklifini reddettiler. Milli kuvvetlere karşı durdular.</p>
				<p class="normal">Ethem Bey'in Kütahya'nın bir mahallesini işgal ettiği haberi gelince Ankara altüst olmuş, Büyük Millet Meclisi endişeye düşmüştü.</p>
				<p class="normal">Derhal Mahmut Celal Bey'in (Celal Bayar) başkanlığı altında bir 'Heyet-i Nasiha' teşkil edildi ve heyet Kütahya'ya gitti."</p>
				<p class="h2baslik">Kuvayı Seyyare'nin Kuvveti Neydi?</p>
				<p class="normal">Kuvayı Seyyare'nin gerçek askeri gücünün nasıl olduğunu Garp Cephesi Komutanı İsmet Bey'in Erkânıharbiye Umumi Riyaseti'ne Garp Cephesi'nden 26 Aralık 1920 tarihinde verdiği bilgiden öğrenmek mümkün.</p>
				<p class="normal">İsmet Bey bu yazıyı bir gün önceki yazıya cevap olarak yazmıştır. Yazının muhatabı Mustafa Kemal Paşa'dır:<sup class="calibre3"><a href="cerkezethem_split_043.html#footnote-118064-6" id="footnote-118064-6-backlink">6</a></sup></p>
				<p class="normal">"1- Nizamiye Alayı hariç olmak üzere Kuvayı Seyyare'nin kuvveti kâğıt üzerinde 1.800 süvari 200 kadar piyade tahmin olunuyor. 12 makineli tüfek, 4 cebel topu vardır. Kâfi piyade ve topçu cephanesi mevcuttur.</p>
				<p class="normal">Nizamiye Alayı 600 er ve 4 makineli tüfek kuvvetindedir. Nazari ve ameli kuvvet budur.</p>
				<p class="normal">2- 61. Fırka ateş hattında 1.500 tüfek, 8 makineli, 12 top; 11. Fırka ateş hattında 1.700 tüfek, 15 makineli, 8 top; süvari livası ateş hattında 500 tüfek, 6 makinelidir. Ayrıca hücum taburunu Eskişehir'de bırakacağım.</p>
				<p class="normal">Mustafa Kemal Paşa'ya arz edildi."</p>
				<p class="normal">Tevfik Bey Kuvayı Seyyare komutan vekili olarak Batı Cephesi Komutanlığı'nın karargâhına 23 Kasım 1920'de gönderdiği yazıda İstiklal Mahkemeleri'ne, kaçan askerlerin gönderilmesi isteğine verdiği cevapta olumlu bir tavır ortaya koymaz.</p>
				<p class="normal">Bu tür suçların kendi alanlarında cezalandırılmasını isteyen Tevfik Bey, buyrukta ısrar edildiği takdirde yerine başka birinin tayini gerektiğini de ifade etmektedir:<sup class="calibre3"><a href="cerkezethem_split_044.html#footnote-118064-7" id="footnote-118064-7-backlink">7</a></sup></p>
				<p class="normal">"Savaş hattından kaçanlar ile düşmana casusluk yapanların yargılanmak üzere İstiklal Mahkemeleri'ne gönderilmeleri hakkındaki şifreyi aldım.</p>
				<p class="normal">Savaş hattından kaçan erler müfrezeleri karşısında idam edilmeyecek olursa, birlikler üzerinde kesin ve etkili bir sonuç vermeyecektir.</p>
				<p class="normal">Bundan sonra vatana hıyanetle birçok vatan evladının kanına giren casuslar bu durumda hemen asılmayacak olursa, benzeri düşüncede bulunup da uygun zaman gözeten birtakım kötü niyetlilere karşı uyarma olamayacaktır.</p>
				<p class="normal">Bununla birlikte İstiklal Mahkemeleri'nin yasa uygulamaları cepheden çok uzakta olduğu için cephedekilere karşı bir etkisi yoktur. Bu amaçla gerek kaçakların, gerekse casusluk yapanların hemen ve tez elden asılmaları zorunludur.</p>
				<p class="normal">İş görmek istenilir ise İstiklal Mahkemeleri'nin görevlerinin savaş cephesinin dışında olmaması gerekir. Ve anında yapılan uygulama sayesinde Kuvayı Seyyare iş görebilmiştir.</p>
				<p class="normal">Eğer yüksek buyruklarınızda direnecek olursanız, bendeniz bu görevi yapamayacağım nedeniyle yerime bir başka kişinin atanması gerekir.</p>
				<p class="normal">Beklediğimi bilgilerinize sunarım efendim.</p>
				<p class="normal">23 Kasım 1920, saat 14.00.</p>
				<p class="normal">Bu şifre Batı Cephesi ve Kuvayı Seyyare komutanlıklarına yazılmıştır."</p>
				<p class="normal">Çerkez Ethem kuvvetleri ile düzenli ordu mensupları arasında sürüp giden ve sonunda çatışma noktasına gelen zıtlık, her an bardağın taşmasına sebep olacaktı. İki taraf da meseleyi zamana bırakmak niyetindeydi.</p>
				<p class="normal">Ancak gelişmeler bu zaman dilimini giderek kısaltacaktı.</p>
				<p class="normal">Kuvayı Seyyare kuvvetlerinin asla düzenli ordu kapsamına girmeyeceklerini, aslında başka yazışmalarda da görmek mümkündü.</p>
				<p class="normal">Çerkez Ethem kuvvetlerinin neden ve niçin düzene veya disipline sokulamayacağı en yetkili ağız tarafından tekrarlanıyordu.</p>
				<p class="normal">Tevfik Bey'in söylediklerinde herhangi bir abartı yok. Birliklerinin ne çeşit bir kuvvet olduğunu gayet güzel açıklıyor ve onların emir alamayacaklarını, çünkü subay gördü mü Azrail görmüş gibi olduklarını ifade ediyordu.</p>
				<p class="normal">Düzenli orduya, yani rütbeli kuvvetlere katılma fikrini açıklayan Kuvayı Seyyare'nin nasıl ve kimlerden teşkil edildiğini örnekleyen Tevfik Bey bu arada ilginç bir yorum yapmaktadır:</p>
				<p class="normal">"Kuvayı Seyyare şimdiye kadar olduğu gibi 'gelişigüzel' yönetilmelidir."</p>
				<p class="normal">Anlaşılıyor ki Tevfik Bey hâlâ mantık olarak önceki Trakya Cephesi'nde kalmıştır. İşgal edilmiş bir ülkenin "milis kuvveti olup olmadığı" tartışılır bir çeteler anlayışıyla kurtulamayacağı, "kurmay" bakışıyla çelişmektedir.</p>
				<p class="normal">Elbette gerilla gücüne ihtiyaç olacaktır ama bu mutlak surette düzenli ordu anlayışıyla ele alınmalıdır.</p>
				<p class="normal">Tevfik Bey sonuçta diyecektir ki:</p>
				<p class="normal">"Ethem Bey'e yazınız, kabul ederse gelsin idare etsin."</p>
				<p class="normal">Bu istek ve tartışmalardan Çerkez Ethem'in habersiz olduğu da söylenemez. Şimdi Tevfik Bey'in Batı Cephesi Komutanlığı'na gönderdiği metnin tamamına bakalım:</p>
				<p class="normal">"1- Kuvayı Seyyare bir tümen durumuna getirildiğinden, özel belge karşılığındaki ve benzeri diğer birçok çizelgelerin gönderilmesinden söz eden telgrafı levazım başkanımızda gördüm.</p>
				<p class="normal">2- Ben asker olduğum için bu işlerin Kuvayı Seyyare'de yapılamayacağını, yaparım diye bu yükün altına giremeyeceğimi aşağıda bilgilerinize sunarım.</p>
				<p class="normal">3- Kuvayı Seyyare ne bir tümen ne de düzenli kuvvet biçimine sokulabilir. Ve imkân da yoktur.</p>
				<p class="normal">Çünkü bu kuvvetin bir düzene girebilmesi ve bu yükü kabul edebilmesi için her müfrezenin başına birçok subay, hesap memuru bulundurmakla kayıtların düzenli tutulması gereklidir.</p>
				<p class="normal">Halbuki bunların başına bir subay veya hesap memuru koymak mümkün olmamakla beraber, kabul ettirilmesi imkânı da yoktur. Çünkü subay gördüler mi, Azrail görmüşçesine başkaldırıyorlar.</p>
				<p class="normal">Bizim müfrezeler Pehlivan Ağa, Ahmet Onbaşı, Sarı Mehmet, Halil Efe, Topal İsmail gibi adamlar tarafından yönetilmektedir. Ve bölük eminleri de (bölüğün giyecek ve yiyecek sorumlusu) yazdığını okuyamaz ve okuduğunu yazamaz adamlardan kuruludur. Ve sen yapamıyorsun diye bunların değiştirilmesi imkânı da yoktur.</p>
				<p class="normal">4- Kuvayı Seyyare'nin şimdiye kadar olduğu gibi gelişigüzel yönetilmesi zorunludur. Tersini iddia etmek, kesinlikle doğru olmamakla beraber, bunu da kabul ederiz dersek büyük bir yalan söylemiş oluruz.</p>
				<p class="normal">Bu zamana kadar olduğu gibi gelişigüzel yönetilemez derseniz Kuvayı Seyyare'nin işine son vermekten başka çıkar yol yoktur. İşin doğrusu budur. Bunun dışında söylenecek her şey yalandır.</p>
				<p class="normal">Ben bu işin dışında hiçbir iş kabul edemem. Ethem Bey'e yazınız, bunu bu saatte kabul ederse, gelsin idare etsin.</p>
				<p class="normal">Doğrusunu isterseniz bu askeri gücü disiplin ve düzene koymak mümkün değil. Bu düşünceyi duydukları anda dağılırlar.</p>
				<p class="normal">Rica ederim bu yazdığım şeyleri bir şeye yormayınız.</p>
				<p class="normal">Kuvayı Seyyare Komutan Vekili Tevfik"</p>
				<p class="h2baslik">Komuta Nasıl Olmalıydı?</p>
				<p class="normal">Kuvayı Seyyare ile merkez arasındaki sürtüşmeler sadece askeri yönden değildir. Elbette emir komuta zincirindeki çift başlı harekete yönelmek hem düzenli ordu mensupları, hem de milisler arasında yoğun sürtüşmelere sebep olmuştu. Ama mesele sadece bu değildi.</p>
				<p class="normal">Merkezin tayin ettiği ve uygun gördüğü kişilere yönelik karşı çıkışlar da taraflar arasında olumsuz tablo ortaya koymuştu.</p>
				<p class="normal">Bazı yörelerde ve vilayetlerde Kuvayı Seyyare idari makamı temsil edenleri tanımıyor ve bu küçük bürokratlardan üst makamlara kadar gidiyordu.</p>
				<p class="normal">Dağınık kuvvetlerin hesap kitap işlerinden anlayan bir bölük emininden yoksun olması, olsa bile bu sorumlunun okuma yazma bilmediğinden söz edilmesi, harcamaların nasıl ve nereye yapıldığı sorusunu da cevapsız bırakmaktadır.</p>
				<p class="normal">Bundan da isyanların bastırılması sırasında gasp edilen değerli eşyaların, para ve altının yekûnu gibi hiçbir şeyin kayıt altına alınmaması akıllarda büyük sorular bırakıyordu.</p>
				<p class="normal">Kimsenin yapılagelen usulsüzlük ve yolsuzlukları Çerkez ailesine mal etmek gibi bir gayreti yoktu.</p>
				<p class="normal">Kuvayı Seyyare'nin elzem ihtiyaçlarının da bu şekilde karşılandığı biliniyordu.</p>
				<p class="normal">En azından bilinmesi gerekenler olacaktı. Kuvayı Seyyare'nin ne kadar silah ve mühimmatla donatıldığı, gelirin nerelere harcandığı ortaya çıkmalıydı ki, kuvvetin nasıl oluşturulacağının genel bütçesi yapılabilsin.</p>
				<p class="normal">Bu sadece ekonomik bütçeyle ilgili değildi. Süvarilerin binek hayvanlarının toplamı neydi? Onların sayısı ne kadar artırılacak ve yemlerinin temini hangi ölçüde sağlanacaktı?</p>
				<p class="normal">Ayrıca savaşçıların beslenmelerinden giyimlerine, silahlarından barınaklarına, hatta aylıklarına kadar uzayıp giden ve tüm detayları içeren listelere ihtiyaç duyulması normalin ötesinde elzemdi.</p>
				<p class="normal">Ulusal Kurtuluş Savaşı'na girişmiş bir ordunun başındakilerin, kendilerine bağlı düzensiz de olsa bu tür kuvvetlerin icraatlarını kayıt altına almaları usulen gerekliydi.</p>
				<p class="normal">Bir tarafta yaptıklarının hesabını vermek zorunda olanlar ve sorumluluk üstlenenler, öbür tarafta bu hesaptan sarfınazar edenler...</p>
				<p class="normal">"Bu efrat subay gördü mü Azrail görmüş gibi olur!" demenin ve başıbozukluğu savunur olmanın, ordu sevk ve idaresiyle bağdaşacak hiçbir tarafı yoktu. Meselenin bir de yetki ve emir komuta sorunu vardı.</p>
				<p class="normal">Kuvayı Seyyare'nin kendini yetkili, bağlı olduğu askeri birimi yetkisiz görme örnekleri en azından "emir dinlememek, emri yerine getirmemek" gibi, komuta zincirinde onanmaz kopukluklar meydana getiriyordu.</p>
				<p class="normal">Kuvayı Seyyare'nin idari makamlarda bulunan kişiler hakkındaki hoşnutsuzluğu, hatta onları görevden almak gibi eylemleri, merkezin otoritesini sarsmakla kalmıyor, idari boşluk da yaratıyordu. Mücadelenin adı "milli"ydi ama olup bitene böyle bir tanım uygun düşmüyordu. Herkes, her grup kendine göre "milli"ydi.</p>
				<p class="normal">Düzenli ordu bir telden, Kuvayı Seyyare başka telden çalıyordu.</p>
				<p class="normal">Ne ritim kalmıştı, ne de askeri ahenk...</p>
				<p class="normal">Adalet Bakanı Vekili Ahmet Muhsin Bey, Kütahya olayı için Batı Cephesi Komutanlığı'na 6 Aralık 1920'deki yazısında bu sıkıntıyı dile getiriyordu:<sup class="calibre3"><a href="cerkezethem_split_045.html#footnote-118064-8" id="footnote-118064-8-backlink">8</a></sup></p>
				<p class="normal">"Kütahya kadısı (yargıcı) Ahmet Asım Efendi'nin bölge içerisinde kalması uygun olmayacağı ileri sürülerek Umum Kuvayı Seyyare Komutanlığı'nın buyruğu üzerine Kütahya'dan çıkarıldığı ve uzaklaştırıldığı anlaşılmıştır.</p>
				<p class="normal">Kuvayı Seyyare Komutanlığı, memurların beğenilmeyen durumlarını nihayet bağlı bulundukları makamlara bildirmeye yetkilidir."</p>
				<p class="normal">Kaldı ki hükümet teşkilatı içinde pek önemli ve özel bir yer tutan bu gibi kadılara, hatta en küçük makamdaki bir hükümet memuruna yapılan usulsüz uygulamaların sonucu hoşnutsuzluklar artıyordu. Sonuçta memurların usulsüz tayini veya azledilmesinin sorumlu merkezi Ankara hükümeti olacaktı.</p>
				<p class="normal">Gerekli yazı hemen gönderilecekti:</p>
				<p class="normal">"Sakatlığı meydanda olan bu yasa kırıcı işlemin düzeltilerek hemen memuriyeti başına dönmesi için adı geçen kadıya kesin emir verilmiş olmakla, bu gibi başına buyruk davranışların tekrarlanmaması sağlanarak yeltenenlerin askeri mahkemeye verilmesi suretiyle uyarı işleminin yapılması rica olunur."</p>
				<p class="normal">15 gün sonra, yani 19 Aralık 1920'de Mehmet Tevfik Bey'in Umum Kuvayı Seyyare komutan vekili olarak, Batı Cephesi Komutanlığı'na 18 Aralık'ta aldığı şifreli yazıya verdiği cevap hem olumsuz olacak, hem de kararı kesin biçimde ifade edecektir:<sup class="calibre3"><a href="cerkezethem_split_046.html#footnote-118064-9" id="footnote-118064-9-backlink">9</a></sup></p>
				<p class="normal">"Milli Savunma Bakanlığı'ndan bildirilen, Kütahya Kadısı Asım Efendi'nin Kütahya Bölgesi Komutan Vekili Abdullah Bey tarafından bölge dışına çıkarıldığı ve diğer konular hakkındaki telgraf yazısını aldım.</p>
				<p class="normal">Abdullah Bey her ne yapmış ise tarafımızdan verilen kesin emir üzerine yapmış ve yapmak zorunda idi. Bu sorunun gerekçesi Adalet Bakanlığı'na arz edilmişti.</p>
				<p class="normal">Bundan dolayı savaş bölgesi olan Kütahya bölgesinde ikinci bir Derviş Vahdeti'nin ortaya çıkmasına Kütahya Dolayları Kuvayı Seyyare Komutanlığı izin veremezdi.</p>
				<p class="normal">Bundan dolayı adı geçenin geriye dönmesine kesin emir verildiği yüksek katınızdan bildiriliyor.</p>
				<p class="normal">Geri döndüğü halde, ne yazık ki memleket esenliği adına, ne olursa olsun idam edeceğimin gerekenlere bildirilmesini rica ederim."</p>
				<p class="h2baslik">İsmet Paşa'nın Çerkez Ethem Hesapları</p>
				<p class="normal">Batı Cephesi Komutanı İsmet Paşa Çerkez Ethem kuvvetlerinin ne zaman, nerede ve ne yapacağına dair görüşlerini Genelkurmay Başkanlığı'na 7 Aralık 1920'de bildirmişti:<sup class="calibre3"><a href="cerkezethem_split_047.html#footnote-118064-10" id="footnote-118064-10-backlink">10</a></sup></p>
				<p class="normal">"1- Tevfik Bey cephede, Ethem Bey Kütahya'da kalarak biteviye kuvvetlerini çoğaltmaya çalışacaklardır. Niyetleri, benim bütün cepheyi almam şekli altında Refet Bey'in cepheden alınması, Fahrettin Bey'in değiştirilmesi, bizim Kuvayı Milliye'nin başkanı ve müfrezelerine karşı bulunduğumuza inandırarak hepsini yanlarına ve himayelerine almak, aynı zamanda kamuoyu Meclis'i kendilerine çekmek, hâsılı maddi ve siyasal güçlerini artırarak bir devrim yapabilecek duruma gelmektir.</p>
				<p class="normal">Bolşevik akımına sahip çıkmak istiyorlar.</p>
				<p class="normal">Bundan sonra Ankara'da Meclis'te çok entrika dönecektir. Bütün bu kanıtlarımın önemli bir noktası vardır ki, o da zamana ihtiyaç görmeleri ve hareket edecek durumda olmamalarıdır.</p>
				<p class="normal">Daha çok Meclis'teki akımlara önem verilmesi de maddesel kuvvetlerin şimdilik yeterli ve hazır olmadığına kanıt olabilir.</p>
				<p class="normal">2- Refet Bey'in binbaşı yapmak istediği Demirci Efe'nin bundan ürkerek Refet Bey'in çağrısına uyup Konya'ya gitmediğini ve kendilerine işbirliği için başvurduğunu Ethem Bey çok gizli olarak Kâzım Bey'e söylemiştir. Aralarında bir ilişki girişimi bu biçimde gerçekleşiyor.</p>
				<p class="normal">3- Kâzım Bey'den anladığıma göre benim aldığım düzenin bir çarpışma olasılığından ileri gelmiş olduğu açıkça söz konusu olmuştur.</p>
				<p class="normal">Güneyin hazırlıklarından hiç bilgileri yoktur. Kütahya'da Ethem Bey'in giderken topladığı 40-50 atlı vardır.</p>
				<p class="normal">4- Bu hale göre bizim tarafın işi zamana kalmıştır. Hareketin çabuklaştırılması Demirci'nin durumundan ileri gelmiş olabilir.</p>
				<p class="normal">Benim niyetim birkaç gün sonra 61. Tümen'i barış yoluyla Kütahya'ya geri göndermekti. Bununla beraber iki tümen ve bir süvari alayıyla harekete hazırız.</p>
				<p class="normal">Demirci Efe'nin herhangi bir girişimi halinde hemen öncelikle Kütahya'yı işgal ederiz Demirci'nin durumunda ivedilik var mı?</p>
				<p class="normal">Olayın görünüşte yatıştırılmış şekline önem vermeyerek hemen Kütahya'ya hareket edeyim mi?</p>
				<p class="normal">Refet Bey'e, Mustafa Kemal Paşa'ya yazıldı. Bu gece her iki taraftan cevap beklerim.</p>
				<p class="normal">Batı Cephesi Komutanı İsmet."</p>
				<p class="h2baslik">Şifreler Konuşuyor</p>
				<p class="normal">Büyük Millet Meclisi reisi Mustafa Kemal'dir. 24 Aralık 1920'de Genelkurmay Başkanlığı'na İsmet ve Refet beylere şifreli bildirimde bulunur:<sup class="calibre3"><a href="cerkezethem_split_048.html#footnote-118064-11" id="footnote-118064-11-backlink">11</a></sup></p>
				<p class="normal">"Kuvayı Seyyare'nin Gediz ve Kütahya'da toplanması ilgi çekicidir.</p>
				<p class="normal">Bunların birinci derecede Karahisar ile cephe arasından herhangi boş bir taraftan geçerek Refet Bey'e saldırmaları olasılığı vardır.</p>
				<p class="normal">Buna karşı, gerek 12. Kolordu'ca ve gerekse Batı Cephesi'nce gerekli tedbirlerin alınması ve aşırı derecede uyanık bulunulması gereklidir. 12. Kolordu'ya da bu yolda gerekli talimatın verilmesini Refet Bey'den rica ederim.</p>
				<p class="normal">Refet ve İsmet beyefendilere yazılmıştır.</p>
				<p class="normal">Büyük Millet Meclisi Başkanı Mustafa Kemal"</p>
				<p class="normal">Batı Cephesi Komutanı İsmet Bey, Mustafa Kemal'in bildiriminden üç gün sonra Güney Cephesi Komutanı Refet Bey'e acele kaydıyla bir "harp" telgrafı çekecektir.</p>
				<p class="normal">İsmet Bey, Eskişehir yöresindeki birliklerden iki tümen ile süvari tugayının alacağı durumu açıklamaktadır.</p>
				<p class="normal">Bu birlikler üç koldan hareketle 29 Aralık'ta Söğüt hattında olacaktır.</p>
				<p class="normal">İsmet Bey kendisinin de Eskişehir'de bulunacağını ve Güney Cephesi harekâtının buna göre düzenlenmesini istemektedir.</p>
				<p class="normal">28 Aralık 1920 akşamı ordunun büyük kısmının Kütahya'ya aktarılacağını ve Kuvayı Seyyare birliklerinin Kütahya yöresini boşaltmasını Kütahya'ya da bildireceğini söyleyen İsmet Bey bu yazının Mustafa Kemal Paşa ile Genelkurmay Başkanlığı'na da iletildiğini eklemektedir.</p>
				<p class="h2baslik">Kuvvetin Nihai Çözümüne Doğru</p>
				<p class="normal">Sürtüşmeler, uygulamalar ve ardından gelen gelişmeler Ankara'yı son derece tedirgin etmişti.</p>
				<p class="normal">Kuvayı Seyyare'nin bildiri ve cevaplarında imzanın da Mehmet Tevfik Bey'e ait olması düşündürücüdür.</p>
				<p class="normal">Tevfik Bey Umum Kuvayı Seyyare ve Kütahya Bölgesi komutan vekili olarak yazışma yapmaktadır.</p>
				<p class="normal">Akla şu soru geliyor: Peki o vekilse, aslı kim ve neden bu yazışmalarda adı geçmiyor?</p>
				<p class="normal">Komutan tabii ki Çerkez Ethem'dir. Onun Balkan Savaşı'ndan itibaren ciğerlerinden rahatsızlık çektiğini biliyoruz. Ağır cephe koşullarında tam anlamıyla tedavi görmemiş ve dolayısıyla iyileşmemiştir. Buna rağmen at üstünden inmemektedir. Kuvayı Seyyare gelişmeleri sırasında da hasta olması nedeniyle, ağabeyinin komutan vekilliğini deruhte etmektedir. Düzenli ordu cephesinde ise bir kısım görüşe göre Ethem Bey bu yazışmalarda kendi adını bilerek kullanmamakta ve siyasi olarak yükümlülüğü Tevfik Bey'e yüklemektedir.</p>
				<p class="normal">Kullanıp kullanmaması hakkında kesin bir yorum mümkün değildir. Ancak tüm gelen ve giden yazışmalardan haberli olduğundan şüphe yoktur. Çünkü kuvvet ve karargâh dışında değildir ki...</p>
				<p class="normal">Şimdi Büyük Millet Meclisi Başkanı Mustafa Kemal Paşa'nın 27 Aralık 1920 tarihli telgrafını görelim. Refet ve İsmet beylere hitabında Kuvayı Seyyare için nihai çözümün nasıl yapılacağı ifade ediliyor:<sup class="calibre3"><a href="cerkezethem_split_049.html#footnote-118064-12" id="footnote-118064-12-backlink">12</a></sup></p>
				<p class="normal">"Refet ve İsmet Beyefendilere,</p>
				<p class="normal">Kütahya'daki kurulun cevabıyla Kuvayı Seyyare işinin artık barışçı ve siyasal yoldan hallinin mümkün olmayacağı kanıtlanmış ve sorunun eylemli olarak ve silahla çözümlenmesi gereği meydana çıkmıştır.</p>
				<p class="normal">Bu sorunun son dönemini şimdiden Meclis'e de bildirmeye gerek yoktur. Başarıyla sonuçlandırırsak Meclis'in yaptıklarımızı onaylayacağı kuşkusuzdur. Haklı olduğumuzu ispat edecek elimizde yeteri kadar belge ve kanıt vardır.</p>
				<p class="normal">Bundan dolayı benim düşüncem şudur:</p>
				<p class="normal">İsmet Beyefendi Eskişehir merkezinin emniyetini bir kuvvetle sağlayarak, kuvvetinin çoğuyla derhal Kütahya'yı ve Refet Beyefendi de aynı zamanda bütün süvarileri ve mümkün olduğu kadar çok piyade ve topçuyla Altınbaş'ı eline geçirmelidir.</p>
				<p class="normal">Ardından Kuvayı Seyyare'ye bütün istediklerini dikte ettirmeli ve bir yandan da dağıtmak için propaganda yapılmalıdır.</p>
				<p class="normal">Kuvayı Seyyare'nin bizim için en zararlı davranışı piyade ve topçularımızın yoğun bulunduğu yerlere uğramadan, kesin bir çarpışma kabul etmeyerek serbestçe ve kuvvetlerimizin etkisinden uzak alana çekilmeleri, orada yerleşerek halkı korkutup zorla para ve kuvvet toplamalarıdır.</p>
				<p class="normal">Buna karşı da bütün Batı ve Güney cepheleri süvarilerinin derhal peşlerine gönderilmesi gerekir ki, alınan tedbirlerde de bunun kesinlikle sağlanmasını rica ederim. Takip için İkinci Kuvayı Seyyare de hesaba katılabilir.</p>
				<p class="normal">Birinci Kuvayı Seyyare'nin harekâtını pek dikkatli keşfettirmek, baskınlara karşı uyanık bulunmak konusuna özellikle dikkatinizi çekerim.</p>
				<p class="normal">Bu konudaki görüşlerinizin makine başında bildirilmesini Refet ve İsmet beyefendilerden rica ederim.</p>
				<p class="normal">Mustafa Kemal"</p>
				<p class="h2baslik">Kaçın Çerkez Ethem Geliyor!</p>
				<p class="normal">Çerkez Ethem'in Milli Mücadele'deki olumlu ve yararlı hareketleri düzenli ordu mensupları yani kurmaylar tarafından takdirle karşılanmıştır. Bu askeri zevat "fakat" demeden önce onun yurtseverliği, cesareti ve kararlılığı konusunda hemfikir olmuşlardır. Mustafa Kemal Atatürk <span class="ideitalik">Nutuk</span>'ta Çerkez Ethem için yergileri kadar, hizmetlerinden dolayı övgüyle de söz etmiştir.</p>
				<p class="normal">Çerkez Ethem'in verdiği başarılı ve olumlu mücadele sonunda kendisine Kuvve-yi Seyyare ve Kütahya Havalisi komutanlığı verilmiş ve Batı Cephesi Komutanı Ali Fuat (Cebesoy) Paşa'ya bağlanmıştı. Bu bağlantının üst komuta düzeyinde olduğunu ve Ethem efradının silahlı mücadele biçiminin özellikle baskıya uğrayan halk ve düzenli ordu mensupları tarafından onaylanmadığını söylemek gerekir.</p>
				<p class="normal">"Çerkez Ethem hâkim olduğu bölgede asayişi, inzibatı, savaşı kendi bildiğince yönetmekte, halktan dilediği gibi para toplamakta ve istediği gibi adalet dağıtmakta, yani kendi başına buyruk bulunmakta idi. Bu devrede Anzavur'un tepelenmesinde, Sivas'a ve Ankara dolaylarına kadar yayılan Yozgat, Yenihan, Düzce ayaklanmalarının bastırılmasında, İzmit'te toplanan Süleyman Şefik Paşa'nın Hilafet Ordusu'nun ve Mutasarrıf İbrahim Bey tarafından aylığı 150 liradan toplanan 4.000 kişilik Kuvayı Ahmediye'nin Hendek'te yok edilmesinde ve son olarak Yunanlılara Demirci'deki ilk büyük vuruşu indirmede Çerkez Ethem başarı göstermişti. Bu başarılarla ünü arttığı gibi, Büyük Millet Meclisi de kendisine 'münci-i millet' (milletin kurtarıcısı) olarak gösteride bulunmuş ve düzenli orduda belli rütbesi olmayan ilk milli kuvvet kahramanı olmuştu."</p>
				<p class="normal">Çerkez Ethem'in öne çıkan yararlı eylemlerinin askeri ve sivil alanda siyasal olarak kullanıldığı da aşikâr. Bu konuda çeşitli örneklerle karşılaşırız. Bu kullanma çoğu zaman Çerkez ailesinde de görülür. Bu etkileme olayında Çerkez Ethem'in büyüklerinin sözünden çıkmamak ve denilenleri "buyruk" olarak görmek gibi, muarızlarının dediği şekilde "büyük hatası" olmuştur. Ağabeylerinden farklı düşünmek ve onları hem fikir hem de eylem olarak karşısına almak, söylendiği gibi pek kolay olmasa gerek. Ancak son tahlilde kararlarını almak ve uygulamak korusunda gerekli bilince ve yapıya sahip olduğunu da dikkatten kaçırmamak gerekir. Konu etrafında dolaşan satırlar sonunda şöyle bir ifadede bulunacaktır:</p>
				<p class="normal">"Yeşil Ordu'cular Çerkez Ethem'i aralarına alarak Rusya'da kurulanlara benzer bir Çerkez yerli hükümetinin başkanı yapacakları vaadiyle kazandığı ünü sömürmek istediler.</p>
				<p class="normal">Kardeşleri Çerkez Ethem'e ve kuvvetlerine dayanarak Büyük Millet Meclisi hükümetinden savunma bakanlığı, genelkurmay başkanlığı ya da kolordu komutanlığı istemek cesaretinde bulundular. Bazı politikacılar ise onu Atatürk'e karşı ikinci veya yeni bir lider olarak görmek arzusundaydılar.</p>
				<p class="normal">Yunan Başbakanı Venizelos, Anadolu'daki milli direnmeyi çapulcu ve düzen düşmanı çetelerin keyfi davranışları olarak dünya ve halkoyuna ilan etmekteydi. Bu sırada Çerkez Ethem'in bir kuvvet gösterisi olarak giriştiği başarısız Gediz taarruzu da çeteciliğin durumunu ortaya koyunca düzenli orduyu tez elden kurmak düşüncesi üstün geldi.</p>
				<p class="normal">Çerkez Ethem ise Gediz başarısızlığını Genelkurmay'a yüklemeye çalıştı. İşte bu sırada Ali Fuat Paşa'nın 8 Kasım 1920'de Moskova büyükelçiliğine atanarak Batı Cephesi komutanlığından ayrılması onu düzenli ordunun öncüsü ve kurucusu, Batı Cephesi'nin yeni komutanı İsmet Bey'le karşı karşıya bıraktı.</p>
				<p class="normal">İsmet Bey ilk iş olarak Çerkez Ethem'in yetkilerini daraltmaya başladı. Makamını Birinci Kuvayı Seyyare komutanı olarak değiştirdi. Çerkez Ethem yeni makamına itiraz ettiği gibi Gördes'e gönderilen Kaymakam İbrahim Bey'i geri çevirdi. Bundan sonra İsmet Bey, çeteleri bir kadro ve bir bütçeye bağlamak istedi. Tevfik Bey bu teklifi de reddetti.</p>
				<p class="normal">28 Kasım'dan sonra ise çalışmaları hakkında bağlı oldukları Batı Cephesi Komutanlığı'na bilgi vermeyi bile gerekli görmemeye başladı.</p>
				<p class="normal">Bu konu Başkomutan Mustafa Kemal Paşa tarafından sorulunca Ankara'da bulunan Çerkez Ethem birtakım özürler ileri sürdü.</p>
				<p class="normal">Bütün bunlar, onun hükümete karşı ayaklanmaya hazırlanmakta olduğunun bir işareti olarak kabul edilecekti.</p>
				<p class="normal">Mustafa Kemal Paşa aradaki anlaşmazlığı gidermek üzere oldukça kalabalık bir kurulla, Çerkez Ethem'i de yanına alarak Bilecik'te bulunan İsmet Bey'le buluşmak üzere yola çıktı. Teşebbüsü kavrayamayan Çerkez Ethem, bunu Ankara hükümetinin kudretsizliğine bağladı ve başarı kazandığı takdirde herkesin kendisine hak vereceğini sandı. Eskişehir'de Mustafa Kemal Paşa'nın yanından gizlice ayrılarak kuvvetlerinin başına döndü. Çerkez Ethem Kütahya'ya geldikten sonra Demirci Efe'yi kendisine çekmek istemiş, bunu haber alan Refet Bey bir gece baskınıyla Demirci Efe kuvvetlerini dağıtarak bu birleşmeyi önlemişti."</p>
				<p class="normal">Gelişmeler karşısında Bakanlar Kurulu teşebbüse geçecek ve Çerkez Ethem'in ikna edilmesi için bir nasihat kurulunu harekete geçirecekti.</p>
				<p class="normal">Reşit Bey'le birlikte Celal (Bayar) Bey, Kılıç Ali, Balıkesir mebusu Vehbi Bey, Eyüp Sabri (Hayırlıoğlu) Bey de bu kuruldaydı.</p>
				<p class="normal">Çerkez Ethem düşüncelerinde direnmiş, ayrıca Mustafa Kemal Paşa'nın İsmet Bey ile Refet Bey'in yanında olarak taraf tuttuğunu söylemişti.</p>
				<p class="normal">Uzlaşma söz konusu değildi ve hükümet bir kararnameyle sert bir tavır alacaktı:</p>
				<p class="normal">"l- Kuvayı Seyyare tüm birlikler gibi kayıtsız şartsız Büyük Millet Meclisi'nin kanunlarına itaat etmekle yükümlü olup, buna askeri disiplinle bağlıdır.</p>
				<p class="normal">2- Bu komutanlığın askeri görevlerinden dolayı olası düşünce ve tekliflerini bağlı olduğu komutanlığa yapar.</p>
				<p class="normal">3- Bütün bunların uğraşı görevi Genelkurmay Başkanlığı'na aittir."</p>
				<p class="normal">Eğilmeyen o baş, bir kez daha ve kesin olarak kalkmıştı. İkna edilemeyen Çerkez'in üzerine 2 piyade ve 7 süvari alayı gönderilecek, Çerkez Gediz'e doğru çekilince Yunan Başkomutanlığı'yla görüşme zemini ortaya çıkacaktı. Ardından Sadrazam Damat Ferit'e başvurduğu söylentileri yaygınlaşacaktı. Sonrasında İzzettin Bey komutasındaki 81. Tümen'le çatışmaya girmesi tüm birlik ve barış imkânlarını ortadan kaldıracaktı.</p>
				<p class="normal">Sonrasında Yunan saflarından geçerek, Salihli'de Eşref Kuşçubaşı'nın çiftliğine çekildiği ve zaferin kazanılmasıyla ülkeden ayrılma noktasına geldiği öne sürülüyordu. Benzer kaynaklarda Çerkez Ethem'in ilk hastalık belirtileri sırasında Eşref Kuşçubaşı tarafından Viyana'da tedavi ettirildiğine ilişkin kaydı ihtiyatla yaklaşacağımız satırlar vardır.</p>
				<p class="h2baslik">Apoletsiz Komutan Ankara'da</p>
				<p class="normal">Çerkez, Ankara'da on binlerin alkış ve övgüsüne muhatap olan ve tüm sempatiyi üstünde toplayan bir gurur timsalidir.</p>
				<p class="normal">Mustafa Kemal, Temmuz 1920'de çektiği telgrafında ona şöyle diyecektir:</p>
				<p class="normal">"Bütün nazarlar ve ümit, tecrübe görmüş müfrezelerimize çevrilmiştir."</p>
				<p class="normal">Anlaşılıyor ki, isyanlar döneminde bel bağlanacak tek güç Çerkez'dir. Gücünün daha sonra nasıl genişlediğinin çok cevabı olabilir.</p>
				<p class="normal">Birincisi, güvenilir bir komutan oluşunun yarattığı olumlu havadır. Bu ise kuvvetlerinin sayısal olarak çoğalmasına yol açmıştır. Böylece çok sayıdaki birliklerinin iaşesi ile maddi kaynakların temini konusunda da gelir açısından sıkıntı çekilmemiş ve her isyanın ekonomik yanını kendine değil, kuvvetlerine yöneltmiştir.</p>
				<p class="normal">Halkı vergilendirmesi ve İzmit valisinin oğlunu kaçırıp fidye alması da, Çerkez Ethem'in kuvvetlerine kaynak yaratma yöntemlerinden biri olarak hatırlanmaktadır. Görülüyor ki güç ve ekonomik açıdan büyük ağırlık kazanmıştır. Bazı kaynaklar bu büyümenin "tek adamlık" mücadelesi için tehlike teşkil ettiğini öne sürmektedir.</p>
				<p class="normal">Mehmet Kafkas şöyle der:</p>
				<p class="normal">"O halde Ethem düzenli ordu birliklerinin kurulması günlerinden önce yıpratılmalıdır yahut bu birlikler kurulduğunda herhangi bir vazife almayacak duruma getirilmelidir."<sup class="calibre3"><a href="cerkezethem_split_050.html#footnote-118064-13" id="footnote-118064-13-backlink">13</a></sup></p>
				<p class="normal">Milli Mücadele'nin henüz başındayken Çerkez Ethem gibi güçlü bir kişiyi ve taraftarlarını niye kaybetmek istesin Mustafa Kemal?</p>
				<p class="normal">Mustafa Kemal asker kaputunu çıkarıp sivilleri giydiğinde, başta Kâzım Karabekir olmak üzere İstanbul'un emriyle görev yapan silah arkadaşlarının kendisine katılıp katılmayacağından endişeliydi. Kâzım Özalp bile emir alacağı komutanın kim olacağını Mustafa Kemal'e soracaktı. Ama o, bu istisnalar dışında Milli Mücadele'nin stratejisini tespit etmiş ve kilit mevkilerdeki kişileri yanına almıştı.</p>
				<p class="normal">Kurtuluş Savaşı'nın başlangıcında, bu son derece kaygan ve kaypak zeminde Mustafa Kemal önce kendisine katılacakları bekleyecek, sonra da bu zeminde kendisiyle hedefe yürüyebilecek güvenilir kişileri seçecekti. Düzenli birlikler öncesinde ortaya çıkan onca anlaşmazlıkların hatta kafa kaldırmaların sabırla izlenmesindeki tahammül, Mustafa Kemal ile İsmet Paşa'nın Milli Mücadele stratejisinden kaynaklanıyordu. Sadece Çerkez mi? İpsiz Recep, Demirci Mehmet, Gökçen ve Yörük Ali efeler ve diğerleri için de aynı şey söz konusuydu.</p>
				<p class="normal">Mustafa Kemal'in Milli Mücadele'deki politikası adam ve destek kaybetmek değil, kuvvetleri aynı saf içinde tutabilmektir. Hele Çerkez için...</p>
				<p class="h2baslik">Neden Kapıştılar?</p>
				<p class="normal">Mustafa Kemal'in savaşı bitirene kadar ortaya koymayı tasarladığı barışık politikanın Çerkez'in "devrim"e yönelik davranışlarıyla zaafa uğraması temeldeki ana nedendir. Mustafa Kemal de, İsmet Paşa da "Bolşevik hareket" endişesini çok kez ortaya koymuşlardı. Daha sonraki nedenler, bu ana nedenin ayrıntısı ve hızlandırıcı unsurları olmuştur.</p>
				<p class="normal">Yozgat İsyanı'nı kanlı biçimde bastıran Çerkez Ethem, bu hareketin suçlusu olarak Ankara Vali Vekili Yahya Galip Bey'i görmüş ve onu Ankara'dan asmak için istemiştir. Yahya Bey sürgündeyken, Tokat Kaymakamı Çapanoğlu Celal'den yardım görmüş ve bunu unutmamıştı. Bu yüzden Çapanoğullarının Ankara'ya sevk edilmesi sırasında gerekli özeni gösterecek ve şiddet kullanılmasını önleyecekti.</p>
				<p class="normal">Ankara, Yahya Galip'i ne Çerkez'e verdi ne de onu cezalandırdı!..</p>
				<p class="normal">Çerkez Ethem bunu bir kenara yazacaktı mutlaka...</p>
				<p class="normal">Bir de Gediz Savaşı var. Ali Fuat (Cebesoy) Paşa Çerkez Ethem kuvvetlerinin desteğiyle Gediz'deki Yunanlılara karşı taarruz düzenlemişti (24 Ekim 1920).</p>
				<p class="normal">Ankara'ya göre sonuç yenilgi, Ethem'e göre zafer, Ali Fuat Paşa'ya göre ortadadır. Ali Fuat Paşa "düşman çekildi"<sup class="calibre3"><a href="cerkezethem_split_051.html#footnote-118064-14" id="footnote-118064-14-backlink">14</a></sup> yorumunu yapar.</p>
				<p class="normal">Çatışmayı körükleyen düzenli ordu meselesinde Çerkez Ethem'in, benimsenmeyişi veya safdışı bırakılışına bu yönde çok satırlar düşer:<sup class="calibre3"><a href="cerkezethem_split_052.html#footnote-118064-15" id="footnote-118064-15-backlink">15</a></sup></p>
				<p class="normal">"Bana yöneltilen isnatlardan birisi de şöyledir. Ethem serkeş, emir dinlemez, danışma kabul etmezdi. Nizami asker teşkilatına muhalefet etti, ordunun kuvvetlendirilmesine karşı koydu. Bu doğru değildir."</p>
				<p class="normal">Hayır, bazı yönleriyle doğrudur.</p>
				<p class="normal">Şiddet yanlısı davranışlara sessiz kalışı bazen doruk noktasına çıkacak ve çevresinin düzenli birlikleri hiçe saymaları, doğal olarak diğer komutanlar üzerinde olumsuz etki yapacaktır. Çünkü Milli Mücadele'ye baş koyan sadece Çerkez Ethem değildir. Kendilerinin en az Ethem Bey kadar bilgi ve cesaret sahibi olduklarını ifade edeceklerdir.</p>
				<p class="normal">Çerkez Ethem "nevi şahsına münhasır" bir askerdir. Askerdir çünkü "küçük zabit" eğitimi görmüştür. Bandırma ile Mihaliç arasında sıkışıp kalan Emre köyünde doğmuştur. Şapsıh boyundan gelen bir değirmenci olan babası Ali Bey de örgütçü olarak bilinirdi. Cemal Kutay onun İkinci Meşrutiyet'in ilanından önce Dr. Nâzım Bey'in "Yakup Ağa" örgütüne girdiğini yazar. Kardeşlerin en büyüğü olan İlyas, Rum eşkıyalarıyla mücadele sırasında ölmüştür. Üçüncü ağabey Nuri Bey'in de kaderi aynıdır. Diğer ağabeyleri Reşit ile Tevfik beyler de 1906'da Makedonya'da eşkıya kovalamışlardı. Önce İttihatçı olmuşlar, ardından da Teşkilat-ı Mahsusa'ya (Osmanlı gizli güvenlik örgütü) girmişlerdi.</p>
				<p class="h2baslik">"Küçük Zabit" Büyürse</p>
				<p class="normal">Ethem, gerek tip gerekse yaradılış olarak diğer kardeşlerine hiç benzemeyecekti. Sarışındı ve masmavi gözleri vardı.</p>
				<p class="normal">İki oğlunu yitiren, diğer ikisini de subay yapan Ali Bey, bir yerde "Çakır"ını kendine ayırmıştı. Onun asker olmasını istemiyordu ve "Beni saymazsanız bir eve dört asker yeter" diyordu. Ethem, "Yetmez" dediğinde rüştiyeyi bitirmiş ve İstanbul'a gelerek Bakırköy Süvari Zabit Mektebi'ne girmiş. Okulunu birincilikle bitiren ve alması gereken ne kadar takdirname varsa alan Ethem Bey'in ilk komutanı Çürüksulu Mahmut Paşa'dır.</p>
				<p class="normal">Madalyasını süvari kıtası komutanı olarak burada almış ve Birinci Dünya Savaşı'nda Rauf Orbay'ın maiyetine girmişti. 1918 başlarında Teşkilat-ı Mahsusa'nın içindeydi. Irak harekâtında yaralanıp eve döndüğünde mütareke ilan edilmişti.</p>
				<p class="normal">On dokuz yaşındaki, 1,96 boyundaki bu sırım gibi delikanlının yaşı geçtiği ve askeri idadi tahsili olmadığı için erkânıharp olamayışı sadece kendisi için değil, ülke için de bir talihsizlikti. Bunun acısını hep duyacaktı. Onu öfkeli yapan ve olaylara serinkanlı bakmasını önleyen etkenler içinde bunu da saymak gerekecekti.</p>
				<p class="normal">Teşrikimesai etmek durumunda kaldığı bazı kurmayların onu bazen haksızca ve çok sert biçimde eleştirdiği olmuştu. Bu görüşteki komutanlardan Refet Bey, İsmet Bey'e çektiği "çok önemli –acele– kişiye özel" telgrafında Çerkez'i "talancı", "eşkıya" ve "katil" olarak suçlayacaktır:</p>
				<p class="normal">"Ethem Bey kuvvetlerinin geçtiği yol boyunca talan edilmedik hiçbir yer kalmadı. Bunlarla aynı durumda olan İbrahim Bey kuvvetlerinin geçtiği yollar da aynı. Bugün Akdağmadeni'ne geldiler ve şehri talana hazırlanıyorlar.</p>
				<p class="normal">Buradan ayrılışım halinde, bu yöre de Yozgat'ın akıbetine uğrayacak."</p>
				<p class="normal">Kolordu komutanı Albay Refet Bele, Çerkez ve arkadaşları için ağır bir dil kullanacak ve suçlamalarını şöyle sürdürecektir:</p>
				<p class="normal">"Bunlar, memleketimizi aleyhimize çevirmekten başka bir şeye yaramayan, bir yığın talancı, eşkıya ve katilden başka bir şey değil. Şehri bunların eline bırakıp, memleketi felakete sürüklemek cinayetini işlemeyeceğim."</p>
				<p class="normal">Bele, Çerkez kuvvetlerinin Yozgat dolaylarına gönderilmesini, Akdağmadeni, Yenihan, Tokat ve Zile bölgesinin kendisi ile Selahattin Bey tarafından tutulması gerektiğini hatırlatacak, bunun sağlanmasını isteyecektir.</p>
				<p class="normal">Bele, Genelkurmay Başkanlığı'ndan bu teyidi isterken, son derece kararlı davranmakta ve aksi bir emri de uygulamayacağını münasip bir dille ifade etmektedir. Son cümlesi olan "Makine başında bekliyorum" da kararlığının bir ifadesidir.</p>
				<p class="normal">Refet Bey ile Çerkez Ethem arasındaki sürtüşme Milli Mücadele boyunca süreklilik arz edecekti.</p>
				<p class="normal">Halit Kaya, Refet Bele'nin hayatına ilişkin kitabında Yozgat isyanı ve gönüllü toplanması tartışmalarına şöyle bir yaklaşım getirmektedir:<sup class="calibre3"><a href="cerkezethem_split_053.html#footnote-118064-16" id="footnote-118064-16-backlink">16</a></sup></p>
				<p class="normal">"Çerkez Ethem ile Refet Bey'in aralarının açılması Yozgat Ayaklanması'nın bastırılması sırasında başlamıştır. Refet Bey, Yozgat'taki isyan için görevlendirilmesinin ardından yolda kendisine katılanlarla Çorum'a varmış ve elindeki kuvvete göre tedbirli bir şekilde hareket etmişti. Çerkez Ethem ise Refet Bey'i kaçamak hareket ederek 300 kişilik müfrezesiyle Çorum'da gizlenmekle itham etmiş ve Mustafa Kemal Paşa'ya bölgedeki diğer komutanlıkları küçümseyen ifadelerle hoşnutsuzluğunu belirten bir telgraf göndermişti. Yozgat'ta büyük isyanın ardından kalan küçük grupları dağıtmak ve asayişi tesis etmek için çaba gösteren Refet Bey, halkın şikâyeti üzerine bölgede incelemeler yaparak, Çerkez Ethem tarafından asker toplaması için görevlendirilen şahısları bölgeden uzaklaştırmıştır.</p>
				<p class="normal">Ayrıca Yozgat Ayaklanması'nın bastırılmasından kısa bir süre sonra Ankara'ya dönen ve içişleri bakanı olan Refet Bey'in Çerkez Ethem kuvvetlerine katılmak üzere Batı Cephesi'ne giden gönüllüleri Ankara'dan geri çevirdiği iddia edilmişti.</p>
				<p class="normal">Seyyare Komutanı Ethem yasadışı olan bu şekildeki asker toplamasının engellenmesini normal karşılamamış, Refet Bey'e sert ve küçültücü bir ifadeyle yazdığı telgrafla hakarete yeltenmişti."</p>
				<p class="h2baslik">Ali Fuat Paşa Ne Diyor?</p>
				<p class="normal">Anlaşılıyor ki, sorun sadece kutuplaşma değildir ve Refet Bey'in ifadesiyle "Yurdu savunmak ve düşmanla savaşmak, serüven ve talanla karışmıştır."</p>
				<p class="normal">İsyanların şiddetli bastırılması ve kuvvet için gerekli iaşe ve paranın toplanması, halkı neredeyse Milli Mücadele'nin karşısına geçirecek bir yöne sürüklemişti. Yöre halkı, hem isyancılardan hem de onları ezmek isteyen toplama kuvvetlerden bıkmıştı. İşte Refet Bey'in en dikkat çekici gözlemi budur.</p>
				<p class="normal">Çerkez bu durumda hareket tarzını ortaya koyarken, acaba daha politik davranamaz mıydı? Veya onu olumlu bir tavır içine sokacak bir formül bulunamaz mıydı? Daha önceki durum çok farklıydı da, İsmet Bey gelince mi her şey değişti?</p>
				<p class="normal">Değişmesini beklememek hata olurdu. Mustafa Kemal'e Çerkez'in "devrim ve Bolşeviklik" öncüsü olduğunu kim yazmıştı? İsmet Bey...</p>
				<p class="normal">Peki tüm tedbirlerin alınması istenirken, İsmet Bey'le aynı görüşü kim paylaşıyordu? Bu sorunun cevabı da Mustafa Kemal'dir.</p>
				<p class="normal">Öyleyse Ali Fuat Paşa'nın Gediz olayından sonra alelacele Moskova büyükelçiliğine tayini ve İsmet Bey'in emir komutada söz sahibi kılınmasının pek şaşırtıcı bir uygulama olmaması gerekir.</p>
				<p class="h2baslik">Emir Verir, Emir Almaz</p>
				<p class="normal">Çerkez Ethem'in Ankara hükümeti, Mustafa Kemal ve İsmet Bey'e yönelik mektuplarındaki sert ifadelerde ana nokta, görevden uzaklaştırılması gibi görülür. Ama belirttiğimiz gibi, mesele sadece makam kavgasından kaynaklanmamıştır. Kardeşlerinin ve yakın silah arkadaşlarının zaman zaman ortaya koyduğu anlaşmazlıkların getirdiği sıkıntılar da çok boyutludur. Bu yüzden, çatışma sadece Çerkez ile Ankara arasında olmaz. Mehmet Tevfik bazen değil, çok defa bu çekişmenin içinde yer alır.</p>
				<p class="normal">Kavga sanki ailece verilir. Ama söz hakkı hep büyüklerdedir.</p>
				<p class="normal">Tevfik Bey, askerlik mesleğine ve disipline son derece bağlı sert bir askerdir. Harbiye'yi bitirip başarılı bir topçu subayı olan Tevfik Bey, "talimnameler" dışındaki kitapları da okumayı sever.</p>
				<p class="normal">Tehlikeli görevlerin içinde yer almıştır. Gözü pektir. Balkan Savaşı sırasında Mahmut Muhtar Paşa'dan istediği baskın iznini alamayınca, kendi kararıyla bu baskını gerçekleştiren ve emir komutanın dışına çıkan, dolayısıyla üst tanımaz bir subaydır.</p>
				<p class="normal">Askerlikte onaylanmayan ve düzenli ordu prensipleriyle hiç bağdaşmayan bu hareket karşısında denecektir ki: "Madem disiplinden yanaydı, niye bu tür hareketlerle disiplin cezası aldı?"</p>
				<p class="normal">Tevfik Bey için disiplin verilen emirlere uymaktır. O uymayabilir ama emrindekiler kendine uymalıdır.</p>
				<p class="normal">Ceza alınca istifaya kalkmış ve araya cephe komutanı girince zor ikna edilmişti. İhsan Paşa ile Yusuf İzzet Paşa'nın karargâhlarında görev almıştı. Milli Mücadele başlarında kolordu komutanı Yusuf İzzet Paşa'nın önerisiyle Çerkez'in vekili olmuştu.</p>
				<p class="normal">Vatanı terk ettiğinde kendisine uzanan her eli, elinin tersiyle itmişti. Af kararıyla döneceği günlerde Atina'da çok ağır işlerde çalışarak hayatını sürdürüyordu. Tevfik Rüştü Aras'ın dışişleri bakanlığı sırasında vasıtalı olarak yapılmak istenen yardım tekliflerini geri çevirmişti.</p>
				<p class="normal">Tipik "baş eğmez" bir adam işte. Ya da bir "dik başlı".</p>
				<p class="normal">Tarafların tartışmaları, her zaman emir komuta zincirini aşıp, askeri teamülün dışına çıkmaktadır. İşte bu yöndeki hareketlere bir yazışma örneği.</p>
				<p class="normal">Kütahya Kadısı Ahmet Asım Efendi, hareketleri düzen bozucu bulunarak, Abdullah Bey (Kütahya Bölgesi komutan vekili) tarafından bölge dışına çıkarılmıştı.</p>
				<p class="normal">Emri, Umum Kuvayı Seyyare ve Kütahya Bölgesi Komutan Vekili Mehmet Tevfik Bey vermişti. Tevfik Bey karar gerekçesinin ilgili bakanlığa arz edildiğini belirtip, "Abdullah Bey her ne yapmış ise tarafımdan verilen kesin emir üzerine yapmıştır" demektedir. Tevfik Bey, savaş bölgesi Kütahya dolaylarında yeni bir Derviş Vahdeti olayının yaşanmasına komutanlığının izin vermeyeceğini bu mektubunda ifade ederek, Batı Cephesi Komutanlığı'na bir cevap yazacaktır.</p>
				<p class="normal">14 Aralık 1920 tarihli bu yazının nasıl bittiğini görelim:</p>
				<p class="normal">"Bundan dolayı adı geçenin dönmesine kesin emir verildiği yüksek katınızdan bildiriliyor.</p>
				<p class="normal">Geri döndüğü halde, ne yazık ki memleket esenliği adına, ne olursa olsun idam edeceğimin, gerekenlere bildirilmesini rica ederim."</p>
				<p class="h2baslik">Ast-Üst, Altüst Olunca</p>
				<p class="normal">Görülüyor ki, tüm bu davranışlar "askeri teamül" tanımamaktadır. Tevfik Bey yeni bir Derviş Vahdeti olayı tespit etmiş ve bunu önleme yolunda bir karar almış olabilir. Bu onun kendi yetki alanı içinde verebileceği bir karardır.</p>
				<p class="normal">Ama "ast"ın kararlarını, "üst"ün bozabileceğini, o hiyerarşi içinde Tevfik Bey'in bir "muvazzaf" olarak kabul etmesi gerekmez miydi?</p>
				<p class="normal">Tevfik Bey, verdiği idam kararının gerekli yerlere bildirilmesini isteyerek en tepeye de mesaj yollamaktadır. Yani Batı Cephesi Komutanlığı'na, yani İsmet Bey'e, yani Genelkurmay'a, yani Mustafa Kemal'e...</p>
				<p class="normal">"Ast" ve "üst"lüğün "altüst" duruma getirilme yanlışı, lider Çerkez'in gücünden kaynaklanmıştır. Bu güç sadece silahlı milis gücü, mühimmat ve nakdi gelir gücü değil, Ankara'da oluşturulmaya çalışılan iç ve dış siyasi platformudur.</p>
				<p class="normal">Bu noktada Adalet Bakanı Vekili Ahmet Muhsin'in Batı Cephesi Komutanlığı'na 315 numaralı bir mektubu vardır. Bu yazıda özetle küçük veya büyük hükümet memurlarının atanma ve görevden alınma yetkisinin merkezi hükümette olduğu belirtilmekte ve şöyle denilmektedir:<sup class="calibre3"><a href="cerkezethem_split_054.html#footnote-118064-17" id="footnote-118064-17-backlink">17</a></sup></p>
				<p class="normal">"Sakatlığı meydanda olan bu yasa kırıcı işlemin düzeltilerek hemen memuriyeti başına dönmesi için adı geçen kadıya kesin emir verilmiş olmakla beraber, bu gibi başına buyruk davranışların tekrarının önlenmesini ve yeltenenlerin askeri mahkemeye verilmek suretiyle uyarı işleminin yapılmasını rica ederim."</p>
				<p class="normal">Yargıcın ve diğer hükümet mensuplarının bu güvenceye rağmen görev yerlerine dönüp dönmedikleri, pek bir şey değiştirmeyecektir.</p>
				<p class="normal">Önemli olan milis anlayışı ile hükümet anlayışının çatışmasıdır.</p>
				<p class="normal">Ankara, tabii ki bunların farkındadır.</p>
				<p class="normal">Mustafa Kemal, Büyük Millet Meclisi başkanı sıfatıyla birliklere talimat gönderdiği gibi, yakın çevresiyle sürekli iletişime girer. Aynı zamanda Meclis'i ikna çabalarını sürdürmektedir.</p>
				<p class="normal">30 Kasım 1920 tarihinde İçişleri Bakanı ve Güney Cephesi Komutanı Refet Bey'e, özel kurye Yüzbaşı Zeki Bey'le gizli bir mektup gönderir. Mustafa Kemal bu mektubunda Refet Bey'e "Beyefendi" diye hitap etmekte, İsmet Bey ve kendisiyle gerektiğinde yazışmak üzere "özel şifre anahtarı" göndermektedir. Konuyu "önemli ve gizlilik derecesini haiz" bulduğu için şifreyle haberleşme yöntemini benimsemektedir:</p>
				<p class="normal">"Birinci Kuvayı Seyyare Komutan Vekili Tevfik Bey'in son günlerde aldığı serkeşane durum üzerine İsmet Bey ile aramızda yapılan yazışmaların kopyalarını ilişikte sunuyorum."</p>
				<p class="normal">Burada dikkat edilecek nokta Tevfik Bey için kullanılan tabirdir. Tevfik Bey "serkeşane" davranışla itham edilmektedir.</p>
				<p class="normal">Yazışmada kullanılan "serkeş" sözcüğünün günümüz dilindeki karşılığı, dik başlı, inatçı, başkaldıran, kafa tutandır. İkinci nokta ise artık değerlendirme zamanının geldiği işaretinin verilmesidir. Bu konuyla ilgili olarak kendisinin İsmet Bey'le yaptığı yazışmaların kopyalarının gönderilmek suretiyle, komutanların bilgi sahibi olması sağlanmaktadır. Mustafa Kemal, son paragrafta bunun nedenini şöyle açıklayacaktır:</p>
				<p class="normal">"Müteyakkız bulunulmasını ve gerekli tedbirlerin alınmasını rica ederim."<sup class="calibre3"><a href="cerkezethem_split_055.html#footnote-118064-18" id="footnote-118064-18-backlink">18</a></sup></p>
				<p class="normal">Mustafa Kemal tedbir almak lüzumunu duymaktadır. Çünkü öncesinde de Tevfik Bey, Ankara'nın hoşuna gitmeyen davranışlar içinde bulunmuştur.</p>
				<p class="normal">Örneğin İstiklal Mahkemesi meselesi gibi...</p>
				<p class="normal">Kuvayı Seyyare Komutan Vekili Tevfik Bey, savaştan kaçan veya düşmana bilgi veren ajanların yargılanmak üzere İstiklal Mahkemeleri'ne gönderilmesinden yana değildir.</p>
				<p class="normal">23 Kasım 1920'de karargâhtan Batı Cephesi Komutanlığı'na gönderdiği yazıda, bu suçluların anında idam edilmesini istemektedir:<sup class="calibre3"><a href="cerkezethem_split_056.html#footnote-118064-19" id="footnote-118064-19-backlink">19</a></sup></p>
				<p class="normal">"Savaş hattından kaçan erler, müfrezelerinin karşısında idam edilmeyecek olursa, bu durum birlikler üzerinde kesin ve etkili bir sonuç vermeyecektir. Ayrıca vatana hıyanet eden casuslar, bu durumda hemen asılmayacak olursa, benzeri düşüncede bulunanlara karşı istenilen uyarı sağlanmayacaktır. İstiklal Mahkemeleri'nin yasa uygulamaları cepheden uzak olduğu için, cephedekilere karşı bir etkisi yoktur. İş görmesi isteniyorsa, İstiklal Mahkemeleri'nin savaş dışında olması gerekir. Bu amaçla kaçaklar ile casusların hemen ve tez elden asılmaları zorunludur."</p>
				<p class="normal">Tevfik Bey, bu arada gözdağı da verecek ve "Eğer yüksek buyruklarla direnme söz konusu olursa, bendeniz bu görevimi yapamayacağım" diyecek ve yerine birinin bulunmasını isteyecektir.</p>
				<p class="h2baslik">Ankara'nın Sabırlı Bekleyişi</p>
				<p class="normal">Mustafa Kemal çevresinin müteyakkız olmasını isterken aynı hassasiyeti gösterecek ve Büyük Millet Meclisi reisi sıfatıyla öngörüsünü sunacaktır.</p>
				<p class="normal">"Refet ve İsmet beyefendilere" diye yazdığı mektubunda, "Birinci Kuvayı Seyyare'nin cephede gücünü artırmaya çalıştığı, dışta da propagandayla uğraştığı kesinlikle bellidir. Ankara'daki çabalar önemli ölçüde etkisiz hale getirilmiştir" demektedir.</p>
				<p class="normal">Mustafa Kemal'in Çerkez Ethem ve yandaşları hakkındaki görüşleri İsmet Bey'in görüşlerinden farklı değildir. İsmet Bey, "Hareket için zaman kazanmayı bekliyorlar" demekte, Mustafa Kemal de, "Bunların şimdilik güçlenmek için zaman kazanmak istedikleri anlaşılıyor" ifadesini kullanmaktadır.</p>
				<p class="normal">Mustafa Kemal'in getirdiği önemli bir ayrıntı ise, "Kendileri için yakın bir tehlike sezdikleri takdirde, daha fazla beklemeksizin derhal faaliyete geçmelerinin göz önüne alınması" gereğidir. Bu durumda ne yapılabileceğinin cevabı yine Mustafa Kemal'in mektubunda okunacaktır:</p>
				<p class="normal">"Kuvayı Seyyare'nin cepheyi bırakarak askerlerimizin bulunduğu bölgeye uğramadan, cephe gerisinde herhangi bir yere giderek, orada ve ondan sonra asker ve kuvvet bulunmayan diğer yerlerde, kuvvetlerini arttırmaları ve ondan sonra da seçecekleri bir hedefe taarruz etmeleri umulur."</p>
				<p class="normal">Mustafa Kemal bu görüşün ışığı altında, İsmet Beyefendi dediği İsmet Bey'den şu istekte bulunacaktır:</p>
				<p class="normal">"Bu esnada İsmet Beyefendi'nin de Kuvayı Seyyare'nin durumu, kuvvet ve harekâtı hakkında sürekli olarak keşifler ve diğer imkânlarla araştırmalar yaptırarak, girişimleri zamanında bilgilendirmelerini rica ederim."</p>
				<p class="normal">Mustafa Kemal taraflar arasında gelişen ama aslında kendisine yönelik olan gerginliği hafifletmek yolunda Çerkez Ethem'le yazışacaktır.</p>
				<p class="normal">13 Aralık 1920'de kendisine bu tarihten dört gün önce bir telgraf çekerek Ethem Bey'e itidal ve sükûnet tavsiye edecektir:</p>
				<p class="normal">"Şahsım ve gayeyle münasebetim hakkında ifade ettiğiniz hisler beni memnun etmiştir.</p>
				<p class="normal">Son günlerdeki gelişmelerin beni karamsarlığa değil ama tereddüde sevk ettiğini itiraf ederim. Fakat bugün bu tereddütler içinde memleketin hayat, hürriyet ve istiklaline himmet ve çaba sarf etmiş olan senin gibi bir kardeşim hakkındaki şahsi muhabbetim sarsılmamıştır."</p>
				<p class="normal">Yunus Nadi'nin <span class="ideitalik">Çerkez Ethem Kuvvetlerinin İhaneti</span> isimli kitabında bu mektuba da yer verilmiştir.</p>
				<p class="normal">Mustafa Kemal, Çerkez'in İsmet ve Salih (Bozok) beyler hakkındaki olumsuz düşüncelerine katılmaz ve şunları ifade eder:<sup class="calibre3"><a href="cerkezethem_split_057.html#footnote-118064-20" id="footnote-118064-20-backlink">20</a></sup></p>
				<p class="h2baslik">"Kardeşim" Demek Yetmiyor</p>
				<p class="normal">"İsmet Beyefendi'nin yersiz ve mevsimsiz bir tedbir aldığının delillerini görmüyorum. Başyaver Salih kardeşimize gelince, onun bana karşı olduğu kadar sana karşı da sevgi ve kardeşliğinin çok yüksek olduğunu, benim olduğu kadar senin de inanmanı isterim."</p>
				<p class="normal">Mustafa Kemal'in bu mektubundaki ilginç noktalardan biri de Çerkez ile kendisi arasında laf taşıyanların olduğunu belirtmesidir:</p>
				<p class="normal">"Sana ve bana lehte ve aleyhte söz yetiştirenlerin ahlaklarının tahkik edilmesinin lüzumlu olduğunu hatırlatırım. İçinde bulunduğumuz büyük işlerde o nispette, küçük hisli ve aşağı ahlaklı insanların olabileceğini dikkate alırsak, anlaşmazlıklardan kendimizi kurtarmak için, çok vakit sarfına lüzum olmadığını itiraf ederiz. Sizin gibi kıymetli bir arkadaşın hayat, mevcudiyet ve faaliyetinin bence ne kadar lüzumlu olduğunu takdir edebilecek zekâ ve yaradılışta olduğuna inanıyorum. Bu sebeple benim sözlerimi ve teminatımı bütün samimiyet ve ciddiyetimle kabul ederek, her türlü zorlukları başka makamlarla çözmekte güçlüğe uğradıkça, doğrudan doğruya ve özel ve gizli olarak bana bildirmekle çözebileceğime inanmalısın."</p>
				<p class="normal">Çerkez Ethem, Mustafa Kemal'e bu ifadenin ışığında "özel ve gizli" yazmış mıdır bilemiyoruz. Şimdi mektubu okumayı sürdürelim:</p>
				<p class="normal">"...ın melun ve yaramaz bir adam olduğuna ben inandım. Senin de inanmanı ve kişi hakkında ona göre muameleni değiştirmeni arzu ederim.</p>
				<p class="normal">Samimi ve kardeşlik hisleriyle gözlerinden öperek, her türlü şüphe, tereddüt ve dertlerini bizzat benimle haberleşerek çözmeni ve fakat genel durumumuzun bozulmasına da kimseye müsamaha etmemeni rica ederim."</p>
				<p class="normal">Mustafa Kemal'in adını vermediği kişinin davranışından dolayı memnun olmadığı, Çerkez Ethem'in ise tam bir tersi düşüncede olduğu anlaşılıyor. Bu nedenle Mustafa Kemal, Çerkez Ethem'in o kişiyi korumaması gerektiğini söylemekte ve ince bir biçimde tavsiyede bulunmaktadır:</p>
				<p class="normal">"Benim tanıdığıma inan, inanmadığıma inanma."</p>
				<p class="normal">Ama şu var ki Ethem Bey, kendisinin yazdığı ileri sürülen hatıralarında da ifade ettiği gibi bazılarına fazlaca inanmıştır. Veya aileden gelen "büyüğe karşı kayıtsız şartsız hürmet"te kusur etmemiştir.</p>
				<p class="normal">Tıpkı Saruhan (Manisa) mebusu Reşit Bey'e olduğu gibi. Trablusgarp'ta Teşkilat-ı Mahsusa çalışmalarını, Kuşçubaşı Eşref'le (Sencer) yapan ve örgütün kadrosunda yer alan Reşit Bey de Harbiye'liydi. Sencer onu biraz geçimsiz ve hedefleri büyük biri olarak tanımlamıştır. Bu ifadeyle sanki Kuşçubaşı kendisini tarif etmektedir.</p>
				<p class="normal">Hatıratın Çerkez Ethem'e ait olmasından kuşkulu olmamıza rağmen bunları dikkat edilmesi gereken satırlar olarak veriyoruz.</p>
				<p class="normal">İşte bu kısa görünüşte, uzun ve renkli bir siyasal hayat çizen Reşit Bey, Çerkez Ethem üzerinde hem etki, hem de yetki gücüne sahip olmuştu.</p>
				<p class="h2baslik">Şifreler Saklanıyor</p>
				<p class="normal">Taraflar arasındaki bu dostluk çağrılarının ve inanç pekiştirmelerinin yapıldığı günlerde değil, Mustafa Kemal'in mektubunu yazdığının ertesi günü Ankara'daki Çerkez Reşit Bey, Kütahya'da bulunan kardeşi Ethem'i makine başına çağırır.</p>
				<p class="normal">Aralarında şöyle bir konuşma geçecektir:</p>
				<p class="normal">Ethem: "Hacı Şükrü Bey'in özel şifresini yanınıza aldırınız."</p>
				<p class="normal">Reşit: "Hacı Şükrü Bey'in elinden alınmıştır. Buna rağmen açık ve serbest görüşeceğiz."</p>
				<p class="normal">Ethem: "Cepheye ait iki rapor şifre takdim edilmişti. Aldınız mı?"</p>
				<p class="normal">Reşit: "Gelmedi. Gelemez. Buradaki irtibat subayına ait şifreleri de saklıyorlar."</p>
				<p class="normal">Ethem: "Mustafa Kemal Paşa'ya özel şifre vermiştim. Onu da vermediler mi acaba?"</p>
				<p class="normal">Reşit: "Kemal Paşa'nın şimdi size gayet mufassal bir şifresi makine başındadır. Herhalde şifrenize cevap olacaktır. Ancak Paşa'yla olan görüşmeniz denetimde değildir. Kuvvetlerimiz nerededir? Buradaki irtibat subayının şifreleri gizlice alıkoyduğunu şimdi anlıyorum. Meclis bu durumlardan üzüntülüdür. Bakalım ne yapacak? Herhalde sizin ve emsalinizin orduya tercih edileceği şeklindedir."</p>
				<p class="normal">Ethem: "Edip'e bu konudan haber ver. Memuriyetinden istifa ederek, kendisine bağlı kuvvet ve araçlarla Gökbayrak Taburu Cephesi'ne gitmek için özel adam göndererek haber ver. Geri hizmetleri bıraksın. Memleketin bize düşen görevle mukadderatını yapalım (tayin edelim)."</p>
				<p class="normal">Reşit: "Pekâlâ, haber gönderirim. Daha bir diyeceğiniz var mı? Edip'i telgrafla makine başına iste."</p>
				<p class="normal">Ethem: "Telgrafla ya buluruz, ya bulamayız. Adam gönderiniz."</p>
				<p class="normal">Reşit: "Telgrafla şifre yazınız. Yirmi dört saatte Edip'ten haber alamazsan, 'Sizinle tekrar ilişkimi kesiyorum' diyerek İsmet Bey'e bildiriniz. Gördes'e düşman girmiş mi? Burada başka entrikalar görüyorum. Tartışmalarımız hâlâ devam ediyor. Henüz bir neticeye varamadık."</p>
				<p class="normal">Ethem: "Düşman Gördes'i ne yazık ki tekrar işgal etmiştir. Yine kendilerinden haber veren var. Cenupta Ali Bey'de de hızlı faaliyet ve sevkıyat vardır. Burada da gizli şekilde devam ettiği anlaşılıyor. Memleketin zararına çıkacak bu karışıklığa hızla netice vermek lazımdır. Meclis'te ne yapılıyor?"</p>
				<p class="normal">Görüşmenin bundan sonrasında Meclis ele alınacak ve Çerkez Ethem, Refet Bey'e tıpkı onun kendisini suçladığı gibi suçlayacaktır.</p>
				<p class="normal">Çerkez Ethem bu görüşmenin Meclis tarafından bilinmesini de isteyecek ve konuşma şöyle sürecektir:</p>
				<p class="normal">Ethem: "Meclis'te gizli celseyi mi men ediyorlar?"</p>
				<p class="normal">Reşit: "Evet. Gizli celseye girmeden halletmek istiyorlar. Muhalif mutabık 25 arkadaşla işe giriştiler. Hükümet nezdinde özel olarak yarına kadar çözümlenmezse gizli celse yaptıracaklar."</p>
				<p class="normal">Ethem: "Bu akıl kârı değildir. Memleket hesabına yanlış düşünülüyor. Sonra yara kangren olacak. Öyle isteyenler nadim olacaklar. Düşmanca emellerine kâinatı kurban edecek paşa görev başındadır. Meclis'tekiler işi milletten saklamak isterken, patlayacak bombaları maalesef İngiltere bile işitecektir. Öncelikle Refet Bey'in cepheden ilgisini resmen kestirmek zorunludur. Memlekete hiç olmazsa gerçeği anlatmak suretiyle vebalden kurtul, bizi de kurtar. Ben karşıma gelecek kuvvetlerden çekinmiyorum. Memleketi, çektiğimiz zahmetleri kendi hesabıma kurban ettiğim, iç isyan ve dış düşman karşısında şehit verdiğim beş yüz küsur İslam evladımı düşünüyorum. Pek açık olan kötü niyete, namussuzluğa karşı da ayrıca tedbir almak mecburiyeti ortadan kalkmamış, bilakis artmıştır."</p>
				<p class="normal">Reşit: "Pekâlâ, bu görüşmenin hepsini Meclis'e vereceğim. İnşallah şifa buluruz. Ara sıra senin ihbarınla telgraf başında görüşebiliriz. Kuvvetli otur. Bunlar hem turşu yiyorlar, hem de papazdan korkuyorlar."</p>
				<p class="h2baslik">Telgraflar Çekiliyor</p>
				<p class="normal">Bu görüşmenin metni daha sonra Yunus Nadi'nin ifadesine göre Meclis'te Reşit Bey tarafından okunacaktır. İçlerinde Reşit Bey ve Mustafa Kemal de olmak üzere beş kişi konuyu görüşecek ve Çerkez Ethem'e bir telgraf çekecektir. Telgrafı imzalayan diğer siyasiler Celal (Bayar), Kâzım (Özalp) ve Adnan (Adıvar) beylerdir. 13 Aralık 1920 tarihli telgrafta şu noktalara yer verilir:</p>
				<p class="normal"> </p>
				<p class="normal">"1- Makine başında Reşit Bey'le yaptığınız görüşmeyi beraberce okuduk. Durumun gerektirdiği hareket ve önemli temin için yapılacak işlerin fiili eserlerini iki güne kadar göreceksiniz.</p>
				<p class="normal">2- Sorunun Meclis'te resmen ortaya atılıp konuşulmasını ittifakla uygun görmekteyiz.</p>
				<p class="normal">3- Müşterek gayenin yine müştereken elde edilmesi için adalet ve samimiyet içinde çaba verildiğinin ve verileceğinin bu vesileyle tekrarına gerek duyar ve itimat tavsiye ederiz.</p>
				<p class="normal">Mustafa Kemal, Adnan, Celal, Kâzım"</p>
				<p class="normal"> </p>
				<p class="normal">Reşit Bey'e, Çerkez Ethem'in daha önceki ve bu telgrafa verdiği cevap hayli karışıktır.</p>
				<p class="normal">Çok kısa olan cevapta anlaşılır taraf, sadece Refet Bey'le ilgili paragraftır. O da düzeltilmeye ihtiyaç duyar:</p>
				<p class="normal">"Hiç merhabam bile olmayan Refet Bey, delilleriyle bendenizce müfit (müfrit olması gerek) ve haris bulunup, verdiğiniz öneme layık olmadığı açıktır."</p>
				<p class="normal">Cevabın ilk bölümlerinin hiç anlaşılmaması belki de şifrenin çözülmeyişinden ileri gelmiştir. Ya da Çerkez politik olarak anlaşılmasını istememiştir. Çünkü yukarıdaki "müfit" sözcüğü yararlı anlamındadır ve olumsuz bir cümlede yer alamaz.</p>
				<p class="normal">Ethem Bey herhalde müfit ile aşırı anlamındaki "müfrit" kelimesinin farkını biliyordu. Son ihtimal de şifrenin hatalı ve anlaşılmaz biçimde çözülmesi ve dosyalara böyle girmesinde fayda umulmasıdır. Hangi biçimde olursa olsun, sonuçta Milli Mücadele'ye ışık tutan bu mektup karanlıkta kalmıştır.</p>
				<p class="normal">Oysa Çerkez meselesinin en can alıcı noktalarından biri buradaydı.</p>
				<p class="normal">Çerkez'in ağabeyi de dahil Mustafa Kemal, Celal Bey, Kâzım Bey ve Adnan Bey'in bu ortak yazısına verdiği cevaptaki karmaşık durum, olayı yorumlayan Yunus Nadi Bey ile meseleyi inceleyen bazı ilgililer için neden önemsiz olmuştur acaba?</p>
				<p class="normal">Mektuplarının ve bu gibi ayrıntıların üzerinde durulmayışının hikmeti nedir?</p>
				<p class="normal">Ankara'nın yakınlaşma harekâtına, Çerkez biraz da inanmadığından mesafe koymuştur. Bu konuda sadece gözü ve kulağı değil, kalemi de Ankara'ya yakın olan Yunus Nadi Bey, Reşit Bey'i suçlar. Çerkez Ethem'in de Yunan saflarına geçtiğinde "saflıkla" andığı Reşit Bey, olagelmiş yanlışlıkların kaynağı olarak gösterilir. Yanlış bilgilendirilmesi ve Ankara'ya inandırılması Ethem Bey'in görüşüdür. Yunus Nadi ve Ankara'ya yakın çevreler ise Çerkez'in yoldan çıkmasındaki payı Reşit Bey'e yüklemektedirler.</p>
				<p class="h2baslik">"Son Selamım Olsun"</p>
				<p class="normal">İsmet Bey, bir kopyasını Genelkurmay Başkanlığı'na verdiği şifreli yazısında Çerkez Ethem'e "komutanlık görevinden alındığını" resmen tebliğ etmiştir. İsmet Bey bu mektubunda Çerkez Ethem'e soğukkanlı olmayı tavsiye etmekte ve hata etmemesini istemektedir. Bunu "Mukaddes bir arkadaşlık vazifesi olarak telakki ettiğini" belirten İsmet Bey, Çerkez Ethem'e şunları yazmıştır:</p>
				<p class="normal">"Ordunun kurşun atmayacağı ve bazı birliklerin size iltihak edecekleri hakkındaki ihtimale güvenmeyiniz. Oradaki kuvvetler 5.000 miktarında belirtilmekle beraber, bunun 10.000 olması tahmin edilmiştir. Kuvvetlerin ne vasıta ve ne surette idare edildiği, hangi talim, terbiye ve disiplin içinde olduğu malumdur. Hiç kimse size açık ve samimi bir kardeşlik yapmadı. İşte ben böyle bir hisle vaziyeti hülasa ettikten sonra Büyük Millet Meclisi'nin teklifi veçhile biraderinizle birlikte emin gördüğünüz şekil ve tertiple çekilmenizi hem şerefiniz ve hayatınız için, hem Kuvayı Seyyare mensupları için en münasip addediyorum.</p>
				<p class="normal">Bugün başka bir çaresi kalmamıştır.</p>
				<p class="normal">Kumanda ve siyasi mücadele hayatında zamanı geldiğinde çekilmesini bilen adam, memlekete az zamanda yeniden hizmet edebilecek bir vaziyete girer.</p>
				<p class="normal">Fakat meşru bir şekilde çekilmemek için bir defa müsademe talihini denemek gibi gayri meşru harekete girişirse, bunun neticesinde şerefin ve hizmetin muhafazası aynı ihtimalde kalmaz.</p>
				<p class="normal">Ben vatani duygular içinde teşebbüse girişilmeden önce bu telgrafları kâmilen şifreyle vererek, şifahen görüştüğüm zaman açıklık ve samimiyetle hakikati söylüyorum. Telgraflarımın pazarlığa vesile sayılması ve teşebbüsün gayri ciddi kabul edilmesi yanlış olur."</p>
				<p class="normal">Çerkez Ethem'e yazdığı mektubunu "son selam" diyerek noktalayan İsmet İnönü, imzasını Batı Cephesi komutanı olarak atmıştır.</p>
				<p class="normal">İsmet Bey, Çerkez Ethem'e kardeşiyle birlikte çekilmesini ve silah bırakmasını önerirken "Millet Meclisi'nin teklifi veçhile" demektedir. Yani Meclis'in teklifinin de bu yolda olduğunu açıklamaktadır.</p>
				<p class="normal">İsmet Bey'in mektubundan anlaşıldığına göre Meclis'in "tenkil"den önceki kararı, Ethem'in silahlı bir mücadeleye meydan bırakmadan saf dışı edilmesidir. Çerkez Ethem'in çevresindekiler İsmet Bey'e göre açık ve samimi kişiler değildir ve ona kardeşçe davranmamıştır. Bir anlamda Çerkez bazı kişilerce aldatılmıştır. Bu yüzden teşebbüse geçilmeden önce bu telgrafın çekilmesini uygun bulan İsmet Bey "son selam" sözünden de anlaşılacağı gibi son uyarısını yapmaktadır.</p>
				<p class="normal">İsmet Bey, Çerkez'le kendi ifadesine göre bir kez "mahrem" yani gizli olarak "şifahi" görüşmede bulunmuştur. Bu görüşmede açıklık ve samimiyet içinde olduğunu vurgular. İsmet Bey bu telgrafını da aynı samimiyet içinde göndermektedir. Bu samimi uyarının önemli yanı, Çerkez Ethem'e siyasi bir nasihatte bulunulmasıdır.</p>
				<p class="normal">"Şimdi evet der ve başkaldırmaktan vazgeçersen ileride memlekete hizmet edebilecek ortamı bulabilirsin."</p>
				<p class="normal">İsmet Bey teşebbüse geçmekten başka çare kalmadığını, direnmenin "gayri meşru" olacağını da belirtir.</p>
				<p class="h2baslik">Siyasetin Buz Gibi Olması</p>
				<p class="normal">Şimdi Çerkez Ethem'in İsmet Bey'e verdiği cevaba geçmeden önceye, yani "Hain ve cani sizsiniz" demesinden önceye dönelim ve meselenin neden bu kadar alevlendiğine bakalım.</p>
				<p class="normal">1920 yılının aralık ayında siyasetin de iklimi buz kesmişti... Çerkez ile Ankara'nın arası limoniden de öteydi ve taraflar arasında telafisi mümkün olmayan soğukluk devam ediyordu. Kimi zaman küçük, kimi zaman büyük olan anlaşmalar değil anlaşmazlıklardır. Küçükler de zamanla birleşecek ve büyük bir yumak haline gelecektir.</p>
				<p class="normal">Ethem Bey, Düzce kaymakamı sıfatına sahip olan Edip Bey'i maiyetiyle beraber yanına istemiş fakat bu teklif Mustafa Kemal tarafından reddedilmişti. Daha sonra İstiklal Mahkemesi tarafından İzmir Suikastı'na katılmasına şiddetli karşı çıkışında "tedbiri elden bırakmamak" vardı.<sup class="calibre3"><a href="cerkezethem_split_058.html#footnote-118064-21" id="footnote-118064-21-backlink">21</a></sup></p>
				<p class="normal">Çerkez Ethem, Demirci Mehmet ve Yörük Ali Efe'yi saflarına çağırmıştı. Daha sonraki gelişmelerde bu istek, başkaldırmaya ortaklık biçiminde algılanacaktı. Ankara'nın askeri kanadı bu tür çağrıları milislerin birleşimi olarak telakki ediyordu.</p>
				<p class="normal">Sarı Efe Edip, Milli Mücadele'nin ilk döneminde Ege cephesinde hizmet vermişti. Cemal (Gökbayrak) Bey, Ethem'in komutasında Bolu, Hendek, Düzce, Zile, Yenihan ve Yozgat isyanlarının bastırılmasında aktif rol oynamıştı.</p>
				<p class="normal">Çerkez Ethem, Sarı Efe'yi isteyiş nedenini kabule şayan bir gerekçeye oturtacaktı:</p>
				<p class="normal">"Anadolu harekâtı ve isyan bastırması sırasında durum icabı Biga havalisinde bıraktığım ve sonra da Ali Fuat Paşa'nın onayıyla geçici olarak Düzce'ye sevk edilen İzmir ve havalisi gönüllülerinden 250 süvari, 200 piyade, 2 makineli tüfek ve 30 karargâh erinden oluşan Birinci Kuvayı Seyyare'ye mensup Edip Bey müfrezesi büyük kısmının İzmir sınırına yaklaşmamız dolayısıyla bunlardan daha fazla istifade edilebileceği..." (18-19 Aralık 1920)</p>
				<p class="normal">Mustafa Kemal, İstanbul'daki kabine buhranındaki gelişmelere göre bir süre beklemesi gerektiğini söyleyecek, sonra da" ret" kararını makama ve rakama bağlayacaktır:</p>
				<p class="normal">"Edip Bey müfrezesinin 70 kişiden mürekkep olduğunu Genelkurmay'dan 4. Tümen Komutanı Nâzım Bey'den anladım. Bu kadar zayıf bir müfrezenin Kuvayı Seyyare içinde önemli bir yararı olmayacağı inancındayım. Edip aynı zamanda Düzce kaymakamı vekilidir. Bu sebeple oradan ayrılmasını caiz görmemekteyim efendim."</p>
				<p class="h2baslik">Son Gayretler</p>
				<p class="normal">"Düzenli ordu"-"gezici kuvvetler" çatışması çerçevesinde ve "tek" boyutta yorumlanan Mustafa Kemal-Çerkez Ethem ayrılığındaki "liderlik" faktörüne dikkati çekmiştik. Milli Mücadele'ye askeri yoldan girmiş ve kurmay niteliği kazanmış, üstüne üstlük daha önceki savaş alanlarında deneyim edinmiş kişilerin "milis" hüviyetlerle savaş stratejisinde birleşmeleri, zaten askeri açıdan mümkün değildi. Savaşta, yürekli ve vatansever olmanın ötesinde askeri nitelikler de gerekliydi. İsmet Paşa, Anadolu'ya geçmeden önce daha yolun başındayken bile Şevket Paşa'nın da, Enver Paşa'nın da yanında yer alabiliyordu. O dönemin dergilerinde bu paşalarla beraber yayımlanmış fotoğrafları, bir nezaket ziyaretinin değil, askeri yetkinliğinin ifadesidir.</p>
				<p class="normal">Anadolu'ya önce veya sonradan koşan diğer komutanlar da bu yönden güçlü kişilerdir. Rauf Orbay daha önce "Hamidiye Kahramanı" olmuştur. Kâzım Karabekir, Refet, Ali İhsan, Ali Fuat, İzzettin, Fahrettin, Halit, Fahri paşalar ve diğerlerini de saymaya kalksak, elliyi aşkın yetkin ve işinin ehli komutanı Milli Mücadele'de düzenli orduda görürüz. Aralarında iç çatışmalar olmuş, ama hiçbiri düzen anlayışının dışına çıkmamıştır. Bu askeri teamülün, bir araya getirilmiş "gezici kuvvet" anlayışıyla birleşmesi zaten mümkün değildir. Tartışılan Çerkez Ethem'in cesareti ve vatanseverliğinden çok, askeri ve siyasi yetkinliğinin olup olmamasıdır. Askeri kimliğinde "küçük zabit" yazar. Yani askeri idadi öğrenimi görmemiş ve kurmay olmamıştır.</p>
				<p class="normal">Çerkez Ethem, savaşmanın sadece "isyan bastırmak" olmadığını söyleyebilecek bir ekibe sahip değildi. Uğradığı haksız politikalara karşı politika geliştirecek bir kurmay heyetini hiçbir zaman oluşturmadı. Sadece ve sadece Reşit Bey ile Tevfik Bey'in söylediklerini dinledi. Dinleyiş tarzında onların Harbiyeli oluşları ve deneyimleri elbette önemli faktördür ama asıl neden, onların aile büyükleri oluşudur. Bu durum elbette Çerkez Ethem'i "silik" bir asker yapmayacaktır. Büyüklerini daha çok dinleyen ve bunu kişilik meselesi yapmayan bir asker...</p>
				<p class="normal">Bu düşünce, şimdi sunacağımız gelişmelerin yorumlanmasında yararlı olacaktır. Yunus Nadi sadece gazeteci kimliğiyle değil, ilk Cumhuriyet tanıklarından biri olarak Ankara'yı çok iyi gözlemlemiştir:</p>
				<p class="normal">"Garp Cephesi Komutanı İsmet Bey'in Seyyar Kuvvetler'in fırka haline getirilmesi konusunun kararlaştırılması hakkındaki işarını (yazıyla bildirmesi, haber vermesi) Komutan Vekili Tevfik Bey reddetmiş ve yine Simav Havalisi komutanlığına atanan İbrahim Bey'in bu memuriyeti, aynı Tevfik Bey tarafından çok kaba bir şekilde kabul edilmemişti."</p>
				<p class="h2baslik">15 Kişi Çözüm Arıyor</p>
				<p class="normal">Bundan sonrasında Mustafa Kemal başkanlığında bir toplantıya gidilecek ve Ankara'da Hükümet Konağı'nda İcra Vekilleri Heyeti Toplantı Salonu'nda yaklaşık 15 kişi çözüm yola arayacaktı. (Yunus Nadi bu rakamı 20-30 olarak verir.)</p>
				<p class="normal">Katılanların çoğu bakan veya mebustu ve aralarında Reşit Bey de vardı:</p>
				<p class="normal">"Mustafa Kemal: 'Hepinizin bilgisi olan ve son derece esefe şayan bu anlaşmazlığı çözümlemek için, vatana ait hizmetlerinizdeki azim ve samimiyet bize rehber olacaktır.</p>
				<p class="normal">Ethem Bey ve biraderlerinin, ordu tedbirlerine ait herhangi bir meseleden dolayı kendilerini hakaret görmüş veya gönülleri kırılmış saymalarına sebep yoktur. Önümüzdeki mesele, sen-ben kavgasında hangi tarafın üstün tutulması meselesi değildir. Sıradan bir izzetinefis meselesi de değildir. Hakikat şudur ki, önümüzde yenilip mutlaka denize dökülmesi gereken bir Yunan ordusu vardır. Benim askerliğime itimat buyurursanız, bu büyük iş ancak düzenli, bir ucundan öbür ucuna ve en büyük kütlesinden son erine kadar disiplini mükemmel bir ordu başarabilir.' "</p>
				<p class="normal">İşte Mustafa Kemal'in ağzından ordu kavramına getirilen yorum budur. Konuşmasını sürdürür ve "Seyyar kuvvetlerin başında bulunan arkadaşlarımın da bu gerçeği anlamaları, onu sadece takdir etmeleri gerekir. Bu takdir yapıldıktan sonra ortada halledilemeyecek mesele kalmaz" der.</p>
				<p class="normal">Tartışmaları hatırlamak gerekiyor:</p>
				<p class="normal">"Reşit Bey: 'Hâlâ düzenli ordular yapmak gibi boş hayaller peşinde misiniz? Hâlâ bu erkânıharp beylerle mi gâvuru kovacağımızı sanıyorsunuz?'</p>
				<p class="normal">Mustafa Kemal: 'Ordu meselesi hakkında şimdiye kadar devam eden fuzuli sözlerinize bu münasebetle bir son vermeniz gerektiğini söylemek isterim. Kardeşlerinizin hizmetlerini inkâr eden yok. Fakat o demek değildir ki, insan iki buçuk hizmetiyle her gerçeği çiğneyerek memleketin başına bela olmaya hak kazanır. Herkes haddinde kalmak zorundadır. Askerlik meselesinin bu kadar ilgisizce tartışılması yalnız ilme değil, karşınızda bulunan arkadaşlara da saygısızlık olur.'</p>
				<p class="normal">Reşit Bey: 'Bu Anadolu harekâtına iştirak ettiğimize hata etmişiz. Bu yüzden bizim yüz binlerce çiftliklerimiz servet ve samanımız düşman tarafında kaldı. Benim ne zorum vardı da geleyim. Buralarda sonunda bu hale getirilecek işler için uğraşayım. Vatan benim için birdir. Turan da... Ben nerede olsa pekâlâ oturabilir ve yaşayabilirim. Paşa, paşa daha açık söyleyeyim, Venizelos'la diz dize oturabilirim.' "</p>
				<p class="normal">Bu son söz üzerine Mustafa Kemal kaşlarını çatacak ve Yunus Nadi'nin deyimiyle tartışmaya sert bir mukabelede bulunacaktır:<sup class="calibre3"><a href="cerkezethem_split_059.html#footnote-118064-22" id="footnote-118064-22-backlink">22</a></sup></p>
				<p class="normal">"Reşit Bey, bu sözlerinizi üzüntünüzün fazlalığından ileri gelmiş kabul etmek bile onların ağırlığını ve çirkinliğini ortadan kaldırmaz. Biz karşımızda Venizelos'la diz dize oturabilecek kabiliyette kimse kabul etmiyoruz. Seninle Bingazi'de beraberdik. Bu, günün birinde bu kadar vatansızca sözlere tanık ve muhatap olmak için değildi. Böyle manasız sözleri bırakalım ve esas konuya gelelim."</p>
				<p class="h2baslik">Bayar Nasihat Kurulunda</p>
				<p class="normal">Daha sonra bir kurul oluşturulmasına ve Kütahya'ya gelen Çerkez Ethem ile Tevfik Bey'e gönderilmesine karar verilecekti. Buna, bir yerde uzlaşmadan çok, "tavsiye ve nasihat kurulu" denilebilirdi. Çünkü Kuvayı Seyyare komutanlarına sükûn, itidal ve orduyla nezaket dairesinde münasebet tavsiye edecekler, hatta ötesinde bunu kesinleştireceklerdi.</p>
				<p class="normal">Eyüp Sabri Bey (Akgöl-Eskişehir), Celal (Bayar) Bey (Manisa), Kılıç Ali Bey (Gaziantep), Vehbi (Bolak) Bey (Karesi) ve Emir Paşa (Sivas) ile Reşit Bey'den oluşan kurul hareket etmeden önce, Mustafa Kemal meseleye şöyle bir nokta koyacaktı:</p>
				<p class="normal">"Bu arkadaşlar şimdiye kadar hizmet ettiler ve çalıştılar. Bu hizmetlerinin değerlerini mahfuz tutmak isterim. Ordunun içinde samimi çalışarak görevlerine devam edebilirler. Her şey caiz ve her şey mümkündür. Fakat anlaşmazlık ve düşmanlık asla... İşte bunu kabul edemeyiz. Haydi göreyim sizi, bu kardeşlik ve selametin hakikisini temin edin."</p>
				<p class="normal">Şimdi Çerkez Ethem kadar, Kurtuluş Savaşı için de önem taşıyacak küçük bir ayrıntıyı gündeme getirelim. Arabulucu kuruldan son anda çıkan bir isim vardır: Kâzım (Özalp) Bey... Nedenini ise şöyle açıklar:<sup class="calibre3"><a href="cerkezethem_split_060.html#footnote-118064-23" id="footnote-118064-23-backlink">23</a></sup></p>
				<p class="normal">"Reşit de benim bu heyetle mutlaka gitmemi teklif ediyordu. Mustafa Kemal Paşa bana gizli bir işaret vererek gitmememi ifade etti. Ben de mazeret beyan ederek gitmedim. Oradan ayrıldıktan sonra bana şunu dedi: 'Bu işin sonu müsademeye varacaktır. Ve yakındır. Sen gidersen cebren seni tutarlar. Senin imzanla şimdiye kadar beraber çalışmış olduğun subaylara ve Kuvayı Milliye komutanlarına telgraflar ve mektuplar yazarak propaganda yaparlar. Bizi zor duruma sokarlar diye düşündüm.' "</p>
				<p class="normal">Mustafa Kemal'in silah arkadaşı Kâzım Bey'in bu sözlerini okuduktan sonra şu noktalara dikkat çekebiliriz:</p>
				<p class="normal">1- Mustafa Kemal çatışma çıkacağını biliyordu.</p>
				<p class="normal">2- Meselenin ne olursa olsun artık sonuçlanması gerektiğini düşünüyordu.</p>
				<p class="normal">3- Yararı olmayacağını düşünmesine rağmen heyetin gitmesine olumlu yaklaştı. Çünkü Meclis'e karşı sorumluydu.</p>
				<p class="normal">4- "Sen gidersen, seni cebren tutarlar" diyen Mustafa Kemal, herhalde heyetteki Celal</p>
				<p class="normal">Bey'in de, Kılıç Ali'nin de alıkonabileceğini biliyordu.</p>
				<p class="normal">Öyleyse heyettekiler gözden mi çıkarılmıştı?</p>
				<p class="normal">Ya da Kâzım Bey kıymetliydi de İktisat Vekili Celal Bey, Kılıç Ali Bey ve diğerleri değil miydi?</p>
				<p class="normal">Yakın tarihçiler için hayli uzakta kalmış ama mutlaka yakından bakılması gereken bir durum değil mi?</p>
				<p class="normal">Kurul hareket ederken Kütahya'ya telgraf metinleri hazırlanıyordu:</p>
				<p class="normal">"Sizinle görüşmek ve durumu izah etmek üzere (isimler) yarın 23.12.1920 saat 12.00'de hareket ettirilecek trenle Kütahya'ya geleceklerdir."</p>
				<p class="normal">Türkiye Büyük Millet Meclisi Reisi Mustafa Kemal'in dışında Çerkez Ethem'e de aynı içerikli bir telgrafı, yine Reşit Bey çekecekti. Bu sırada Kütahya çevresinde ilginç gelişmeler oluyordu. Ethem kuvvetleri hareket halindeydi ve söylentilere göre içerilere doğru toplanarak çekiliyordu. Mustafa Kemal bu kez kurula ve Celal Bey'e hitap eden bir telgraf çekecekti. Endişe vardı yazdıklarında:</p>
				<p class="normal">"Birinci Kuvayı Seyyare Komutanlığı'nın, cephe komutanlığının bilgisi ve izni olmadan, o bölgede bulunan ordu birliklerini cepheye yayarak toplandığını haber aldım. Bu hareket tarzından amaç ve anlamın ne olduğunu kesinlikle bilmek isterim.</p>
				<p class="normal">Bu husustaki düşüncenizi bekliyorum."</p>
				<p class="normal">Mustafa Kemal makine başında beklemektedir.</p>
				<p class="normal">İşte burada Celal Bey, kuruldaki arkadaşlarıyla tarihi bir karar vermek durumunda kalacaktır. Ya Çerkez birliklerindeki hareket bildirilecek ve o zaman ipiler tamamen kopacak veya sükûnet sağlanıncaya kadar zaman kazanılacak ve Mustafa Kemal'e her şeyin olumlu tablosu çizilecektir. Celal Bey ve kurul üyeleri bu ikinci yolu seçerler:</p>
				<p class="normal">"Müsterih olunuz. Yanlış anlaşılacak hiçbir şey yoktur. Yarın Tevfik Bey gelecek ve hep birlikte görüşeceğiz. (Celal, Vehbi, Kılıç Ali, Eyüp ve Reşit)</p>
				<p class="normal">Mustafa Kemal bu arada bir bildiri yayımlayarak üstüne şöyle bir şerh koyma gereğini duyacaktır:</p>
				<p class="normal">"Süratle ve özellikle Kuvayı Seyyare Komutanlığı'na,</p>
				<p class="normal">Hiçbir kimse, hiçbir sebep ve suretle, merkezi hükümetin bilgisi olmaksızın kuvvet toplamaya mezun değildir.</p>
				<p class="normal">Bu beyannamenin tebliğ tarihinden evvel (25 Aralık 1920) bu yolda hareket etmiş olanlar varsa, derhal kendilerini ve teşebbüs amaçlarını doğrudan doğruya bana bildireceklerdir.</p>
				<p class="normal">Aksi takdirde bu gibi girişimlerin memleket düzenini bozmak, Türkiye Büyük Millet Meclisi hükümetine zarar vermek ve masum memleket halkına hakaret etmekle suçlandırılacağını beyan ve ilan ederim."</p>
				<p class="h2baslik">Haber Geliyor</p>
				<p class="normal">Ve 26 Aralık'ı 27'ye bağlayan gece, haber gelir. Adı geçen kurul, Çerkez Ethem ve Tevfik Bey'le yaptıkları görüşmenin olumlu sonucunu büyük bir keyifle bildirir. Görüşmenin sonucunu şöyle özetler:</p>
				<p class="normal">"Disiplin içinde hareket edilmesi ve Büyük Millet Meclisi kararlarına uyulması gerektiğine dair söylenenlere harfiyen uyulacağı ve böyle bir anlaşmazlık olamayacağı cevabını aldık."</p>
				<p class="normal">Kuruldaki Reşit Bey'i bir tarafa bırakırsak, tümünün Çerkez'in oyununa geldiğine şüphe olmadığını söyleyebiliriz. Kurul üyeleri iyi niyetle anlaşmazlığın çözümlenmesine çalışmış ve daha önce söylediğimiz gibi Mustafa Kemal'e yanıltıcı bilgi bile vermiştir. Ama Kılıç Ali gibi askerliğin rahlei tedrisinden geçmiş, Celal Bey gibi İttihat ve Terakki'de çok yanlış görmüş ve tespit etmiş bir politik kimliğin, Ethem'in hazırlığını fark edememesi ilginçtir.</p>
				<p class="normal">Kılıç Ali de toplanan askerleri, mevzileri, özetle ön harekâtı dikkatinden nasıl kaçırmıştır?</p>
				<p class="normal">Kurul yaptığı gözlemi ve aldığı kararı Mustafa Kemal'e olumlu biçimde iletirken, Çerkez ve kardeşleri de isyan düzenine girecektir. Üyeler, Kütahya toplantılarından ayrılacakları sırada metni görürler. Şaşırmaktan başka yapacakları bir şey kalmamıştır. İsyan bayrağı artık çekilmiştir. Meclis'e de gönderilen telgrafla geri dönülmez bir yola girmiştir Çerkez Ethem:</p>
				<p class="normal">"Bu gelişigüzel harcamalar ve ihtiraslarla dolu şartlar altında millet ve memleketin artık savaşa katlanma gücü kalmamıştır. İstanbul'dan gelen ve tutuklandıkları söylenen barış heyetinin elverişli ortam altında geldikleri muhakkak olduğuna göre, bu heyetin serbest bırakılarak barış görüşmelerinin çabuklaştırılmasını, bütün asker ve millet efradına tercüman olarak bildim.</p>
				<p class="normal">Ankara'da toplanan Meclis'in ne şekilde toplandığını herhalde hepimiz biliyoruz.</p>
				<p class="normal">İlk yaptıkları, bu yoksul milletin sırtından kendilerine senede üç bin liradan fazla ödenek koymaları olmuştur... Şimdi ise bol bol dalkavuklarla meşguldürler.</p>
				<p class="normal">Gelen yüksek kurulun hemen İstanbul'a geri gönderilmesi önemli bilginize sunulur.</p>
				<p class="normal">29 Aralık 1920</p>
				<p class="normal">Kuvayı Seyyare ve Kütahya Yöresi Genel K.</p>
				<p class="normal">Çerkez Ethem"</p>
				<p class="h2baslik">"Hain ve Cani Sizsiniz"</p>
				<p class="normal">Çerkez Ethem'in Umum Kuvayı Seyyare komutanı imzasıyla Gediz'den Batı Cephesi Komutanı İsmet Bey'e çektiği açık telgraf yazısı diğerlerine göre çok daha ağır ifadeler taşır. Ağır olan sadece ifadeler de değildir. Uşak için teklif ettiği taarruz planlarının reddedilmesini "hainlik" olarak tanımlar ve "hain, cani hep sizsiniz" der.</p>
				<p class="normal">İsmet Bey'in Kütahya'dan Genelkurmay Başkanlığı'na intikal ettirdiği bu görüşler Çerkez Ethem'in 31 Aralık 1920 tarihli özel telgrafa verdiği cevaptır. Bu telgrafta Çerkez Ethem çok açık bir dille vatana ihanet etmekle suçlanmıştır. Çerkez'in isyandan vazgeçme ve teslim olma yolundaki uyarıya cevabı üç maddeden meydana gelmektedir:</p>
				<p class="normal">"Şifreli telgrafınızı aldım. Mustafa Kemal Paşa'nın aracılığıyla Büyük Millet Meclisi'ni bağışlamasına çok teşekkür ettim. Benim çektiğim telgraf ve telgraflar tümüyle bir gerçektir.</p>
				<p class="normal">Büyük Millet Meclisi'nin böyle bir kararı varsa, hak ve gerçekten uzak bir nankörlüktür.</p>
				<p class="normal">Meclis'in tümünü bilerek, hükümetin bana karşı kurduğu tuzakları öğrendiğim günden beri her türlü ihtiyata uydum. Vermediğim uğraşı olaylarını benden yana olarak tarihe uydurmak için saldırınızı bekleyeceğim. Sonra yasal olduğunu savunduğunuz durumunuz karmakarışık olacak. Onlardan bir şey çıkmaz.</p>
				<p class="normal">Beni ve benim kuvvetlerimi ezebilecek, vurabilecek olanağınız vardı da, bu uygunsuzlukların oluşundan önce Uşak için önerdiğim taarruzu niçin kabul etmediniz? Öyle ise hain, cani hep sen, hep sizsiniz."</p>
				<p class="h2baslik">Nerede Silah Arkadaşlığı?</p>
				<p class="normal">Hükümetin başından beri kendisine karşı olduğu ve sürekli olarak kendisinin saf dışı edilmeye çalışıldığı inancını hep muhafaza eden Çerkez Ethem, sürgün yıllarında özellikle Meclis hakkında söylediklerinden pişmanlık duyduğunu ifade edecektir.</p>
				<p class="normal">Meclis'e yönelik suçlamalarından "Yapmamalıydım" diye üzüntü duyan Çerkez Ethem'in bu yazısının ikinci maddesindeki hitap tarzının da ne protokolle ne de emir komuta zinciriyle ilgisi vardır. Hele "silah arkadaşlığı"yla hiç bağdaşmayacak bir hitap tarzıdır.</p>
				<p class="normal">Bir yandan "Uşak taarruz planı" gibi askeri strateji açısından tartışılabilecek, hatta kabul edilebilecek bir plan hazırlamakta ama öbür yandan İsmet Bey'e "A budala kardeş" diye hitap etmektedir:</p>
				<p class="normal">"Buyuruyorsunuz ki, bir buçuk aydan beri sizlerde türlü kuşkular uyandırıldıktan başka siyasi yönden de herkes çeşitli şekillerde yararlanmaya yeltendi. A budala kardeş, kuşkuları uyandıran sizler değil misiniz? Aracılığı yapan topçu müfettişi Galip değil mi? Bu gibi hiçbir şeyi bilmezlikten gelerek konuşuyorsunuz. Sizin ve benzerlerinizin kıskançlığına, kişisel tutkularınıza kişiler değil, memleketler feda ettiğinize ve edebileceğinize bu kararlarınızdan başka ne gibi şahit ve ne gibi deliller aranılır? Bu kadar tutkulu olduğunu bildiğim sizlere karşı alacağım ve aldığım düzeni çok görmemek gerekir. Fakat tutkular tabii ki çok görülür, çok göstermeye çalışılır."</p>
				<p class="normal">Bu mektuplardaki ilginç noktalardan biri de Çerkez Ethem'in kardeşi Reşit Bey'i saflıkla tanımlamasıdır.</p>
				<p class="normal">"Ama ne yapayım, kardeştir. Yoksa bana kalsaydı Mustafa Kemal ne Meclis başkanı olurdu ne de idamıma ferman okuyabilirdi" diyen Çerkez, anlaşılıyor ki Reşit Bey'in Ankara'da aldatıldığı görüşündedir. Mektuptaki bir bölüm şöyledir:</p>
				<p class="normal">"Nazar değmesin, siz de hiç kusur etmediniz. Hepimizden akıllı olduğunu söylediğiniz Reşit Bey değil midir ki saflıkla size bu fırsatları verdi. Fakat ne yapayım kardeş, yoksa bana kalsaydı Mustafa Kemal ne Meclis başkanı olurdu ne de sen şimdi benim idam fermanımı okuyabilirdin. Ankara Millet Meclisi koridorlarında çeşitli kılıklarda gezen silahlılar, o Mustafa Kemal'in diktatörlüğüne de işaret edebilirdi."</p>
				<p class="normal">Uşak Cephesi'ndeki askerin, kendisinin nankör olduğu ve başkaldırdığı şeklindeki görüşlere inanmayacağını belirten Çerkez bu arada İsmet Bey'e bir davet çıkarır:</p>
				<p class="normal">"Uşak Cephesi'ne buyurun."</p>
				<p class="normal">Ama bu davetten önceki düşünceleri hayli çarpıcı ve dikkat çekicidir:<sup class="calibre3"><a href="cerkezethem_split_061.html#footnote-118064-24" id="footnote-118064-24-backlink">24</a></sup></p>
				<p class="normal">"Bir de onlardan söz ediyorsunuz. Koltuklarda, salonlarda sözü edilen onur sözcüklerine değer vermeyiniz. Çünkü aslı yoktur. Büyük mücadelelere girişmiş kişilerde yaşam sorunu söz konusu olmaz buyuruyorsunuz. Bu öğüdü bana söylemek hakkına sahip olduğunuzu kanıtlamak için Uşak Cephesi'ne buyurmanız gerekir. Ordunun kurşun atmayacağını, (bize) katılacağını kabul edersem hata etmiş olmam. Çünkü ne onlar sizin gibi nankör olduğuma ve ne de benim başkaldırdığıma inanırlar. Kuvvetlerimizin 5.000 veya 10.000 olması, Mustafa Kemal'in daima Kuvayı Seyyare'nin bir-iki yüz kişiden meydana gelmiş olduğu iddia ve propagandasına karşıyım.</p>
				<p class="normal">Yoksa kuvvet ister az, ister çok olsun. Kuvvetlerimiz iman sağlamlığıyla, Çanakkale'den Sivas'lara kadar alayları kimi kez tekbir getirmek, kimi kez gözdağı vermek suretiyle tutsak etmiş, ayaklanmalar bastırmış ve yola getirmiş bir kuvvettir.</p>
				<p class="normal">İki gözünü sevdiğim, zavallıları eğitim ve öğretimle 93'ten beri kazandığınız en ufak bir muharebeyi gösterebilecek durumda olsanız, bu iddianıza o kadar şaşmayacağım. Bize kimse kardeşlik yapmamış ve en açık bir içten kardeşliği sizin yaptığınızı söylüyorsunuz, teşekkür ederiz."</p>
				<p class="h2baslik">Tarih Size Lanet Edecek</p>
				<p class="normal">Çerkez Ethem, başta İsmet Bey olmak üzere silah arkadaşlarının "kardeşlik ve dostluk" adına yaptıkları "uyarı ve barışma" çabalarına inanmaz. Bu hareketleri "köprüyü geçinceye kadar" biçiminde yorumlar. Çerkez Ethem için Ankara'ya bağlı silah arkadaşları, içleri fesat dolu yurtseverlerdir ve zavallı dediği Meclis de onların sahte ünlerini anlamamıştır:</p>
				<p class="normal">"Ama inanılmasını zor görüyorum. Köprüyü geçinceye kadar öyle olsun diyorsunuz. Ama bilmiyorsunuz ki köprünün binde birine ulaşamamışsınız. Ah... İçleri fesat yurtseverler, zavallı Millet Meclisi, sizin sahte ünlerinizi anlamış değil. Bundan ötürü yurtseverlik duygularım şu sözleri söylememi emrediyor:</p>
				<p class="normal">Bana karşı güven verici bir durum alınız, aksi halde gerçek ve hak başarı kazanacaktır. Tarih bana az, size çok lanet edecektir."</p>
				<p class="normal">Hatırlanacağı gibi İsmet Bey, Çerkez Ethem'e yazdığı mektubunu "son selam" diye bitirmişti.</p>
				<p class="normal">Çerkez Ethem de mektubunda buna incelikle dokunur:</p>
				<p class="normal">"Baki ilk selam. Bakanlar Kurulu da okusun" şerhinin yer aldığı 2 Ocak 1921 tarihli bu mektup arşivde bulunmaktadır.<sup class="calibre3"><a href="cerkezethem_split_062.html#footnote-118064-25" id="footnote-118064-25-backlink">25</a></sup></p>
				<p class="h2baslik">Ve Son Yazılıyor</p>
				<p class="normal">Kurmaylardan Sadi Koçaş'a göre Ethem Bey, Birinci Dünya Savaşı içinde Enver Paşa'nın inzibat çavuşuydu. Der ki:</p>
				<p class="normal">"Mütarekede İzmir valisinin oğlunu dağa kaldırıp babasından fidye istemekle haydutluğa başlayan Ethem, Yunanlıların İzmir'i işgaliyle ilk defa silaha sarılan çete reislerinden biridir. Dokuz arkadaşıyla Salihli Cephesi'ne gelmiş, bölgedeki diğer çeteleri de emri altına alarak Salihli Cephesi komutanı olmuştur.</p>
				<p class="normal">Diğer cephelerden suçlu olarak kaçmış, gözünü budaktan sakınmaz ne kadar kişi varsa hepsini etrafına toplayarak, bu mühimce kuvvetler birçok yerde ve isyanda hakikaten iyi iş görmüştür."</p>
				<p class="normal">Gördüğü iyi iş, tabii ki Koçaş'ın iki satırla anlattığı kadar değildir. İyi ve kötü taraflarıyla Milli Mücadele'de birkaç satırdan daha fazla yer alması gerekirdi. Koçaş örneğinde olduğu gibi apoletli yazarların, Milli Mücadele tarihiyle ilgili yorumlarında, Çerkez vakasını ele alırken sadece fidye amaçlı bir çete reisi, onca yurtseveri de çeteci olarak tanımlamak haksızlıktır. Bu saptamalardan sonra hatıralarına kaydı ihtiyatla bakmak gerekir. Ethem Bey kendisine gönderilen "barış" ya da "nasihat" heyetlerindeki üyeler içinde iki kişiyi "kendisine bağlı ve samimi insanlar" olarak görür.</p>
				<p class="normal">Biri ağabeyi Reşit Bey, diğeri de Eskişehir mebusu Eyüp Sabri Bey'dir.</p>
				<p class="normal">Çerkez Ethem, hatıraları olduğu öne sürülen kitapta Reşit Bey'in Mustafa Kemal'in lehinde düşündüğünü ve konuştuğunu söyler:</p>
				<p class="normal">"Onun bu düşüncelerine uygun hareketlerdir ki, Kuvayı Seyyare gibi kurtarıcı kuvveti müşkül bir hale düşürmüştür.</p>
				<p class="normal">Diyebilirim ki, Mustafa Kemal Paşa esas teşkil eden bu husustaki muvaffakiyetlerini Reşit Bey'e borçludur."</p>
				<p class="normal">Çerkez Ethem, İsmet Bey'le yaptığı bir görüşmeden de söz eder. Eskişehir'de bulunduğu sırada İsmet Bey'i görmek ve tartışma konularını konuşmak isteğiyle Yüzbaşı Hakkı Bey'i makamına gönderir. Yüzbaşı geri dönüp olumsuz bir rapor verir:<sup class="calibre3"><a href="cerkezethem_split_063.html#footnote-118064-26" id="footnote-118064-26-backlink">26</a></sup></p>
				<p class="normal">"Karargâh subayını gördüm. Paşa meşgulmüş, bu akşam kimseyi kabul etmeyiniz diye emir vermiş. Yarın gelirlerse Paşa'yı görebilir tarzında konuştular."</p>
				<p class="normal">Bu cevap Çerkez Ethem'i öfkelendirmiştir. Şaşırtıcı olduğunu yazar. Ama ne denli öfkelendiği satırlarında ortaya çıkmaktadır.</p>
				<p class="normal">Yüzbaşı, İsmet Bey'in Kuvayı Seyyare subaylarına tesadüf ettiği zaman, onları tekdir ve hakaret için bahane aradığını bazı subaylardan duyduğunu da Ethem Bey'e fısıldamıştır. Ethem Bey bunu duyunca yatağından fırlayacaktır. Adeta köpürmüştür:</p>
				<p class="normal">"Çabuk, arkamdan gelin."</p>
				<p class="normal">Nizamiye kapısına dört kişi bıraktığına göre kalabalık gelmişlerdir. Süratle ikinci kata çıkarlar. Çerkez'in kapıyı vurmasıyla içeri girmesi bir olur. İsmet Paşa koltukta oturmaktadır. Birdenbire Çerkez'i karşısında gören İsmet Bey şaşırmıştır. Kısa bir tereddütten sonra ayağa kalkar. Çerkez'in ellerini tutup nabzını yokladıktan sonra şöyle konuşur:</p>
				<p class="normal">"Ne vakit teşrif buyurdunuz? Sizi ateşli ve sıkıntılı buldum. Rahatsızlığınız nasıl oldu?"</p>
				<p class="normal">İsmet Bey, Çerkez'i masaya çeker ve levazım subayının odadan çıkması üzerine Ethem Bey şöyle der:</p>
				<p class="normal">"Samimiyetten eser kalmayan ve sizinle müşterek olan hayatımıza bir son vermeye geldim. Şu günlerde cereyan eden maskeli maskesiz aleyhtarlıklardan maksat nedir? Eğer bana ve Kuvayı Seyyare'ye artık lüzum kalmamışsa, bunu açıkça söyleyiniz. Bu fedakâr kuvveti dağıtmaya hazırım. Görüyorsunuz ki, hastayım. Fikren ve bedenen istirahata ihtiyacım var. Beyefendi sizinle açık ve ciddi olarak görüşüyorum ve öyle cevap istiyorum."</p>
				<p class="normal">Çerkez Ethem "fedakâr kuvvet" olarak tanımladığı Kuvayı Seyyare'yi dağıtmaya hazır olduğunu söylediği zaman ne kadar içten davranıyordu bilinmez.</p>
				<p class="normal">Bu konuda verilecek kararı uygulamaya hazır olduğunu söyleyen Ethem Bey'in daha sonraki cümlesindeki "hasta ve fikren-bedenen istirahata muhtaç bulunduğu" sözcükleri dikkat çekmektedir.</p>
				<p class="normal">Ethem Bey gerçekten rahatsızdır. Karşı tarafa geçtikten sonra da Yunanlılardan tedavi edilmesini isteyip, hastaneye sevkini talep edecektir. Çerkez bu sözüyle biraz da hareket ve kuvvetten elini çekeceğini ima etmekte ve bedenen zaten güçsüz bulunduğunu ifade etmektedir.</p>
				<p class="normal">İsmet Bey'in cevabında Çerkez'e göre hastalığıyla ilgili bir "geçmiş olsun" dileği yoktur. İsmet Bey söylemiş midir, söylemişse bu görüşmeyi en ince ayrıntısına kadar anlatan Çerkez Ethem niye bunu da yazmamıştır?</p>
				<p class="normal">İsmet Bey, kavgalarında bile bu tür inceliklere dikkat eden, "siyasi" ve "diplomasi" yaklaşımları gereğinden fazla hassas olan birisidir. Diğer olasılık, İsmet Bey'in Çerkez'in hastalığına "muttali" oluşu ve konuyu dillendirip Ethem Bey'i üzmek istememesidir.</p>
				<p class="h2baslik">"Beni Dinlemedi"</p>
				<p class="normal">İsmet Bey, Çerkez Ethem'e dönerek "Allah fesatların cezasını versin" diyerek sözüne başlayacak ve ilginç bir karşılaştırma yapacaktır:</p>
				<p class="normal">"Samimiyetle söylüyorum, sizi Ali Fuat Paşa'dan fazla seviyorum, takdir ediyorum."</p>
				<p class="normal">Hatırlayalım...</p>
				<p class="normal">Moskova'ya yollanan Ali Fuat Paşa, Çerkez'in başkaldırmaları için ne demişti?</p>
				<p class="normal">"Eğer ben orada olsaydım, olay bu duruma gelmezdi. Nitekim ben Garp Cephesi komutanlığından ayrılıncaya kadar Ethem'i hiçbir sızıltıya meydan vermeden idare ettim. Benden sonra idare edemediler. Ve nihayet asi durumuna soktular. Mustafa Kemal Paşa benim tavsiyelerimi dinleseydi, Ethem meselesi çıkmazdı."</p>
				<p class="normal">Yani Ali Fuat Paşa, Çerkez konusunda diğer komutanlardan daha esnek düşünmekte ve bunu yazışmalarda hissettirmektedir. Ali Fuat Bey'e göre Mustafa Kemal de onun Çerkez konusunda söylediklerini dikkate almamıştır. Yerine gelenler Çerkez'le gerekli yakınlığı sağlayamamış ve onu anlamakta güçlük çekmişlerdir. Yeni gelen ise malumdur: İsmet Bey...</p>
				<p class="normal">İşte İsmet Bey bu yüzden "Seni Ali Fuat'tan daha çok seviyorum" diyerek pekiştirme yapmaktadır. İsmet Bey daha sonra dedikodulardan bıkkınlığını, "Münafıklar sizi hakkımda tereddüde sevk etmişler" diye ifade edecektir. Sözlerinde şikâyet vardır:<sup class="calibre3"><a href="cerkezethem_split_064.html#footnote-118064-27" id="footnote-118064-27-backlink">27</a></sup></p>
				<p class="normal">"Ben sizin gibi arkadaşların fedakârlığına güvenerek ordu komutanlığına geldim. Sizinle baş başa vererek anlaşmak için fırsat aradığım halde, işlerin çokluğu yüzünden ve dedikodulardan fırsat bulamadım."</p>
				<p class="h2baslik">Çerkez'e Subaylık Teklifi</p>
				<p class="normal">Çerkez'in şimdi sunacağımız satırları belki de karanlığa düşen bir aydınlık olacaktır.</p>
				<p class="normal">Tabii ki bunları İsmet Bey, Çerkez'e gerçekten söylemişse:</p>
				<p class="normal">"Evvela şunu söyleyeyim ki, hizmetinizle mütenasip bir askeri üniforma içinde sizi görmek isterim. Rütbenin derecesini tayin size ait. Karar ve emri almak benim vazifemdir."</p>
				<p class="normal">Çerkez Ethem'e göre İsmet Bey'in teklifi böyledir. Ethem Bey hep subay olmak özlemini duymuş ama bunu gerçekleştiremeyişinin üzüntüsünü çekmiştir.</p>
				<p class="normal">Bu teklif –üstelik hangi rütbeyi istiyorsa– en yetkili kişi tarafından yapılmakta ve "Bu benim vazifemdir" denilerek verilecek kararın bozulmayacağını vurgulamaktadır. Büyük ihtimalle bu düşünce Mustafa Kemal'den yansımaktadır.</p>
				<p class="normal">Teklifin reddinde en önemli unsur Çerkez'in bunu "ulufe" olarak görmesi olabilir. Bu ödünü verirken kim bilir belki de Refet (Bele) Bey gibi hiç hazzetmediği komutanlardan emir almayı kendine yedirememiştir. Oysa o anda evet dese, belki de her şey değişecekti. Çerkez gibi, işgalcilere başkaldırmış biri yine o işgalcilere baş eğmemiş olacaktır. Böylece Kurtuluş Savaşı'nın yazgısında olumlu gelişmeler olacak ve zafere giden yol kısa ve daha az kişinin kaybıyla aşılacaktır.</p>
				<p class="normal">İsmet Bey'in Çerkez'e verdiği ikinci "ödün" Refet Bey'le ilgilidir:</p>
				<p class="normal">"Sizi daima takdir edenlerdendir. Size istediğiniz yerde tarziye verecektir." Yani özür dileyecektir Refet Bey...</p>
				<p class="normal">Dilemekle kalsa iyi. Şu satıra dikkat ediniz:</p>
				<p class="normal">"Hatta isterseniz elinizi bile öptürürüm."</p>
				<p class="normal">Çerkez tüm konuşmaların sonunda İsmet Bey'e olumlu bir cevap vermeyecektir. Zaten vermiş olsaydı, Yunanlılara ilticaya kadar uzanan o üzücü son yaşanmazdı.</p>
				<p class="normal">"Şahsıma gösterdiğiniz teveccühe teşekkür ederim. Evvela şunu söyleyeyim ki, rütbe meraklısı değilim. Vatanın müdafaası için ortaya atıldım. Zamanı geldi, zararlı gördüğüm bazı vatandaşların hatta diyebilirim ki bazı akrabamın adli icraat sırasında müsamahasız idam kararlarını imza ettim. Rütbe alsam halk nazarında küçülürüm. Halk, haklı olarak diyebilir ki: 'Ethem bu insafsız ve gaddarca icraatını vatanın kurtuluşundan ziyade rütbe ve mevki kapmak için yapmıştır.' Kuvvetlerin arasında terfi ve taltife layık birçok zabit var. Ben bunu onlara layık görürüm."</p>
				<p class="normal">Ethem Bey'in Refet Bey konusunda yaklaşımı ise şöyle olacaktır:</p>
				<p class="normal">"O zatla hiçbir şahsi alışverişim yoktur."</p>
				<p class="normal">Çerkez Ethem'in kendi deyişiyle "nezaketsizce" yaptığı bu ziyaret, İsmet Bey'e ait olumsuz düşüncelerinde biraz olsun yumuşama yaratmıştı. Ama genelde yine eski düşüncelerinden vazgeçmemişti.</p>
				<p class="normal">İsmet Bey'e inanmıyordu Çerkez:</p>
				<p class="normal">"İsmet Bey'in konuşması tasavvurlarımın değişmesine neden oldu. Sözleri arasında şahsına ait olanlar içinde samimiyet de yok değildi. Fakat bunlar entrika icabıydı."</p>
				<p class="normal">Bir de çok sözü edilen tren olayı vardır. Çerkez Ethem, Eskişehir'de birkaç saat süreceği söylenen bekleme sırasında maiyetiyle birlikte karargâhına gitmiş, istasyona dönüşünde gözcülerinden trenin kendisini beklemeden hareket ettiğini öğrenmişti. Çerkez, Mustafa Kemal'in treni aniden hareket ettirişine neden olarak Kılıç Ali Bey'in ondan şüphelenmesini gösterir:</p>
				<p class="normal">"Kılıç Ali Bey ayakta aynı zamanda mütecessis (şüpheci) nazarlarla arkadaşlarımı bilhassa beni tetkikten geçiriyordu. Ben gayriihtiyari kendisine biraz soğuk davranmıştım."</p>
				<p class="normal">Daha sonra şu eklemeyi yapacaktır:</p>
				<p class="normal">"Ben hatamı sonradan anladım. Kılıç Ali Bey'e karşı her zamankinden soğuk davranmıştım. Bunun üzerine Kılıç Ali Bey Mustafa Kemal Paşa'yı gidip görmüş, onu vehme salmıştı."</p>
				<p class="normal">Mustafa Kemal bu olaydan sonra Kütahya'daki grup komutanı Miralay Kâzım Bey'e bir telgraf çekecek, o da bunu Çerkez Ethem'e götürecektir:</p>
				<p class="normal">"Hasta halinde Ethem Beyefendi'yi gece yolculuğuna teşvik eden Diyarbakır mebusu Şükrü Bey'in cezalandırılmasına arkadaşlarca karar verilmiştir. Ethem Bey'in bu gece yolculuğundan ne kadar rahatsız olduğunu ve halen sıhhat ve afiyetinin nasıl bulunduğunu telgrafla bildirmenizi..."</p>
				<p class="normal">Çerkez, "Anlaşılıyor ki artık bizim Eskişehir'de kalmamız emniyetli sayılmazdı. Zira mücehhez ve mükemmel bir orduyu İsmet Paşa'nın eline teslim etmiştik" diyerek hazırlanan dört yaylı arabayla Kütahya'ya hareket etmişti.</p>
				<p class="normal">Kütahya'ya geldiklerinde sabah olmuştu. Ve arabayla yolculuk elbette sağlık durumu bozuk olan Ethem Bey'i yormuştu. Mustafa Kemal, bu yolculuğun Diyarbakır mebusu Şükrü Bey'in teşvikiyle yapıldığını ve onun alelacele cepheye götürüldüğünü biliyordu.</p>
				<p class="h2baslik">Dönüşü Olmayan Yol</p>
				<p class="normal">İşte artık bundan sonrasında Ethem Bey dönüşü olmayan bir yola süratle girecek ve telgrafı getiren Kâzım Bey'e şöyle diyecekti:</p>
				<p class="normal">"Düşman karşısında kuvvetimi çekip onlara fırsat vermek benim tenezzül edeceğim bir iş değildir. Şunu söyleyeyim ki böyle bir harekete lüzum var veya yok. O başka... Fakat aşikâr olan şu ki, bundan sonra Mustafa Kemal Paşa ile yakın ve gizli arkadaşlarıma dört başı mamur samimi dost sıfatıyla bakmayacağım."</p>
				<p class="normal">Çerkez Ethem, Kâzım Bey'i "En samimi dostlarımdandı" diyerek anar ve şunu da eklemeyi ihmal etmez:</p>
				<p class="normal">"Yahut öyle olması insaf ve vicdan gereğiydi. Fakat bilmem, fazla mı sır vermiştim?.." Kâzım Bey, telgraf sonrası Ethem Bey'den aldığı cevabı Ankara'ya götürdüğü gün grup komutanlığından uzaklaştırılacaktı. (Mebus olduğundan Ankara'da kaldı.)</p>
				<p class="h2baslik">Çerkez Ethem'le Yapılan Röportaj</p>
				<p class="normal">"Soru: 'Ankara'ya ne için teşrif buyurulmuştu?'</p>
				<p class="normal">Cevap: 'Emin olun ki, etibbanın (sağlık kurulunun) gösterdiği lüzum üzerine bir ay Ankara'ya gittim. Orada birkaç gün rahat ettim. Sürekli çalışmak beni bir hayli yormuştu.'</p>
				<p class="normal">Soru: 'Büyük Millet Meclisi müzakereleri nasıldı?'</p>
				<p class="normal">Cevap: 'Ben, Büyük Millet Meclisi'ne gitmedim ki, müzakereleri dinlemiş olayım. Çünkü rahatsız idim.'</p>
				<p class="normal">Soru: 'Rusya'dan gelen Süleyman Sami arkadaş Ankara'da bulunuyor muydu?'</p>
				<p class="normal">Cevap: 'Süleyman Sami Bey'le maalesef görüşemedim. Kendisi Ankara'dan ayrılmış bulunuyordu.'</p>
				<p class="normal">Soru: 'Bolşeviklik ve Süleyman Sami'nin Ankara'da ne gibi tesiri olmuştu?'</p>
				<p class="normal">Cevap: 'Tabii iyi, hatta fevkalade.'</p>
				<p class="normal">Soru: 'Ankara'da temas ettiğiniz mebuslar üzerinde müspet tesir görülmüş mü?'</p>
				<p class="normal">Cevap: 'Mebus heyetinin pek çoğu üzerinde. Ben fikren, zihnen yorgun olduğum için bu meseleyle lüzumu kadar alakadar olmaya vakit bulamadım. Hatta cepheden uzaklaştığım için Ankara'da müteessir bile oldum. Görüyorsunuz ki, hemen avdet ettim. Şimdi müsterihim, çünkü cepheye daha yakın bulunuyorum. Cepheyle daha çok alakadar olabiliyorum. Vicdanen muazzep olmuştum.'</p>
				<p class="normal">Soru: 'Bolşevikliğin cihanı istila edeceğini zatıâlileri de Ali Fuat Paşa Hazretleri gibi kani bulunuyor musunuz?'</p>
				<p class="normal">Cevap: 'Evet, Bolşevizm cihanı istila edecektir. Biz onu layık olduğu hisle karşılayıp kabul edersek memleket herhalde mesut olacaktır. Emin olunuz Bolşevizm halihazırda içinde yüzdüğümüz felaketten ziyade istikbalimiz için daha müsmir (verimli), daha nafi (yararlı) olacaktır. Şimdi memleketi kurtaracak istikbalde hayat ve saadet-i beşeriyeti temin edecek. Bolşevikliği ilan etmezden önce bu masum millete hain ve katil düşmanımız Yunan'la nihayete kadar mücadele esasını kabul ettirmeli. Sonra hemen ilan etmeli fikrindeyim. Ancak sadece Bolşevik olmakla iş bitmez. Çok propagandaya ihtiyaç var.'</p>
				<p class="normal">Soru: 'Bolşevikliği memleket ve milletimiz için çare-i necat (kurtuluş çaresi) olarak mı kabul buyuruyorsunuz?'</p>
				<p class="normal">Cevap: 'Şüphesiz. Bolşeviklik yegâne çare-i necat ve felahımız (mutluluğumuz) olacaktır. Tekrar ederim ki, yalnız ilan kâfi değildir.'</p>
				<p class="normal">Soru: 'Beyefendi, halk zümresinin programını tetkik buyurdunuz mu?'</p>
				<p class="normal">Cevap: 'Hayır, tetkik etmedim.'</p>
				<p class="normal">Soru: 'Cephelerde vaziyet nasıldır?'</p>
				<p class="normal">Cevap: 'Yalnız cephelerde değil, her yerde vaziyet mükemmeldir. Şimdiye kadar elde edilen sonuç takdir edildi. Batı Cephesi Komutanı Ali Fuat Paşa Hazretleri'nin bu hususta pek büyük himmetler gösterdiklerine ve göstereceklerine eminim. Şimdiye kadar biz Yunanlıların gelişigüzel bir surette ileri harekette bulunmaya cüret edeceklerine ihtimal vermemiştik. Fakat buna rağmen muvaffakiyet elde edemeyeceklerdir. Her türlü tedbire tevessül edilmiştir. Göreceksiniz ki, bundan sonra her taraftaki Yunanlılar için mezardan başka bir şey olmayacaktır.' "<sup class="calibre3"><a href="cerkezethem_split_065.html#footnote-118064-28" id="footnote-118064-28-backlink">28</a></sup></p>
				<p class="h2baslik">Ali Fuat Paşa ve Yunanlılar İçin Söyledikleri</p>
				<p class="normal">Çerkez Ethem'in röportajında dikkati çeken hususlar var. Bolşevizmi memleket için yegâne kurtuluş yolu olarak görmesi kadar Bolşevizmi sadece ilan etmekle meselenin bitmeyeceğini belirtiyor ve bunun propaganda yoluyla topluma anlatılması gereğinin üzerinde duruyor.</p>
				<p class="normal">Ali Fuat Paşa'dan söz ederken "hazretleri" hitabında bulunuyor ve cephelerdeki vaziyetin mükemmelliğini ona bağlayıp "Pek büyük himmetler gösterdiler ve göstereceklerdir" diyor. Paşa'nın Moskova'ya tayini ve İsmet Bey'le anlaşmazlıkları, "düzenli ordu" meselesi ve Ankara'nın İsmet Bey ile ordu üzerindeki hâkimiyeti ve Ankara'nın bu yöndeki siyasi tavrında bu tanımlama sanki bir anahtar gibidir.</p>
				<p class="normal">Ali Fuat Paşa'nın "Ben olsaydım, durum böyle olmazdı" söylemini ve Çerkez Ethem sürtüşmesine yaklaşımını da hatırlayalım.</p>
				<p class="normal">Çerkez Ethem'in röportajdaki Yunanistan'la ilgili sorulara verdiği cevaplarda kullandığı "Göreceksiniz, bundan sonra her taraftaki Yunanlılar için mezardan başka bir şey olmayacaktır" sözü, o anda külliyen Milli Mücadele içinde olduğunu belirlemektedir. Anadolu'nun kurtuluşundan yana olduğunu ifade etmekte ve Yunanlarla işbirliğine yol açacak herhangi bir söylemde bulunmamaktadır. Yani aklının bir köşesinde zerre kadar Yunanlılarla aynı safta olabileceğine ilişkin bir belirti yoktur. Olaylar ordu kademesindeki değişiklikler ve Kuvayı Seyyare'yle ilgili yeni yaptırımlardan sonra gelişmiştir.</p>
				<p class="h2baslik">Kardeş Kardeşi Vurur mu?</p>
				<p class="normal">Bundan sonraki gelişmeler kelimenin tam anlamıyla kardeşin kardeşe silah çektiği anlardır. Çerkez Ethem bunun vahametini geç de olsa anlayacaktır. Toplar silah arkadaşlarını ve der ki:</p>
				<p class="normal">"Kuvayı Seyyare'yi bu elim vaziyete temiz kalbim ve samimiyetimle ben düşürdüm. Bizimle kalmak istemeyenleri tehlikeli mıntıkanın dışında silahlarını alarak serbest bırakacağım."</p>
				<p class="normal">Subaylar bir kenara çekilmiş ve verilen bir saatlik süre içinde durumu tartışmaya başlamışlardı. Kalmak isteyenlerin isimleri alınıyor, diğerleri bırakılıyordu. Böylece geride kalanlarla Gediz'deki karargâha çekilecekler ve bir yandan Yunan, öbür yandan İsmet Paşa kuvvetlerine karşı savaşmak durumunda kalacaklardı. Çerkez Ethem kendi ifadesiyle dipdiri iken "iskelet" haline gelmişti. Bilinen hastalıklarına bir de mide ağrıları eklenmişti.</p>
				<p class="normal">Çerkez'in üstünde iki tayyare uçuyordu. Yunanlıların ve İsmet Bey'in...</p>
				<p class="normal">Paşa'nın tayyaresinden atılan beyannamelerde Çerkez'in müfrezesine hitap ediliyor, onların silah bırakmaları isteniyor ve "Hain kardeşlerin emriyle silah arkadaşlarınızın kanını dökmeyiniz. Bize geliniz, hürmet göreceksiniz" deniyordu. İmza "Muvazzaf Ordu" idi.</p>
				<p class="normal">Çerkez bu arada mebus Reşat Bey ile Aziz Bey'i elçi olarak son defa İsmet Bey'e gönderip, vatanın selameti açısından çatışmanın durdurulmasını ve meselenin gözden geçirilmesini istediğini belirtecektir.</p>
				<p class="normal">Çerkez'e göre İsmet Bey onları "Siz Ethem'in arkadaşlarısınız" diye dinlememiş ve Ankara'ya göndermiştir. Ethem Bey'in Yunanlılarla ilk teması işte bu sırada, onlardan birkaç gün önce ateşkes talebinde bulunmasıyla başlamıştır.</p>
				<p class="normal">Yunan komutan General Maneta, Çerkez'in teklifini kabul edecek ve dört günlük ateşkes teklifine "evet" diyecekti. Bizim orduda olanlardan herhalde generalin haberi vardı ve Çerkez'i kazanmak istiyorlardı. Yoksa niçin fırsat varken hücum etmeyip ateş kessinler? Nitekim Yunanlılar zaman zaman Refet Bey kuvvetleri karşısında sessiz kalıp dost gibi davranıyor, öbür yandan da Çerkez Ethem kuvvetlerine haber gönderip, saflarına geçmeleri halinde, kendilerine iyi davranacaklarını ifade ediyorlardı.</p>
				<p class="normal">Yunanlılar çatışmayı iyi değerlendiriyordu. Ethem Bey, Gediz'den çekilip Refet Bey kuvvetleriyle hafif çatışmalar yaptıktan sonra Demirci önlerinde savunma durumu almıştı. Çevresindeki komutanlarla konuşup Simav'a ricat emrini verecek ve bu kararını şu gerekçeyle açıklayacaktı:</p>
				<p class="normal">"Simav'dan geçerken Uşak'ta bulunan kardeşim Reşit Bey'e Yunan ordusuyla bir iltica protokolünün temini hususunda gayret sarf etmesini istemiştim. Bunun cevabını bekleyecektim."</p>
				<p class="normal">Refet Bey bu arada Çerkez Ethem'e 17 Ocak'ta bir mektup gönderip şöyle demişti:</p>
				<p class="normal">"Şerefli bir mazi ve hayata sahipsiniz. Top ve ağırlıklarınızı bize iade ederek yine Yunanlılarla mücadeleye devam edebilirsiniz. Sizin hasmınız Refet Bey değildir. Millet Meclisi ve hükümettir. Biz askerlik gereği aldığımız emirleri uyguluyoruz."</p>
				<p class="normal">Çerkez Ethem dağılma kararını verdiğinde, müfreze mensuplarının üç alternatifi olacaktı:</p>
				<p class="normal">1- Çerkez Ethem'le birlikte Yunan tarafına geçmek.</p>
				<p class="normal">2- Türk kuvvetlerini tercih etmek.</p>
				<p class="normal">3- İki tarafa da geçmeyip kendi seçecekleri ortam ve düzende Yunanlılara karşı silahlı mücadeleyi sürdürmek.</p>
				<p class="normal">Doğrusu bu ya, çoğu asker ne olup bittiğinin farkında bile değildi. Ama kendi yurttaşlarına silah atmak gündeme geldiğinde, erat ve subaylar en azından bunun kolay olmayacağını anlamışlardı.</p>
				<p class="normal">Yunan tarafına geçerlerse ne olacaktı? Düşman sözünü tutacak mıydı? Veya onlar bir daha evlerini ve yuvalarını görebilecekler miydi?</p>
				<p class="normal">Çerkez'i seviyorlardı ama sevdikleri başka şeyler de vardı. Yaklaşık 50 kişiydi kalanlar...</p>
				<p class="normal">Parti Pehlivan başta olmak üzere Ethem'in yanında Yunanlılara karşı savaşan eski çeteciler, atlarını dağlara doğru sürdüler. Kendi başlarına savaşarak öleceklerdi.</p>
				<p class="normal">Çerkez'in kurmay başkanı Halil Paşa da Ankara'ya gidenler arasındadır. Ancak mahkemeye verilip asılacaktır.</p>
				<p class="normal">Ve Yörük köyünde akşamın sabahla buluştuğu saatlerde Yunan kaymakam Aleksandru, Çerkez'in isteklerini kabule yetkili kişi olarak geliyordu. Ethem Bey efradının terhisi ve serbest bırakılmasını, tedavisi için Avrupa'nın herhangi bir ülkesine gitme iznini gündeme getirecekti. Teklif kabul edilmiş ve Çerkez Susurluk'ta kardeşi Tevfik'le buluşmuştu. Yanlarında Kaymakam Aleksandr ve diğer Yunan subayları vardı.</p>
				<p class="normal">Kırkağaç istasyonunda yaşanan belki de onca yıl silahla yatıp kalkmış, emirler vermiş ve insanlara hükmetmiş biri için hiç yaşanılmaması gereken kara bir tabloydu... Bir Yunan başçavuşu Çerkez'e Türkçe ve Rumca küfredip saldırmış, elini tabancasına atıp tam tetiği çekeceği sırada Teğmen Yorgiyadis tarafından son anda engellenmişti. "Tanrım nedir bu talihsizlik?" diye düşünüyor ve kendisini alıp giden trenin kompartımanında ülkesinin topraklarına bakarken ağlıyordu. İzmir'de doğruca Başkomutan Papulas'ın yanına götürülecek ve esirler arasındaki adamlarını serbest bıraktırdıktan sonra Hollanda Hastanesi'ne gidecekti. Hastanede bir ay yatmış ve 110 kişi isteğiyle bırakılmıştı.</p>
				<p class="normal">Bazen Kordon'da dolaşıyor ve Yunan askerlerinin hakaretlerine maruz kalıyordu. Onlara göre "Yunan kanı içen bir canavar"dı.</p>
				<p class="normal">Avrupa'da tedavisi için Yunan Genelkurmayı'na başvuran Çerkez Ethem daha vatanındayken vatanını özlüyordu.</p>
				<p class="normal">"Peki daha sonra ne olacak?" diye düşünmeye başlamıştı bile...</p>
				<p class="h2baslik">Hasretin Büyüttüğü Hastalık</p>
				<p class="normal">Yüzbaşı Karasu, General Papulas'ın gönderdiği 6.000 drahmiyi ona uzatıp Atina'ya gidebileceğini bildirdiğinde, artık hastalığı önüne geçilmez bir hal almıştı. Yardımcısı Yüzbaşı Sami ve Ayvalıklı Atanaş'la Atina'ya geldiğinde hayatının yeni bir safhası başlıyordu. Yunan tayyarelerinden onun imzasıyla atılan ve bir düşman gibi Türk ordusuna hitap eden beyannameler siperlerde uçuşuyordu.</p>
				<p class="normal">Eratı ve subayları silah bırakmaya çağırarak isyana teşvik eden beyannamelerin, geçmişte işgalcilere karşı aynı gerekçelerle silah kuşanmış bir askerin ağzıyla kaleme alındığına kimse inanamazdı. İhanet rüzgârlarının savurduğu matbu kâğıtların, beraber çarpıştığı askerlerin siperlerine doğru uçuştuğu bazı kaynaklarda ifade edilecekti. Çerkez Ethem'in ağzından yazılan bu tür bildirilerin orijinalini bugüne kadar hiç görmediğimi belirtmek isterim:</p>
				<p class="normal">"Yunanlılar ellerine düşen ve kendilerine teslim olan Türk esirlerine çok iyi bakıyorlar. Vatan için niyetleri temiz olmadığı aşikâr olan Ankara hükümetinin şer aleti olmamak, vatan vazifesi ve insanlık gereğidir."</p>
				<p class="normal">Ethem'in imzaladığı bu beyannamelerin cepheye atılması Albay Mehmet Arif'in anılarında da vardır:<sup class="calibre3"><a href="cerkezethem_split_066.html#footnote-118064-29" id="footnote-118064-29-backlink">29</a></sup></p>
				<p class="normal">"Çerkez'e bu beyannamelerin zor kullanarak yazdırıldığı yorumu ise gayretkeşliktir. Önemli olan ne olduğudur. Zor veya değil, ama kullanıldığı muhakkaktır.</p>
				<p class="normal">Ne olacaktı yani? Yunanlılar efsane olmuş bir komutanın kendi saflarına geçişini sessizlikle mi karşılayacaklardı?"</p>
				<p class="normal">"Yüzellilikler"e dahil edilmişti. Af çıktığında yurda dönmüyor ve kendisini belki de geçmişiyle cezalandırıyordu. Öylesine acımasız davranmıştı ki, konsolosun uzattığı pasaporta elini bile sürmeyecek ve "Artık çok geç, ülkeme bir vatan haini olarak dönemem" diyecekti.</p>
				<p class="normal">Yargılanmayı ve aklanmayı düşünmüştü hep... Atina, Berlin, Mısır ve Ürdün'ü kapsayan ve 1886'dan 1948 Eylül'üne kadar süren ömrü içinde, kuşkusuz sadece kendi doğru ve yanlışlarıyla yaşamıştı.</p>
				<p class="normal">Doğrularını tam olarak haykıramayan, başkalarının yanlışlarını da hep sineye çeken Çerkez'in omuzlarında apolet arayanlar işte böylesine ağır bir yükün gizli bir rütbesini görebilirler. Ağabeyleri Reşit ve Tevfik beyler ondan çok yaşadılar. Üstelik topraklarının havasını soluyup, suyunu içip, ekmeğini yiyerek ülkelerinde öldüler.</p>
				<p class="h2baslik">Parti Pehlivan: "Ben Düşmana Gitmem..."</p>
				<p class="normal">Pehlivan Ağa, Pehlivan Mehmet veya Serezli Pehlivan olarak da bilinen Parti Pehlivan Çerkez Ethem'in en önemli müfreze komutanları arasında yer almıştı. Çerkez Ethem'in Yunanlılar tarafına geçtiği sırada yanındaki Halil Efe'yi müfrezesiyle birlikte teslim olmak üzere 1. Süvari Grubu'na (1. Süvari Kolordusu'na) göndermişti. Yunan tarafına geçmeyen ve işgal altındaki topraklarda direnişini sürdüren Parti Pehlivan baskın ve sabotajlarla Yunan birliklerini rahat bırakmamış, Kurtuluş Savaşı'nı sürdürmüştü. Yunanlıların bir baskını sonucu 1921'de şehit edilmişti.</p>
				<p class="normal">Zeynel Besim'in, Parti Pehlivan ve Zeki Hakkı Bey'le ilgili saptamaları <span class="ideitalik">Dün Bugün</span> dergisinde de vardır. Çerkez Ethem ile Parti Pehlivan'ın yol ayrımını şöyle ifade etmektedir:</p>
				<p class="normal">"Ethem Bey'in kuvvetleri Gediz Köprüsü'ne geldikleri zaman meşhur Parti Pehlivan:</p>
				<p class="normal">– Bey! Azıcık beni dinle, dedi. Ben düşmana iltica edemem. Gidip milli kuvvetlere katılacağım. Her şeyden evvel bunu sana söylemek zorundayım. Kusura bakma.</p>
				<p class="normal">Ethem Bey sapsarı kesilmişti. Hiç cevap vermeden ağlamaya başladı. Parti Pehlivan'a el işaretiyle muvafakatini bildirerek yanından uzaklaştı. Parti Pehlivan da arkadaşlarını yanına alarak Ethem'den ayrıldı. Merhum Pehlivan, kurtuluştan sonra bu olayı her tanıdığına anlatmış ve:</p>
				<p class="normal">– Ethem Bey isteseydi benimle vuruşur ve kendi kuvvetlerine nispetle çok az olan taraftarlarımı yok ederdi, demişti.</p>
				<p class="normal">Ethem Bey'den ayrılan sadece Parti Pehlivan değildir. Gerek İsmet İnönü devrinde ve gerek Çankaya'da sertabip bulunan Dr. Zeki Hakkı Paşa, o zaman Çerkez Ethem Bey'in hususi hekimiydi. Zeki Hakkı Bey, Ethem Bey'in bu kararını öğrenince yanına giderek:</p>
				<p class="normal">– Bey! Müsaadenizi rica edeceğim. Ben henüz gencim. Okumaya devam edeceğim. Hükümet beni Almanya'ya tahsile göndermek istiyor. İzin verirseniz artık sizinle beraber gelmeyeyim ve Garp Cephesi karargâhına döneyim.</p>
				<p class="normal">Ethem Bey evvela ona da cevap vermedi. Sonra yanına biraz para getirterek doktora uzattı:</p>
				<p class="normal">– Doktor bey, haklısın. Bu paradan istediğin kadar al. Haydi güle güle...</p>
				<p class="normal">Zeki Hakkı Paşa da bunu dostlarına anlatmış ve:</p>
				<p class="normal">– Ethem Bey isteseydi beni de zorla götürebilirdi, demişti."</p>
				<p class="normal">Bu anlatım, yazının yayımlandığı 1956'dan bu yana reddedilmemiştir. Sonuç daha bir ilginçtir. Nizamettin Nazif nasihat kurulundan söz edip, İbrahim Çavuş ile Parti Pehlivan'ın karşı karşıya gelişine de tanıklık yapar:</p>
				<p class="normal">"Celal Bey'in başkanlığındaki nasihat heyetiyle Kütahya'dayım. Heyet son derece ciddi bir imtihan vermekte. Osmanlı Bankası müdürünün evini karargâh haline sokmuş olan Ethem Bey, Ermeni mahallesinin o oldukça büyük konağında hastalığını bahane ederek hiç çıkmıyor. Müzakereler hiç durmaksızın orada sürmekte. Batı Anadolu Oteli'nde kalıyordum. Eski tanıdıklarımdan karakol komutanı Aziz, nokta komutanı Binbaşı Abdullah Bey'in mülhakı Mısırlı bir mülazım ve Manisalı çeteci Mehmet ilk geceyi Kayadibi'nde bir evde kadın oynatarak geçirdik. Ertesi gece gene aynı âlemi yapmaya karar vermiştik. Fakat ben otele gelince Aziz:</p>
				<p class="normal">– Seni Parti, Mevlevihane'de bekliyormuş. Yemeğe mutlaka gelsin demiş.</p>
				<p class="normal">Bunun üzerine ben Mevlevihane'nin yolunu tuttum. Kütahya Mevlevihanesi'nin küçük bir bahçesi vardır. Sokak kapısı daima açık durur. Bahçeye girince dört beş çetecinin iki geçeli dar yolda dizilmiş olduklarını gördüm. Yaveri çıktı, beni basık tavanlı bir odaya soktu. Oda büyücek ve loştu. Pehlivan'ı selamladım. Oturduğu sedirin bir kenarında yer gösterdi. Başında sikkesiyle Şeyh Efendi yerde bir post üstünde oturuyordu. Bir derviş büyük bir sini getirdi. Ekmekleri dizerken iki başka derviş büyük sahanlarla içeri girdiler. Bu sırada yaver hızla odaya daldı ve yüksek sesle:</p>
				<p class="normal">– Getirdiler kaptan! dedi.</p>
				<p class="normal">Parti önüne bakıyordu, hafifçe söylendi:</p>
				<p class="normal">– Al içeri.</p>
				<p class="normal">Bir dakika sonra iriyarı iki kamçılının ortasında eli kolu bağlı bir adam odaya itildi ve düştüğü yerde dizüstü gelerek bir yengeç gibi ilerledi. Pehlivan'ın dizlerini öpmeye başladı:</p>
				<p class="normal">– Etme efe. Kulun kurbanın olayım. Bana reva mı bu hal?</p>
				<p class="normal">Hayretle bakakalmıştım. Bu bizim kahraman İbrahim Çavuş'tu. Parti hiç cevap vermedi. Yine hafif bir sesle:</p>
				<p class="normal">– Götürün bunu! dedi. Fişekliklerini filintasını nesi varsa alsınlar.</p>
				<p class="normal">Çetecilik argosunda bu emrin tek manası vardı: 'Öldürsünler. Nesi varsa öldürenlere verilsin.'</p>
				<p class="normal">İbrahim ağlayıp inlemeye başladı. Fakat dinleyen kim? Alıp dışarı çıkardılar. İki tabanca sesi işitildi. Sonradan Aziz Bey'den duydum. Bahçede çökertmişler. Kafasına iki kurşun sıkıp tepelemişler. Önceden hazırlanmış bir çukura gömüp örtüvermişler."</p>
				<p class="h2baslik">Türk Ansiklopedisi<span class="idebold">'nde Çerkez Ethem</span></p>
				<p class="normal">"İstiklal Harbi'nde önce hizmetleriyle, sonra da milli davaya ihanetiyle tanınmış çetecilerden biri."</p>
				<p class="normal">Ölüm tarihini 1950 olarak veren <span class="ideitalik">Türk Ansiklopedisi</span>'nin bu keskin ve net ifadesi daha sonraki satırlarda biraz yumuşatılacaktır.<sup class="calibre3"><a href="cerkezethem_split_067.html#footnote-118064-30" id="footnote-118064-30-backlink">30</a></sup></p>
				<p class="normal">Karacabey 1877 doğumlu olan Bandırma'nın Manyas Ovası'nda Emre köyüne yerleştirilmiş bulunan Çerkez Şapşug Boyu'ndan emlak ve arazi sahibi Ali Sırrı Bey'in en küçük oğlu olup ağabeyleri Reşit ve Tevfik beyler subay olmuşlardı. Ethem Bey alaydan yetişmiş ve başçavuşluğa kadar yükselmişti. Ardından Zabitan Okulu'nu bitirecek ve küçük zabit vekili olacaktı. Balkan Savaşı ve Birinci Dünya Savaşı'na katılmıştı.</p>
				<p class="normal">"İstiklal Harbi'nin başından Birinci İnönü Savaşı'na kadar milli davaya fedakârca hizmet ettiği halde, kişisel ihtiraslarla milli cepheden ayrılarak Yunanlılara sığınmış ve adı milli davaya ihanet edenler arasına karışmıştır. Çerkez Ethem öğrenimi tam görmemiş fakat zekâsı ve cesaretiyle çevresindekilere kendini sevdirmişti. Birinci Dünya Harbi'nde askere alındıktan sonra kanun eri olarak İstanbul'da Serasker kapısında kalmış ve bölük eminliğine kadar yükselmişti. Bu arada ataklığı ve cesaretiyle dikkati çekmiş İran'a gerillacı olarak gönderilmek üzere Teşkilat-ı Mahsusa'ya alınmıştı. Burada Hamidiye kahramanı Rauf (Orbay) Bey ve Teşkilat-ı Mahsusa Başkanı Eşref (Kuşçubaşı) Bey tarafından eğitilmiş, iyi bir gerillacı olarak yetiştirilmişti."</p>
				<p class="normal">İyi eğitim görmemiş yerine, askerlik hayatında "kurmaylık bilgisine sahip olabileceği bir rütbe taşıyamamıştı" demek daha doğru olabilirdi.</p>
				<p class="normal"><span class="ideitalik">Türk Ansiklopedisi</span>'nin nitelikleri arasında saydığı "cesaret sahibi ve atak" oluşu konusundaki ifadeler biliniyor. Ancak Teşkilat-ı Mahsusa'da başkan olarak belirtilen Eşref Bey'in bu örgütün lideri olduğu da, Çerkez Ethem'i yetiştirdiği de tartışılacak tam bir "sallama" ifadedir. Çerkez Ethem'in ağabeyleri Reşit ve Tevfik beylerin Trakya'da Teşkilat-ı Mahsusa saflarında yer aldıklarını ve çeteler savaşında aktif rol oynadıklarını biliyoruz.</p>
				<p class="normal">Kuşçubaşı Eşref, Trakya'da çetelerin komutasına sahiptir. Ama ondan önce rütbe ve makam olarak gelen Süleyman Askeri vardır. Dolayısıyla teşkilatın başında da Askeri yer almaktadır. Çerkez Ethem'in çetecilik-gerillacılık konusunda Eşref Bey'in ders ve öğretilerine ihtiyacı olup olmadığı da tartışılır.</p>
				<p class="normal">Bu dönemdeki ilişkilerin olsa olsa dostlukla yürüdüğü, Ethem Bey'in zaten yapısındaki "hürmet" ifadesinin Kuşçubaşı'na da takdim edildiği kanaatindeyiz. Ayrıca teşkilat saflarında ne gibi eylemlerde bulunduğu da açık değildir. Daha sıkı ilişkilerin Milli Mücadele'de oluştuğunu, Eşref Bey'in Çerkez'in karargâhına geldiğini ve Yunanistan'a geçtiğini biliyoruz. Ağabeylerinin Eşref Bey'e yazdığı bir mektupta Türkler aleyhinde çok sert ve yadırganacak ifadeler bulunması Teşkilat-ı Mahsusa özüyle pek bağdaşır değildir. Eşref Bey'in de bu mektubu reddeden bir ifadesi olmamıştır. Çerkez Ethem'in daha sonraki Eşref Bey yakınlığı, aynı mekânı paylaşmaları da Çerkez Ethem'i tam anlamıyla Teşkilat-ı Mahsusa elemanı yapmaz. Ağabeylerinin teşkilat içinde oluşları da akla hangi kanatta bulundukları sorusunu getirmektedir... Teşkilat-ı Mahsusa'nın o kadar çok kanadı var ki.</p>
				<p class="normal">Bir başka husus da Teşkilat-ı Mahsusa elemanlarının bilhassa lider konumda olduğu iddia edilen kişi ve onun emrindekiler tarafından eğitime tabi tutulma konusudur. Çerkez Ethem, çetecilik ve gerilla eğitimine tabi tutularak fazladan bir öğreti alacak değildir. Zaten bu teşkilat mensuplarının eğitim konusu da tamamen "askeri alan"la ilgilidir. Alınan eğitim askeridir. Kuşçubaşı, Çerkez Ethem'e ve diğer binlerce teşkilat mensubuna neyi nasıl öğretecektir ki? Judo veya karate yaparak hasmı devirmeyi mi? Askerin sıkı eğitimlerinin, gerillacı ve çeteci yapısına uygun hale getirilmesinde, Kuşçubaşı Eşref'in veya diğerlerinin her ne kadar "eğitici" vasıfları olsa da bu Kuvayı Seyyare'ye fazladan katkıda bulunması imkân dahilinde değildir. Diğer isim Rauf (Orbay) Bey tarafından yetiştirildiği söylemi de, tarih ve nerelerde olduğuna dair bilgi verilmesini gerektirmektedir.</p>
				<p class="normal">Rauf Bey'le sıkı beraberlik sadece bu değildir. Verilen bilgide deniliyor ki:</p>
				<p class="normal">"Harbin sonunda yurduna dönmüş (herhalde teşkilatla İran'da bulunmasına atıfta bulunuluyor) ve yerli efelerle işbirliği yaparak İzmir Valisi Rahmi Bey'in oğlunu dağa kaldırma olayına adı karışmıştı. Rauf Bey Ege bölgesini örgütlendirmek üzere Batı Anadolu'ya geçmiş ve Çerkez Ethem'i bularak onu bu sırada Malta'da tutsak bulunan Eşref Bey'in Salihli'deki çiftliğini, elde bulunan silah, cephane ve başka gereçlerden ve çiftlikte çalışanlardan faydalanarak bir gerilla merkezi haline getirmekle görevlendirilmişti."</p>
				<p class="h2baslik">Harp Akademisi Gibi Bir Çiftlik</p>
				<p class="normal">Ansiklopedi roman yazmaya devam ediyor. Anlatıma bakılırsa kamp çiftlikten çok alay karargâhına ve eğitim merkezine benziyor. Benziyor da söz konusu gerillalar da galiba çiftlikte çalışanlar oluyor...</p>
				<p class="normal">Kampta nasıl bir silahlı eğitim söz konusu? Ne yapıyorlar? Müfrezenin adı ne, hangi baskınları gerçekleştiriyorlar? Bu soruların cevabı yok, çünkü gayet uyduruk ifade, sonunda iki isimle zenginleştirilecektir:</p>
				<p class="normal">"Çerkez Ethem bu konuda ne kadar becerikli olduğunu hemen göstermişti. Salihli çiftliğinde ilk çeteyi kurduktan sonra çevredeki Poyraz Ağa ve Alaşehirli Mustafa Bey kuvvetlerini de çetesine katmıştı. Böylelikle 1920 yılı ortalarına kadar Yunanlılara cesaretle karşı duran Salihli Cephesi'ni meydana getirdi. Bundan sonra dağınık çeteleri de kendine bağlayarak Batı Cephesi'ni tutan bir kuvvet haline geldi. Milli hükümetin kuruluşu sırasında ve düzenli ordunun yeniden örgütlenmesine kadar milli amaca çok faydalı hizmetlerde bulundu."</p>
				<p class="normal">Ne Celal (Bayar) Bey'e ne İbrahim Akıncı'ya ne Yörük Ali'ye ne de Demirci Mehmet Efe'ye veya Gökçen ve Mestan gibi diğer efelere haksızlık edelim. Sadece Çerkez Ethem değildi ki Ege'de karşı direniş cephesinde olanlar. Çerkez'in çetesi diğerlerine nazaran daha çok efrada ve silaha sahipti. Çok başarılı olduğu aşikârdır ama Ege, Salihli Cephesi'nin başkaldırışını tamamen Çerkez'e ayırmak doğru değildir. Ama onun gücüyle diğer çetelerin de aynı güce ve başarıya ulaşmak yolunda gayrete geldikleri de unutulmamalıdır. Eğer kendi efradıyla "tek" olduğu düşünülüyorsa, o zaman Demirci Mehmet Efe ve Yörük Ali Efe'yle birleşme isteyerek onlara mektuplar yazması da dikkate alınmalıdır. Kuşçubaşı Eşref'in Genelkurmay'da ve henüz yayımlanmadığı iddia edilen dosyasında neler olduğuna vâkıf değiliz. Çiftliğin Rauf Bey'in emriyle Çerkez Ethem tarafından karargâh haline getirilişine de bir türlü vâkıf olamıyoruz. Keşke <span class="ideitalik">Türk Ansiklopedisi</span> vâkıf olabilseydi...</p>
				<p class="h2baslik">Mustafa Kemal Paşa'nın<br class="chapter"/>Ethem Bey İçin Yazdıkları</p>
				<p class="normal">Mustafa Kemal Paşa Büyük Millet Meclisi başkanı sıfatıyla İçişleri Bakanı ve Güney Cephesi Komutanı Refet Bey'e çektiği tel yazısında Çerkez Ethem kuvvetlerinin bozguna uğratılmasından sonra orduya tebriklerini şu satırlarla sunacaktı:<sup class="calibre3"><a href="cerkezethem_split_068.html#footnote-118064-31" id="footnote-118064-31-backlink">31</a></sup></p>
				<p class="normal">"Asi Ethem'in ve ona bağlı olanların kesin bozgunuyla sonuçlanan ve ordumuzun iç ve dış düşmanlara karşı ezici gücünü kanıtlayan takip harekâtı sırasında kahraman birliklerimizin ezici ve güçlü komutanız altında gösterdiği kudret ve fedakârlığı, ulusal bağımsızlık ve vatanın esenliği adına en büyük görev sayıyor ve başarıdan ötürü yüksek şahsınıza ve kahraman ordumuzun bütün er ve subaylarına en içten tebriklerimi ve teşekkürlerimi sunuyorum."</p>
				<p class="normal">Mustafa Kemal'in Büyük Millet Meclisi başkanı sıfatıyla Refet ve İsmet beylere hitap eden telgrafı aynı zamanda Batı Cephesi Harekât Şube Müdürü Tevfik Bey ile Güney Cephesi Kurmay Başkanı Zeki Bey'e de bilgi olarak sunulmuştur.</p>
				<p class="normal">Telgraf sadece Kuvayı Seyyare'nin olası durumunu ele almaz, aynı zamanda sonrası için düşünüleni de ortaya koyar:<sup class="calibre3"><a href="cerkezethem_split_069.html#footnote-118064-32" id="footnote-118064-32-backlink">32</a></sup></p>
				<p class="normal">"Birinci Kuvayı Seyyare'nin cephede gücünü artırarak ve dışta da propagandayla önemli bir surette uğraşmakta olduğu kesinlikle bellidir. Ankara'daki propagandaları önemli ölçüde etkisiz hale getirilmiştir. Bunların şimdilik güçlenmek için zaman kazanmak istedikleri anlaşılıyorsa da kendileri için yakın bir tehlike sezinledikleri takdirde daha çok beklemeyerek derhal faaliyete geçmelerinin göz önüne alınması gereklidir. Bu halde Kuvayı Seyyare'nin cepheyi bırakarak askerlerimizin bulunduğu bölgelere uğramadan, cephe gerisinde herhangi bir yere giderek orada ve ondan sonra asker ve kuvvet bulunmayan diğer yerlere gittikçe kuvvetlerini artırmaları ve ondan sonra da seçecekleri bir hedefe saldırmaları umulur.</p>
				<p class="normal">Demirci Efe durumunu duydularsa, Kuvayı Seyyare'yi çabuk harekete geçirecek etkenlerden biridir bu.</p>
				<p class="normal">Böyle bir hale karşı Batı ve Güney cephelerinin bütün süvari kuvvetlerini, toplu olarak bunların takibiyle görevlendirmek gerekecektir. Refet Beyefendi'nin Keçiborlu'dan sonra yapacakları bir haftalık takip hareketinde bu olasılığı sürekli olarak göz önünde bulundurmalarını ve bu hareketi en çok bir hafta içersinde ve mümkün olabilen çabuklukla sonuçlandırarak Afyonkarahisar'da bir an önce toplanmalarını rica ederim.</p>
				<p class="normal">Bu esnada İsmet Beyefendi'nin de Kuvayı Seyyare'nin durum, kuvvet harekâtı hakkında sürekli olarak keşifler ve diğer olanaklarla araştırmalar yaptırarak girişimlerinden zamanında bilgi edinmeyi sağlamalarını rica ederim."</p>
				<p class="normal">Mustafa Kemal Paşa ve yakın çevresinin Çerkez Ethem meselesi hakkındaki düşüncelerini biliyoruz. Çalışmamız sırasında bazı isimlerle ilgili aldığımız notlara bakalım.</p>
				<p class="normal">Hasan İzzettin Dinamo <span class="ideitalik">Kutsal İsyan</span> kitabında Çerkez Ethem'i sosyalist düşünce içindeki halkçı bir önder olarak değerlendiriyor. Doğu Ergil, Çerkez Ethem Olayı'nı "sorunlu bir çatışma" olarak yorumlamaktadır.</p>
				<p class="normal">Mete Tunçay'a göre Milli Mücadele'nin Anadolu'da sınıflar arası ulusal birlik oluşturduğunu, eşrafın parasal desteğine dayandığını ama Çerkez Ethem'in eşrafa tavrının tepkiler yarattığını ifadeyle şöyle ekleme yapmaktadır: "Kuvayı Seyyare'yi ortadan kaldırmak bu yüzden zorunlu olmuştur."</p>
				<p class="normal">"Eşkıyalıktan Bolşevikliğe, Bolşeviklikten Yunan işbirlikçiliğine bir çırpıda geçiveren Ethem" görüşünü öne süren de Doğan Avcıoğlu'dur.</p>
				<p class="h2baslik">Çerkez Ethem Atina Hapishanesi'ni<br class="chapter"/>Ziyaret Etti mi?</p>
				<p class="normal">Çerkez Ethem'in Atina Hapishanesi'ni ziyaretinde ilginç noktalar vardır. Bu ziyaret sırasında Çerkez Ethem'in Cafer Paşa'nın dizlerine kapandığını veya bunun doğru olmadığını düşünenler olabilir ama Zeynel Bey'in ifade ettiği bu ziyaretin yapılmadığını söyleyen de yoktur:<sup class="calibre3"><a href="cerkezethem_split_070.html#footnote-118064-33" id="footnote-118064-33-backlink">33</a></sup></p>
				<p class="normal">"Bütün bunlardan sonra kendi müşahedeme geliyorum. Esir edilmiştim. Atina civarında Parapiğmata Hapishanesi'nde idim. Cafer Tayyar Paşa da orada idi. Hapishanede muvazzaf ve benim gibi ihtiyat sekiz on zabittik. O gün bayramdı. Sabah giyindik, bir arada toplanarak Cafer Tayyar Paşa'nın odasına girdik, elini öptük. Cafer Tayyar Paşa hepimizi oturttu, gönüllerimizi aldı ve dertlerimizi unutturmaya çalıştı. Tam o sırada odanın kapısı hızla açıldı, içeri siyah elbiseli, siyah kalpaklı, zayıf birisi girerek paşanın ayaklarına kapandı. Cafer Tayyar Paşa çok nazik bir adamdır. Geri geri çekilerek, 'Estağfurullah, estağfurullah, yapmayınız, rica ederim...' diye söylenmeye başlamıştı. Yere kapanan adam dizlerinin üzerine doğruldu. O zaman Cafer Tayyar Paşa'nın 'Gidiniz, buradan derhal gidiniz, sizi istemiyorum!' diye bağırdığını duyduk. Adam ayağa kalktı, paşaya tek kelime olsun cevap vermeden, bilinen tabirle iki gözü iki çeşme ağlayarak gitti."</p>
				<p class="normal">Bu adam Çerkez Ethem Bey'di.</p>
				<p class="normal">Bir başka noktaya da dönemin önemli yazarlarından temas eden olmuştur:<sup class="calibre3"><a href="cerkezethem_split_071.html#footnote-118064-34" id="footnote-118064-34-backlink">34</a></sup></p>
				<p class="normal">"Kuvayı Seyyare Gediz'e gidecek Simav yolu üstündedir. Ahali bu kuvvetlerin korkunç şöhretini işitmiştir. Kasabadan birkaç kilometre ötede büyük bir karşılama töreni hazırlandı. Başta kaymakam, müftü, belediye reisi, mahkeme heyetleri olduğu halde büyük bir kalabalık gelenleri alkışlar. Kurbanlar kesilir. Kasabada da başka bir tören yapılır, fakat Kuvayı Seyyare çetecileri kasabada kaldıkları kısa zamanda halkı o derece bunaltır ki, asıl kuvvet geçtikten sonra geriden gelen serpintiler de edepsizlik yapmaya kalkışınca çarşı esnafı bunlara hücum edip bir temiz pataklar.</p>
				<p class="normal">Ethem ile Tevfik iki konak ilerdeler. Haber kendilerine yanlış bir tarzda iletilir. Çeteciler terbiyesizlik etti, halk da terbiyelerini verdi demezler. 'Efendim, Simav isyan etti' derler.</p>
				<p class="normal">Kuvayı Seyyare Komutanlığı Gediz'e gitmekten vazgeçip kuvvetleri Simav'a sürerler."</p>
				<p class="h2baslik">"Cellat" Lakabı Nereden Çıktı?</p>
				<p class="normal">Son döneminde (1960) <span class="ideitalik">Yeni İstanbul</span> gazetesinde beraber çalıştığımız Nizamettin Nazif Bey, (1960) Milli Mücadele'yle ilgili karanlıkta kalan noktalara temas ederken Cellat İbrahim adından söz etmişti. Simav baskınıyla İbrahim etrafıyla kapıları kırıp karşı çıkanları öldürürler. En son iple kadıyı boğan İbrahim Çavuş'tur. Bandırma, Bolu ve Yozgat'ta da aynı zulmü sürdürür. Nizamettin Bey, Çapanoğulları baskınında isyana farklı bir boyut getiriyor ve Çavuş İbrahim ile Çolak İbrahim farkını anlatırken diyor ki:</p>
				<p class="normal">"Çapanoğulları, hazineleri talan edilmek için yok edilmişlerdir.</p>
				<p class="normal">Bu talanı yapanlar ve yaptıranlar, Birinci ve İkinci Kuvayı Seyyare'nin komutanları Ethem ve Çolak İbrahim beylerdir. Bu hadisede Cellat İbrahim'e de bir aslan payı düşmüştü. Çeteler Ankara'ya döndükleri zaman Karaoğlan'dan geçen atların heybeleri ve terkisi en şişkin olanı Cellat İbrahim'in doru kısrağı idi.</p>
				<p class="normal">Ankara günün birinde işi anladı ama ne oldu ise Yozgat'a olmuştu. Bir müddet sonra sonbaharın o yıl Konya'da bir karakış yaşandığı günlerde çıkan Delibaş isyanında Garp Cephesi'nin Kuvayı Seyyare'ye vazife vermemiş olmasının sebebi budur.</p>
				<p class="normal">Galiba İsmet Bey ile Kuvayı Seyyare Komutanlığı isyanı bastırmak bahanesiyle Konya'ya girip oranın zenginliklerini de talan edememiş olmasının acısını hiçbir zaman unutmamıştır."</p>
				<p class="h2baslik">İki Kuvayı Seyyare Oluşumu</p>
				<p class="normal">Görülüyor ki, ne yapsanız ne etseniz, mutlaka yaranamadığınız birileri çıkıyor. İbrahim Çolak'la ilgili yukarıda yansıtılan görüş açısında olduğu gibi özellikle isyanların bastırılmasındaki şiddete dönük davranışlar söz konusu olmuştur. Bu durum iki Kuvayı Seyyare ordusunda da mevcuttur. Çerkez Ethem'in Kuvayı Seyyare'siyle yaptığı harekât, Çolak İbrahim'in Kuvayı Seyyare'siyle sürdürdüğü tenkilden hangisinin daha olumlu olduğu şeklinde bir yoruma gidilemez. Ancak Çerkez Ethem'in bütün Kuvayı Seyyare'yi kendi komutanlığı altında görüp yeni bir mühre ihtiyaç duyması da gözden kaçmayacaktır. Emir ve yazışmalarda yeni konumunu şu mührü basarak efkârıumumiyeye ve Ankara'ya ilan etmektedir:</p>
				<p class="normal">"Umum Kuvayı Seyyare Komutanlığı</p>
				<p class="normal">Milli Mücadele içinde mevki veya askeri makam ilamı vermek kadar bu ilamı almak da kolay değildir. Bunun sadece Ethem Bey'e mahsus olmadığını Anadolu'nun o karanlık günlerinden biliyoruz. Üst rütbeliler içindeki lakapları oldum olası hep eleştirenlerden biri olarak yazarların resmi veya özel tarih çalışmalarında bibliyografya dahil, dipnotlara kadar Milli Mücadele'ye katılmış olanları neden "Kasap","Ayıcı" olarak lakaplarıyla geleceğe taşımalarını hep merak etmişimdir.<sup class="calibre3"><a href="cerkezethem_split_072.html#footnote-118064-35" id="footnote-118064-35-backlink">35</a></sup></p>
				<p class="h2baslik">Kuvayı Seyyare'de Bir Komutan Daha Var</p>
				<p class="normal">Lakaplardan yola çıkan bu anlatıma, Nizamettin Nazif Tepedelenlioğlu'yla bir paragraf açmamız gerekecek.</p>
				<p class="normal">Hoca'nın bana anlattığı mücadelede "Cellat" olarak tabir ettiği Çavuş İbrahim'dir. Diğer İbrahim Bey ise Milli Mücadele'nin Kuvayı Seyyare komutanlarından biridir. Sadece isyanlar döneminde değil, Osmanlı döneminden başlayan hareketli bir askerlik hayatının her safhasında "korkusuz ve kesin kararlı" bir subay... Bir kere bağımsızlık mücadelesine hem inancı, hem de askeri bilgisiyle katılan sayılı rütbelilerden biridir. Orduların düzenli yani muntazam birlikten oluşması için başlatılan harekâtta "yeni" Kuvayı Seyyare'nin başarıyla idare edilmesinde pay sahibi olmuştur. Yöntemi tartışmadan önce diğer Kuvayı Seyyare komutanı İbrahim Bey'in "çolak"lığı üzerinde duralım.</p>
				<p class="normal">İbrahim Bey 1297 doğumludur. Miladi söylemle 1879'da doğan bu askerin ilk önce Harbiye'den mezun olduğunu söylemek ve onun Makedonya'daki İttihat Terakki'nin bütün faaliyetlerinde yer aldığını belirtmek gerekecektir. Makedonya'da Osmanlı Devleti'ne kafa kaldıran çetecilere karşı mücadelede pişmiş ve Milli Mücadele'de Ankara'nın en güvenilir kişilerinden biri haline gelmişti. Hem Mustafa Kemal'e hem İsmet Bey'e sadıktır ve onların en faal elemanıdır. Demek ki, Çerkez Ethem ve diğer karşıtların da sevmediği bir kişi olacaktır. Nişanları, takdirnameleri vardır ama en çok yaralandığı eliyle iftihar edecektir. Sağ eli "çolak"tır ve bunu askerlik hayatının en büyük "nişan"esi sayacaktır.</p>
				<p class="normal"> Kurtuluş Savaşı'nın bütün safhalarında vardır. Bir başka deyişle bu bağımsızlık mücadelesinde A'dan Z'ye kadar yer almıştır.<sup class="calibre3"><a href="cerkezethem_split_073.html#footnote-118064-36" id="footnote-118064-36-backlink">36</a></sup></p>
				<p class="h2baslik">Silahlı Rehber Binbaşı İbrahim</p>
				<p class="normal">İttihat Terakki liderlerinin ve Millicilerin Anadolu'ya kaçırılmasında birinci derecede rol oynamıştı. Evi İtalyan, Fransız ve İngiliz karma işgal polisleri tarafından basılmıştı.</p>
				<p class="normal">İstanbul mebusu Ali Rıza Bey'in delaletiyle Halil Paşa ve cemiyetin genel merkez azalarından Küçük Talat Bey'in Anadolu'ya götürülmesinde köprü görevi görmüştü. Mevkufları Salacak iskelesinden alacak ve Çamlıca'da Yahya Kaptan'a teslim edecekti.</p>
				<p class="normal">Gelen iki değil üç kişidir. Üçüncü kişi tevkifhanede görevli olan ve kaçışı sağlayan Hintli bir subaydır ve o da Anadolu'ya geçerek milli kuvvetlere katılma amacındadır.</p>
				<p class="normal">Yahya Kaptan 15 efradıyla İttihat Terakki'nin bu önemli isimlerini Tavşancıl'a götürecek ve sonrasında onlar için Anadolu'dan Moskova'ya kadar uzanan yorucu bir siyasi hayat başlayacaktır. Yahya Kaptan ve Binbaşı İbrahim Bey için hayat siyasi değil, silahlıdır.</p>
				<p class="normal">Binbaşı İbrahim Çolak'ın hatıralarını Dr. Orhan Hülagü yayına hazırlamıştı. Hatıralar doğal olarak Balkanlar ve Makedonya'dan başlıyordu. İbrahim Bey Halil Bey'in Edirne ötesindeki askeri başarılarına orada tanıklık etmişti.</p>
				<p class="h2baslik">İkinci Kuvayı Seyyare'ye Uzanan Yol</p>
				<p class="normal">Bunun ötesinde Anadolu harekâtı içindeki kurmaylar gibi o da "yemin billah" edip, Birinci Dünya Savaşı'ndan sonra tekrar silah kuşanacaktır. Anadolu'ya ulaştırdığı kişileri tanımaktadır.</p>
				<p class="normal">Küçük Talat Bey İttihat Terakki'den, Halil Paşa da kışlalardan bildik kişilerdir. Hatıraların bundan sonrası Milli Mücadele'ye yansıyacak ve ipin diğer ucu da Çerkez Ethem'e kadar uzanacaktır.<sup class="calibre3"><a href="cerkezethem_split_074.html#footnote-118064-37" id="footnote-118064-37-backlink">37</a></sup></p>
				<p class="normal">Eski askerler ne silahlarını ne de üniformalarını terk ederler. Çizmeleri de, kılıçları da yakındadır. Günü geldiğinde onlar için "kalk" borusu çalacaktır. Önce duvarda asılı tüfek, tabanca ve kılıç indirilecek, üniforma dolaptan çıkarılıp itinayla giyildikten sonra sıra çizmeye gelecektir. Ailenin veya silah arkadaşlarının olduğu bu "göreve hazırım" tekmilini kıtaya değil de kendine verecektir. Anadolu'da bağımsızlık savaşı için "esas duruş"a geçen İbrahim Bey bu tekmili verdiği kadar da alanlardan biridir. Savaş hayatında durmadan "seferi" olmuş bir komutan için "seferi kuvvetler"e yani Kuvayı Seyyare'ye verilmek tesadüfi bir emir değildir.</p>
				<p class="normal">8 Nisan 1920'de bir akşamüzeri Üsküdar'a geçecek ve Çamlıcalı Hacı Arif Bey ve Kadıköy Belediye Reisi Suphi Bey'le Anadolu'ya hareket edecektir. Yakalanmamak için tedbiri elden bırakmazlar ve akşamları yol alarak üç günde Gebze'nin Çalı köyüne gelirler. Yanlarında üç tüfek ve bir sandık mermi vardır.</p>
				<p class="normal">Kuvayı Milliye mensuplarıyla buluşacakları sırada karşılarına kim çıkar dersiniz?</p>
				<p class="normal">Kuşçubaşı Eşref ve Yüzbaşı Hacı Vasfi (Mudanyalı).</p>
				<p class="normal">Ne olmuş demeyin...</p>
				<p class="h2baslik">Hayali Kuvvetler Komutanı Kuşçubaşı</p>
				<p class="normal">Fırka komutanı Miralay Mahmut Bey'le yapmakta olduğu telefon konuşmasından Eşref Bey'in pek yüksekten atıp tutuğunu söyleyen İbrahim Bey kuvvetlerin birleştirilmesinin ilk teklifini yeterli güveni alamadığı için hakiki kuvvetin sayısını öğrenmek isteyecektir. Kuvvet altmış kişidir ve hepsi de Adapazarı Hapishanesi'nden çıkarılmış mahkûmlardır.</p>
				<p class="normal">Geyve ve Akşehir taraflarında en az on-on beş bin kişi toplanacağı da söylenenlere ilave edilecek, bunun üzerine İbrahim Bey "Mustafa Kemal Paşa'yla konuşayım, ne emir alırsak ona göre hareket ederiz" diyecektir.</p>
				<p class="normal">Adapazarı'na altmış neferle hareket eden kafilede Eşref Bey, Hacı Vasfi ve İbrahim Çolak beyler vardır. Ve arkadaşları ayrı bir yöne gitmişlerdir. İbrahim Bey Eşref Bey'le yaptığı müzakereleri defalarca Ankara'ya bildirmeye çalışmaktadır. Ne var ki, Kandıra'da Eşref Bey daha önceden hareket edip Mustafa Kemal Paşa'yla görüşme yapacaktır. İbrahim Bey sonrasında Ankara'ya ulaşacaktır:</p>
				<p class="normal">"Paşa Hazretleri beni telgraf başına çağırdı ve kendisine iltihak ettiğimden dolayı memnuniyetini beyan ettikten sonra 'Şimdi bulunduğun müfrezede kal ve onu idare edenlerle beraber çalış' emrini verdi. Ben vaziyeti Paşa Hazretleri'ne olduğu gibi anlatmayı bir vazife bildim ve gördüğüm şeyleri bildirdim. 'Müsaade ederseniz Ankara'ya geleyim de orada esaslı bir surette konuşalım' dedim. Mustafa Kemal Paşa bu sözlerime şu surette mukabelede bulundular: 'Söyleyeceğin şeyleri bana şimdi telgrafla anlat ve vakit kaybetmeden Eşref'le teşrikimesai et. Şimdi Ankara'ya kadar gelmenin zamanı değil.' "</p>
				<p class="normal">İsyan zamanıdır ve İbrahim Bey ortada görünmeyen ama rakam olarak 15.000 telaffuz edilen kuvvetin iki üç binini Bolu boğazını tutmak üzere isteyecektir. Buluna buluna 40 kişi bulunmuştur. İbrahim Bey altı ayda bu rakama erişebilenlerin Ankara'yı yanılttığını, buna rağmen Paşa'ya söz verildiği için çaresiz kaldığını ifade etmektedir. Defalarca fikir değiştirilecek ve sonunda Mustafa Kemal "Bir an evvel yola çıkın, hangi istikametten giderseniz gidiniz. Bolu'yu kurtarınız, işte o kadar" diye kestirip atacaktır.</p>
				<p class="normal">Çolak İbrahim Bey isyancılara karşı mücadeleye çeşitli alanlarda devam eder ve bu arada şaşırtıcı olaylarla karşılaşır:<sup class="calibre3"><a href="cerkezethem_split_075.html#footnote-118064-38" id="footnote-118064-38-backlink">38</a></sup></p>
				<p class="h2baslik">"Bolşevikliği Bırak, Teslim Ol"</p>
				<p class="normal">"Hacı Vasfi'yi, ihtiyat zabitlerinden mitralyöz mülazımı İbrahim'i ve 45 nefer alarak Geyve'den Taraklı'ya hareket ettim. Mitralyöz ile bomba topunu ve cephaneyi bir arabaya yüklettim. Ben de Hacı Vasfi'yle ikinci bir arabaya bindim, yola koyulduk. Kafile dört saat yürüdükten sonra önümüze bir tepe çıktı. Bu tepeyi aşmak icap ediyordu. Ortalık iyice kararmıştı. İçinde bulunduğumuz araba tepeyi tırmanırken Mahmut Çavuş isimli birisi mırıldanmaya başladı. Hatta 'Bu nasıl Bolşeviklik? Komutan arabada gidiyor, efrat ise yaya yürüyor' diye bağırdı. Ondan sonra efrada hitap ederek:</p>
				<p class="normal">'Arkadaşlar, oturunuz. Daha ileri gitmeyelim.'</p>
				<p class="normal">Bolşevikliği kendi kafasına göre tefsire kalkışan ve maiyetimizi isyana teşvik eden bu Mahmut Çavuş'u nasıl bir muameleye tabi tutabileceğimi düşündüm. Efrada henüz tamamen hâkim olmadığım aklıma geldi. 'Ortalık karardı, ileriye gitmeye imkân yok. Geceyi burada geçirelim' dedim."</p>
				<p class="normal">Mudurnu'ya geçerken etraftan asker toplayan Çolak İbrahim 120 kişilik bir kuvvete erişecektir. 11 Mayıs'ta isyancılardan gelen teslim ol çağrısı şöyle olur:</p>
				<p class="normal">"Senin gayet mert ve cesur bir asker olduğunu haber alıyoruz. Aynı zamanda çok âlicenap ve ahlak sahibi olduğunu da işitiyoruz. Fakat sen yanlış yolda gidiyorsun. Seni doğru yola sevk etmek istiyoruz. Gel Bolşeviklikten vazgeç. Yoksa Mudurnu'yu yakacağız. Sen ve etrafında diri diri yanacaksınız."</p>
				<p class="normal">Anadolu'da milli kuvvetler ile Anzavur kuvvetlerinin çatışmasında isyancılar safında görünen hatta zaman zaman saf değiştiren yerel şakilerin geliştirdiği "Din ve vatan elden gidiyor, Bolşevikler geliyor" çığlıkları giderek yaygınlaşıyordu.</p>
				<p class="normal">Çerkez Ethem' in Kuvayı Seyyare'si onlar için neyse, İbrahim Bey'in Kuvayı Seyyare'si de aynıydı: "Bunların tümü Bolşevik."</p>
				<p class="h2baslik">"İbrahim, Bu Çerkez Bir Gün İsyan Edecek"</p>
				<p class="normal">Şimdi geldik Çerkez Ethem ile Çolak İbrahim'e ve iki Kuvayı Seyyare birliğine.</p>
				<p class="normal">Düzce ve Bolu isyanlarının bastırılması sırasında Çerkez Ethem 27 Mayıs'ta Çolak İbrahim'den bir gün önce 800 atlıyla Düzce'ye gelerek icraata başlamıştı. Çerkez Ethem kuvvetleri çok sayıda kişiyi asarak isyancıların sesini kesecek ve 3 Haziran'da Uşak'a gidecekti. İbrahim Bey de Bozüyük-Eskişehir yoluyla 14 Haziran'da Ankara'ya vasıl olacaktır. O sırada Çapanoğulları Yozgat'ta Ankara'ya isyan bayrağı açmıştı. Eski Samsun mutasarrıfı Celal'in İstanbul namına çalıştığı biliniyordu. Ankara Valisi Yahya Bey buna rağmen üç gün, onu yanında misafir olarak ağırlayacaktı. Mutasarrıf dönüşünde isyancıların başındadır ve Çerkez Ethem kuvvetlerine izin verdiğinden 100 atlıyla Ankara'ya gelecektir.</p>
				<p class="normal">Asiler 19 Haziran'da Yozgat'ı ele geçirecekler, Mustafa Kemal'in asilerin üzerine gidin teklifine Çerkez Ethem ve Tevfik Bey karşı çıkınca Mustafa Kemal de Çolak İbrahim'i onları ikna etmesi için görevlendirecekti. Çolak İsmail önce Çerkez'in yakın adamlarından Hafız Bey'i ikna edecek, o da Çerkezleri inandıracaktı.</p>
				<p class="normal">27 Haziran'da Çerkez Ethem 800 atlıyla Yozgat'a hareket etmiş, İbrahim Bey de bir gün sonra 32'si atlı, 418 neferden müteşekkil kuvvetiyle onu takip etmişti. Kuvvetin 2 topu ve 2 mitralyözü vardı.</p>
				<p class="normal">İbrahim Bey gidişi sırasında Mustafa Kemal Paşa'nın kendisine şöyle dediğini yazıyor:</p>
				<p class="normal">"İbrahim, bu Çerkez Ethem bir gün bu memleketin başına büyük bir gaile çıkaracak. Belki onunla çarpışmam lazım gelecek. Bunu bil ve ona göre kuvvetlen."</p>
				<p class="h2baslik">Korkudan Değil, Sıtmadan Titriyordu</p>
				<p class="normal">İbrahim Bey isyan günlerinde Refet Bey'le geçinemez. Çerkez Ethem'in de geçinemediğini biliyoruz. Demek ki, Çerkez Ethem ve Çolak İbrahim'e uzaklığı kişisel değil kurumsal. Açıkçası Refet Bey sivil kuvvetlerden yani Kuvayı Seyyare'den hazzetmiyor. Bu durum İsmet Bey'i de etkileyecektir. Binbaşının meselesinde asıl etkilenen İbrahim Bey'dir ve basacaktır istifayı. Ardından da sıtma hastalığına tutulacaktır.</p>
				<p class="normal">10 Ağustos'ta Paşa onu Millet Meclisi'ne çağırır. İbrahim Bey, titremektedir. Ama korkudan değil, sıtmadan dolayı...</p>
				<p class="normal">Kendisi kafileyle yola koyulup, bekletilmeden kabul edilir. Mustafa Kemal'in emri kesindir:</p>
				<p class="normal">"Kuvvetlerini al doğru Mudurnu'ya isyan mıntıkasına hareket et. Memleketin bu durumunda istifa mı edilir? Sonra konuşuruz."</p>
				<p class="normal">İstifa sumen altı olmuştur.</p>
				<p class="normal">Görev tamamlanınca sıra Uşak Cephesi'ne gelmiştir. Ancak Ankara'dan yeni emir alınca tekrar dönüş yolunu tutacaktır. Mevcudu 1.200 atlı, 2 top, 4 mitralyöz ve 2 otomatik tüfekten ibarettir. Ve ikinci Yozgat isyanında 67 gün boyunca yemeğini at üstünde yiyecektir. Günde 20 saat at üstünden inmez ve görevini yerine getirir.</p>
				<p class="normal">Ve yine Ankara onu makine başına çağırır. Çerkez Ethem'in Kütahya'da isyan ettiği bildirilir ve birliklerinin Çerkez Ethem'e karşı savaşıp savaşmayacağı sorulur:</p>
				<p class="normal">"O zamana kadar Çerkez Ethem Birinci Kuvayı Seyyare, ben de İkinci Kuvayı Seyyare namı altında hareket ediyorduk. İkimiz de askeri idareye tabi değildik. Doğrudan doğruya Erkânıharbiye'ye ve Mustafa Kemal Paşa Hazretleri'ne bağlıydık. Bize başka bir makam kumanda edemezdi. İşte bu müstesna vaziyetimiz düşünülerek Çerkez Ethem'le çarpışmaya razı olup olmadığım soruluyordu."</p>
				<p class="normal">Sonuç Çerkez Ethem'in Yunan tarafına geçmesinden sonra, Kuvayı Milliye adını taşıyan bütün kuvvetler, Ethem Bey'in Kuvayı Seyyare birliği de dahil, İbrahim Bey'in emrine verilecektir. Bu kuvvetler daha sonra 3. Süvari Tümeni adıyla askeri idare emrine girecekti. Artık onlar düzenli ordu mensubudurlar.</p>
				<p class="normal">Mustafa Kemal'in huzurunda geçit resmi yapacaklar ve komutanları Çolak İbrahim Bey'le Eskişehir'e hareket edeceklerdir. Çolak İbrahim isyanları gayet sert biçimde bastırdığını, çok kimseyi astırdığını ama yüzlercesini bağışlayarak milli orduya kazandırdığını da ifade ediyor. Makedonya'dan Anadolu'ya uzanan askerlik hayatında onun hiç makam arabası olmamıştı. "Yürü" dediklerinde yürür, "At bin" dediklerinde dizginlere yapışır ve "Vur" dediklerinde de vururdu.</p>
				<p class="normal">"Çolak"tı ama vururdu.</p>
				<p class="h2baslik">Hükümet Bildirisi</p>
				<p class="normal">Daha çok Yunan Genelkurmayı'nın uyguladığı propaganda çalışması İngiliz servisi tarafından destekleniyordu. Din istismarcılığı ön plana alınmış, İstanbul'daki Milli Mücadele karşıtlarının örgütlenmesi sağlanarak özellikle yayın yoluyla Milli Mücadele ruhunun zedelenip yok edilmesine ağırlık verilmişti. Propaganda bildirilerinin hazırlanıp dağıtılması için özel birimler kurulmuştu. Bunun için besleme İstanbul basını kullanılıyor, askeri ve siyasi yöndeki propaganda faaliyetlerinde düşman uçakları Anadolu şehirleri üzerinde moral bozucu gösteri uçuşları yaparak beyannameler atıyordu. Beyanname ve broşürlerin kimi zaman Türk siperlerine atıldığı da görülmüştü.</p>
				<p class="normal">Bunun en açık örneği Çerkez Ethem adını taşıyan, orduyu isyana ve silah bırakmaya teşvik eden beyannamelerdi:<sup class="calibre3"><a href="cerkezethem_split_076.html#footnote-118064-39" id="footnote-118064-39-backlink">39</a></sup></p>
				<p class="normal">"Asker Kardeşler,</p>
				<p class="normal">Ethem kuvvetlerini yok ettik diyerek Ankara Meclisi'nde Mustafa Kemal alkışlanırken kendi iflasını hazırlayan Millet Meclisi'ne bu telgrafı çektiğim vakit meclislere yakışır bir ağırbaşlılık ve ileri görüşle karar kılınsaydı, bu son fırsat yitirilmez ve sizler de iyi kötü bir kalp rahatlığıyla memleketinizde işinizin, çoluk çocuğunuzun başında bulunurdunuz.</p>
				<p class="normal">Talihsiz kardeşler. Çerkez Ethem."</p>
				<p class="normal">6 Mart 1921 günü Bozüyük üzerine Yunan uçağı tarafından atılan beyannameden sonra, 9 Ocak 1921 günü Kütahya yöresine Çerkez Ethem imzasıyla bir başka beyanname daha atılmıştı:</p>
				<p class="normal">"Suçsuz Ulus ve Asker Kardeşler,</p>
				<p class="normal">Rezil Ankara hükümetine 29 Aralık 1920 tarihli çektiğim memleket esenliğiyle ilgili telgrafın basınla ilan edilmesini isteyiniz.</p>
				<p class="normal">Ey askerler! Kötülüğe alet olmayınız. Ahret ve dünyayla ilgili sorumluluktan korkunuz.</p>
				<p class="normal">Ey ulus! Sizden geçmişten ders alarak her türlü felaketi ve vatanın kurtarılışını gözü doymaz çıkarlarına kurban etmek isteyen rezillere karşı hakkınızı savunmada duraksama göstermeyiniz ki, Tanrı'nın yardımına erişmiş olasınız. Ben sizi memleket savunması için çağırdım ve zorladım. Kötülüğe, kişisel tutkulara alet olmak için değil.</p>
				<p class="normal">Ey subay arkadaşlar, emir kulu olmaktan vazgeçiniz. Tanrı'nın kulu olunuz, yoksa geliyorum! Son pişmanlık fayda vermez."</p>
				<p class="normal">"Eski arkadaşınız Mebus Reşit" imzasını taşıyan bir başka beyanname de yine Yunan uçaklarıyla Türk tarafına atılmıştı ve "Ankara Millet Meclisi'ne ve Türk Milleti'ne" başlığını taşıyordu:</p>
				<p class="normal">"Anadolu'daki gazete ve ajanslardan anlıyorum ki, yine sahtekâr komutanlarınız karşınıza bir İnönü muzafferiyeti çıkardılar, sizi ve halkı sarhoş ettiler. Mustafa Kemal'in büyük meşguliyet-i fikriye ve zihniyeyle hazırladığı düzmeceleri de alkışlarla dinlediğinizi teessüfle okudum. Teslim olun diyorum. Yalnız Allah aşkına memleketin selameti namına kendinizi daima hakka doğru sevk etmeye çalışınız. İçinizde Mustafa Kemal'den ileriye geçen yoktur. Bilahare siz de benim gibi bu hareketlerinize pişman olacaksınız. Fakat iş işten geçmiş bulunacaktır.</p>
				<p class="normal">Hokkabazlara aldırmamaya gayret ediniz. Aldanan adalet hakikat takip edemez. Muhakkak mağlup olacaksınız."</p>
				<p class="h2baslik">Karşı Beyannameler</p>
				<p class="normal">Bu beyannameler üzerine Ankara 17 Ocak 1921 günü Simav, Demirci ve Gördes halkına şu bildirgeyi yayımlayıp dağıtacaktı:</p>
				<p class="normal">"Simav, Demirci, Gördes ve dolayları halkına,</p>
				<p class="normal">Büyük Millet Meclisi hükümetinin verdiği emirlere uymayarak verilen erleri, silahları ve cephaneyi de beraber alıp bütün yardakçılarıyla düşman tarafına katılmakla kalmayan beraberindekileri kandırarak, doğru yoldan saptırarak ulusunun dişinden tırnağından ayırıp donattığı ve silahlandırdığı ulus bireylerini düşman safları arasında hem dinin ve hem de ulusuna karşı istemeyerek kurşun atmaya zorlayan asi Ethem ile kardeşlerinin, zalim ve kana susamış Yunanlıların istilalarından henüz kurtulamayan memleketimizde propaganda yapmakta ve örgütlenmekte oldukları haber alınıyor.</p>
				<p class="normal">Suçsuz ve gerçeği bilmeyen, canilerin sataşma ve zorbalığından kurtulamayan emri altındaki donatılmış ve silahlı askerlerini düşmana katılmaya gönderen, düşman safları arasında hükümetine ve ulusuna karşı savaştıran hainlerin bu hareketini Müslümanlığın ve Türklüğün ağırbaşlılık ve yiğitlik dolu olan tarihi şimdiye dek yazmamıştır.</p>
				<p class="normal">Her bakımdan bizden çok aşağı olan ulusların tarihinde bile bu leke yoktur. Yurtseverlik ve dayanıklılığını düşman istilası altında bile onurla koruyan ve asi Ethem'in bu hainlik ve kötülüğünden belki haberi olmayan Demirci, Simav, Gördes yöresi halkının bu zalim ve asilere tiksintiyle bakacağına ve pek değerli topraklarında yer vermeyeceklerine hükümet kesinlikle güvenir.</p>
				<p class="normal">Tanrı dilerse, pek yakın zamanda ordumuz, sizi kana susamış canavar asilerin kötülük ve zulmünden kurtaracaktır.</p>
				<p class="normal">Hükümet çok arzu eder ve umar ki:</p>
				<p class="normal">Bu vatan ve memleket haini, din ve bağımsızlık düşmanı olan zalimleri, bu anın gelişinden önce sizler kovalayacak, tutuklayacak ve adaletin pençesine verilmek üzere orduya teslim etmek onur ve kıvancını kazanacaksınız. Her zaman gösterdiğiniz yurtseverlik ve dayanıklılıktan dolayı bu hizmet ve fedakârlığı sizden beklemekte olan ulus haklıdır.</p>
				<p class="normal">Hepinize sabır, gönül rahatlığı ve dayanıklılık salık verilir."</p>
				<p class="h2baslik">Mustafa Suphi, Gaspıralı Niyazi'yle Beraber</p>
				<p class="normal">Başlığımız okuyucuların konudan uzaklaştığımız gibi hisse kapılmasına neden olabilir.</p>
				<p class="normal">Mustafa Suphi'yle ilgili yüzlerce kitap yazıldı. Bir o kadar da makale. Doğrudan Milli Mücadele ve bu yönde Moskova yakınlaşması sırasındaki çok "dalgalı ve fırtınalı" siyasi denizin nasıl "Kara"deniz olabildiği noktasında daha çok şey yazılmalıydı. Uzatmadan başlayalım.</p>
				<p class="normal">Mustafa Suphi 11 Ocak'ta Kâzım Karabekir Paşa'yla görüşmüş ve beraberindekilerle Erzurum'a hareket etmişti. Fakat karşıtların protestoları üzerine Batum üzerinden Bakû'ya dönmek üzere Trabzon'a gidecek ve 27-28 Ocak gecesi kafile denize dökülecektir.</p>
				<p class="normal">Mete Tunçay <span class="ideitalik">Türkiye'de Solun Tarihi</span>'nde Mustafa Suphi'nin Mustafa Kemal Paşa'ya gönderdiği 3 Ocak 1921 tarihli mektubuna yer vermişti. Mustafa Suphi'nin Mustafa Kemal Paşa'yla mektuplaşmasının metinleri Tunçay'ın kitabında da yer almıştır.<sup class="calibre3"><a href="cerkezethem_split_077.html#footnote-118064-40" id="footnote-118064-40-backlink">40</a></sup></p>
				<p class="normal">Ankara'da Büyük Millet Meclisi Riyaseti'ne hitap eden mektup özetle diyor ki:</p>
				<p class="normal">"Memleketimizde Komünist Fırkası'nın kanuniyet kazanmış olmasını senelerden beri muhtelif memleketlerde amele ve kurtuluşları hareketlerine iştirak eden Türk komünistleri büyük bir memnuniyetle karşıladılar. İnkılapçı Türkiye Büyük Millet Meclisi hükümeti bu eseriyle halkın büyük çoğunluğunu kurtarmaya yönelik olan bu esaslı maksada ne kadar derin bir anlayışa bağlı olduğunu ispat etmiştir. İstilacı ecnebi kuvvetlerin ve bu kuvvetlerin nüfuzu altında İstanbul'a karşı milli hudutları müdafaa etmek üzere silaha sarılan Anadolu, hiç şüphesiz Türkiye tarihinde yeni bir devir açmış bulunuyor."</p>
				<p class="normal">Mustafa Suphi daha sonraki satırlarında 25 kadar Türk komünistinin iki yoldan memlekete hareket ettiğini ifade etmektedir. Bunların bir bölümü Gümrü üzerinden gelmekte, diğerleri de deniz yolunu kullanmaktadır.</p>
				<p class="normal">Mustafa Suphi "Emelimiz her hususta hükümete mümkün olan her şeyi kullanarak yardımcı olmak" demektedir. Mektubun son satırında ise "Sizlere katılmakla onur duyacağımızı arz ederiz" cümlesi bulunmaktadır.</p>
				<p class="normal">Buna göre, Mustafa Suphi'nin Ankara'ya yakınlaşmasının Moskova ile Bolşeviklik mesafesinin kısalacağı yorumu da olabilir, Enver Bey'in Doğu halklarındaki etki ve ağırlığının Mustafa Kemal Paşa'ya tercih edilmediğinin yorumu da olabilir. Çünkü Paşa'nın en güçlü "dalgakıran"ı, Karadeniz'deki Trabzon"dur.</p>
				<p class="normal">Adından kinayeli olarak "İskele Cumhuriyeti" olarak söz edilen Enver Paşa grubunun, Yahya Kâhya'yla bu cinayete tevessül etme gerekçesinin, bu gelişmelerden rahatsızlık duymak ve Moskova ile Ankara arasında bu hadiseyle Bolşeviklik yakınlaşmasını sekteye uğratmak olduğu akla geliyor. Böylece Moskova yakınlık tercihi ve desteğini Ankara'dan yana kullanmayabilir. Ancak özellikle siyaset ve diplomasi öyle demeyecek ve ifadeler üzüntülerin belirtilmesinden öteye gitmeyecektir. Hatta yer yer Moskova ile Ankara'nın bu batışa cankurtaran olmadıkları/olamadıkları şeklinde söylentiler de çoğalacaktır. Bu düşünce içinde olanlar Mustafa Suphi mefhumunun hem Moskova hem de Ankara için sorun teşkil edebileceği kanaatini öne sürmektedir.</p>
				<p class="normal">Mustafa Suphi 4 Ağustos 1882'de Giresun'da doğmuştu. Meşrutiyet basınında kuvvetli bir imzadır; içtimai ve siyasi yönde yazmaktadır. Ali Birinci, onun Kudüs'te başlayan öğrenim hayatını İstanbul Hukuk Fakültesi'nde sürdürdüğünü ve Siyasal Bilimler Okulu'ndan mezun olduğunu belirtir. Öğretmenlik ve mütercimlik yapmış <span class="ideitalik">İfham</span> gazetesinin yayın müdürlüğünde bulunmuştur. Birinci'nin belgelerinde Mustafa Suphi'nin babası Erzurum vilayeti mektupçusu Mevlevizade Ali Rıza Efendi'dir. Birinci Dünya Savaşı başlangıcında Sinop Hapishanesi'nden kaçmış (1914) ve Rusya'ya gitmiştir. Mustafa Subayev, Sivastopal'da Rus dilini, âdetlerini bilmeyen Mustafa Suphi'nin siyasi muhacir olarak yolunun Gaspıralı İsmail'le <span class="ideitalik">Tercüman</span> gazetesinde kesiştiğini yazmaktadır.</p>
				<p class="normal">Bahçesaray'ı ziyaretinde Gaspıralı ile oğlu onu içtenlikle karşılayacaktı. Gazete onunla bir röportaj yapmış, sonrasında <span class="ideitalik">Bakû</span> gazetesinde "Türkiye'nin Milliyesi" yazısı yayımlanmıştı. Bu makale Kırım ve Kafkasya'daki çeşitli gazeteler tarafından iktibas edilecekti. Gaspıralı'nın teşvikiyle Rusça'sını ilerletmiş ve 1914'ten sonra geniş bir çevre yapmıştı.<sup class="calibre3"><a href="cerkezethem_split_078.html#footnote-118064-41" id="footnote-118064-41-backlink">41</a></sup></p>
				<p class="h2baslik">Mustafa Suphi'nin Eşine Ne Oldu?</p>
				<p class="normal">Şimdi yönümüzü tekrar Anadolu'ya çevirelim.</p>
				<p class="normal">Mustafa Suphi ve arkadaşları 28 Aralık 1920'de Kars'tan sonra Erzurum'a geçtiğinde Vali Hamit'in yönlendiği iddia edilen karşıtların kitlesel hareketi öylesine büyüktür ki, şehre giremeyeceklerdir. Trabzon'da ise <span class="ideitalik">İstikbal</span> gazetesinin karşıt yayınlarının etkisiyle bir cephe oluşacak ve bu nedenle Trabzon'daki Konsolos Bagirof'un da evet demesiyle bu defa rota Batum'a çevrilecektir. Ama bu sadece düşüncede kalır ve kuşatma altındaki kafile bir takaya bindirilir.</p>
				<p class="normal">Saldırı 28-29 Ocak gecesi Sürmene açıklarında gerçekleşecek ve genelleşen rakamla 15 komünist öldürülüp denize atılacaktır.<sup class="calibre3"><a href="cerkezethem_split_079.html#footnote-118064-42" id="footnote-118064-42-backlink">42</a></sup></p>
				<p class="normal">Rakamlar hep tartışılmıştı ama bu yolculukta bir de kadının olduğu iddiası pek gündeme gelmemişti.</p>
				<p class="normal">Sadık Varer'in internette yazdığı "Maria Yoldaş" yazısı dikkatimizi bu yöne çeviriyor. Yazar öldürülen 14 kişinin adını vermekte ama kurtulan 15'inci kişinin Mustafa Suphi'nin eşi Maria olduğunu ifade etmektedir. Maria öldürülüp deniz atılmamış ve bir eve kapatılmıştır. Maria'nın sonraki hayatı Trabzonlu Ragıp Bey'in evine kadar uzanmakta ve hayatı Rize'de sona ermektedir.<sup class="calibre3"><a href="cerkezethem_split_080.html#footnote-118064-43" id="footnote-118064-43-backlink">43</a></sup></p>
				<p class="normal">Yazar, <span class="ideitalik">Mustafa Suphi: Bir Yaşam, Bir Ölüm</span> adlı çalışmasında olayın tanığı olarak Trabzonlu genç bir komünistin anlatımına yer vermektedir. Bu belirtilen tanık Abdülkadir'dir:</p>
				<p class="normal">"Kadının hangi evde olduğunu haber almak üzere uğraştım. Fakat hiçbir taraftan malumat alamadım. Önce Kâhya'nın evinde olduğunu, sonra da Ragıp Bey'in evinde olduğunu söylediler.</p>
				<p class="normal">Bazen üç dört defa evlerinin önünden geçiyordum. İhtimal görür, haber alırım diye uğraştım. Fakat hiçbir taraftan haber alamadım. Aradan epey zaman geçtikten sonra kadının Kâhya tarafından Rizelilere hediye edildiğini ve orada öldürüldüğünü haber aldım."</p>
				<p class="normal">Yazarın ifadesi ile bizim taradığımız TKP MK 1920-1921 belgelerindeki Abdülkadir'in yazısıyla çelişkili bir durum yok. Ancak daha iyi bir yere oturması için bunu Yücel Demirel'in çevirisinden değiştirmeden aşağıda tekrarlayacağız.</p>
				<p class="normal">İddialar öyle sanıldığı kadar çok değil. Elem verici olaya temas edenlerden biri de Milli Mücadele ve Cumhuriyet dönemine hitap eden kitaplarından tanıdığımız Mahmut Goloğlu'dur. Alpay Kabacalı, Goloğlu'na atfen Mustafa Suphi'nin eşi üzerine şunları nakleder:</p>
				<p class="normal">"Mustafa Suphi'nin eşinin ne olduğu hakkında kesin bir bilgi edinememekle beraber, yaptığımız araştırmalar sonunda o günleri yaşayanların birbirini tamamlayıcı anlatışlarına göre, genç kadın Yahya Kâhya tarafından Çömlekçi Mahallesi'ndeki evine kapatılmış, eve bir muhafız çeteci konulmuştu. Bir zaman sonra kadın, muhafızla anlaştığını sanarak saklı tutulduğu yeri tarif eden bir kâğıdı Rus Konsolosluğu'na göndermiş fakat muhafız çeteci kâğıdı Yahya Kâhya'ya götürmüş, ondan sonra da kadını bir daha gören olmamış.</p>
				<p class="normal">Yahya Kâhya'nın, Mustafa Suphi'nin eşini heyetten nasıl ayırdığı da bilinemiyor. Biz otuz beş yıl kadar önce Mustafa Suphi'nin eşinin bir köylüyle evli olduğunu ve Giresun'un köylerinden birinde yaşadığını işitmiştik."<sup class="calibre3"><a href="cerkezethem_split_081.html#footnote-118064-44" id="footnote-118064-44-backlink">44</a></sup></p>
				<p class="normal">Mustafa Suphi'nin eşinin akıbeti hakkındaki iddialar sadece alınıp, bir yerlere götürülmesi sonra da kocaya verilmesi söylemlerinde birleşiyor. Rize'ye mi, Giresun'a mı gitti o da belli değil... Belli olmayanlar arasında bir de kadının ismi var. Maria mı, Meryem mi veya bir başka isim mi?</p>
				<p class="normal">Ama sadece Mustafa Suphi'nin eşi olarak bilinmesi de elem verici sonu ortadan kaldırmıyor. Ahmet Cevat Emre "1920 Moskovası'nda Türk Komünistleri" yazısında Bakû Konferansı yanında Mustafa Suphi ve arkadaşlarının akıbeti konusuna yer ayırır:<sup class="calibre3"><a href="cerkezethem_split_082.html#footnote-118064-45" id="footnote-118064-45-backlink">45</a></sup></p>
				<p class="normal">"... Trabzon'a götürülmüşler. Sovyetler'in Trabzon konsolosu valiyle görüşerek bu yoldaşların Batum'a bir motorla gönderilmeleri kararlaştırılmış fakat birinci motor sonra limanın ve belki de vilayetin en kuvvetli siyasi adamı olan Kâhya isminde biri (isim Yahya olmalıdır) ikinci bir motorla yetişerek onları birer birer çıplak soymuş, süngüleyip denize atmış, yalnız güzel Yahudi kızını haremine almış."</p>
				<p class="normal">Emre'nin sözünü ettiği kadın Mustafa Suphi'nin karısıdır. Ve yazar onu "güzel Yahudi kızı" olarak nitelemektedir. İdeolojiye vâkıf Ahmet Cevat Emre'den bu satırların dışında bazı ipuçları da Nihat Akseymen'in kitabında ve <span class="ideitalik">Dönüş Belgeleri</span>'nde var. Akseymen yazılarında ayrıca İsmail Bilen İçin şöyle diyor:</p>
				<p class="normal">"Özellikle Moskova'daki uzun konuşmalarda bize çok şey öğretti. Kurtuluş Savaşı'nda Çerkez Ethem yanlısıydı. Bu gücü bir halk ordusu olarak nitelerdi."<sup class="calibre3"><a href="cerkezethem_split_083.html#footnote-118064-46" id="footnote-118064-46-backlink">46</a></sup></p>
				<p class="normal">TKP toplantısında Trabzon'da olup bitenler ile Mustafa Suphi ve arkadaşlarının katledilmesi görüşülecektir. Abdülkadir hadiseyle ilgili bir layiha hazırlar. Hazırlayanın TKP içindeki tam görevini tarihiyle şöyle açıklayacaktır:</p>
				<p class="normal">1 Teşrinievvel (Ekim) 921.</p>
				<p class="normal">Türkiye Komünist Gençler Birliği azalarından Abdülkadir.</p>
				<p class="normal"><span class="ideitalik">Mustafa Suphi: Bir Yaşam, Bir Ölüm</span> çalışmasından önceki sayfalarda söz etmiş, yazarın ifadesine yer vermiştik. Şimdi bu anlatımların temel kaynağına dönelim ve okuyalım:<sup class="calibre3"><a href="cerkezethem_split_084.html#footnote-118064-47" id="footnote-118064-47-backlink">47</a></sup></p>
				<p class="normal">"Şark Şûrası Gençler Birliği kararı üzerine 29 Kânunuevvel (Aralık) 1920 tarihinde Trabzon'da bulunan Mehmet Salih ve Mahmut Hamdi yoldaşlarla görüşerek tevdi edilen talimatı kendilerine verdikten sonra orada ne gibi faaliyetlerde bulundukları hakkında izahat istedim. Kars'a hareketimden vazgeçtim. Trabzon'da merkez komiteye iltihak edecektim."</p>
				<p class="normal">Abdülkadir, kafilenin karşılaştığı güçlükleri anlattıktan sonra Mustafa Suphi'nin eşi hakkında bildiklerini "duyduklarına" göre şöyle anlatacaktır:</p>
				<p class="normal">"Suphi yoldaşın ailesini geri döndüğü zaman Kâhya tarafından çıkarıldığını haber aldık. Derhal malumatı mümessilliğe bildirdik. O sırada beni dahi sıkıştırmaya başladılar. Hemen mümessillikte tercüman olarak istihdam edildim. Artık beni o derece sıkıştıramıyorlardı. Kadının hangi evde olduğunu haber almak üzere uğraştım. Fakat hiçbir taraftan malumat alamadım. Önceleri Kâhya'nın evinde olduğunu, Ragıp Bey'in evinde olduğunu söylediler. Bazen üç dört defa olmak üzere evlerinin kapısı önünden geçiyordum. İhtimal rast gelirim veya pencereden bakarken görüp nerede olduğunu haber alırım diye uğraştım. Bilahare epey zaman geçtikten sonra kadının Kâhya tarafından Rize'ye gönderildiği ve orada öldürüldüğünü haber aldım."</p>

		</div>
		</body>
</html>