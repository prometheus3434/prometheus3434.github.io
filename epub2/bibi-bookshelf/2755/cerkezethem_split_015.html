<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cerkezethem</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:52f069ae-8842-4092-b4ab-63d7e68d2652" name="Adept.expected.resource"/></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="h2baslik">Çerkez Ethem Kronolojisi</p>
				<p class="normal">12 Şubat 1919: Çerkez Ethem, İzmir eski valisi Rahmi Bey'in oğlu Alpaslan'ı kaçırarak 53.000 lira kurtarmalık istedi ve bu parayı alarak ilk ününü kazandı.</p>
				<p class="normal">(Zeki Sarıhan, <span class="ideitalik">Kurtuluş Savaşı Kronolojisi / Açıklamalı Kronoloji</span>, TTK, 1995.)</p>
				<p class="normal">25 Mayıs 1919: İstanbul'dan ayrılan bahriye eski bakanı Rauf Bey, Bandırma'da Çerkez Ethem'le buluştu.</p>
				<p class="normal">Ethem ve Rauf Bey, Manyas'ta bulunan Reşit ve Tevfik beylerin yanına gittiler. Rauf Bey, Çerkez kardeşlere Yunanlılara karşı mücadeleye atılmalarını öğütledi.</p>
				<p class="normal">26 Haziran 1919: Bursa'dan Albay Bekir Sami'nin gönderdiği Çerkez Ethem, 8 atlısıyla Alaşehir'e geldi. Alaşehir'de ilk Kuvayı Milliye'yi kuran Mustafa Bey ve Kaymakam Bezmi Nusret'le görüşerek Salihli'ye gitti.</p>
				<p class="normal">26 Ekim 1919: Genelkurmay Başkanı Cevat Paşa, 14. Kolordu Komutanlığı'ndan Salihli'de bulunan Çerkez Ethem ve Reşit beylerin bölgede düzensizliğe sebep olduklarını bildirerek uzaklaştırılmalarını istedi.</p>
				<p class="normal">31 Ekim 1919: Heyet-i Temsiliye bir dizi karar aldı. Aldığı kararlar arasında Salihli Cephesi Komutanı Çerkez Ethem'den Ahmet Anzavur'un verdiği zararların önlenmesi isteği de yer aldı.</p>
				<p class="normal">13 Ekim 1919: Heyet-i Temsiliye, Salihli Cephesi Komutanı Çerkez Ethem'e bir yazı yazarak İstanbul'da işbirlikçilere katılan Nazif ve Naim efendiler hakkındaki suçlama belgelerini Cemal Paşa'ya gönderilmesini istedi.</p>
				<p class="normal">20 Kasım 1919: Çerkez Ethem gece 150 atlısıyla Anzavur'u bastırmak için Balıkesir'e geldi.</p>
				<p class="normal">21 Kasım 1919: Anzavur'un peşine düşen Çerkez Ethem ve kuvvetleri Susurluk'a geldi.</p>
				<p class="normal">22 Kasım 1919: Çerkez Ethem kuvvetlerinin önünden kaçan Anzavur Gönen'e geldi. Telgrafhaneye el koyarak Gönen'i ayaklanmasının üssü haline getirdi. Çerkez Ethem ve 14. Kolordu Komutanı Yusuf İzzet Paşa'ya tehdit telgrafları çekmeye başladı.</p>
				<p class="normal">24 Kasım 1919: Çerkez Ethem kuvvetleri Gönen'e geldi. Anzavur çarpışmayı kabul etmeyerek Bayramiç'e çekildi.</p>
				<p class="normal">30 Kasım 1919: Çerkez Ethem ve Yarbay Rahmi Bey kuvvetleri Anzavur'u Kirmasti'ye bağlı Söğütalan köyünde çevirdiler. Ancak, Anzavur hayvanlarını bırakarak kaçmayı başardı.</p>
				<p class="normal">3 Ocak 1920: Salihli Cephesi komutanı adına Reşit Bey, Mustafa Kemal Paşa'ya acele bir telgraf göndererek Afyon'daki mebus seçimlerinde Hacı Şükrü ile Akosmanzade arasında rekabet olduğunu, Arif Bey'in yolsuzluklarda bulunduğunu, Salihli Cephesi komutanı olan kardeşi Çerkez Ethem'in olaya müdahale etmesi gerektiğini bildirdi. Mustafa Kemal Paşa Refet Bey'e durumu ileterek düzeltilmesini istedi.</p>
				<p class="normal">10 Mart 1920: Tümen komutanı Kâzım Bey, Salihli komutanı Çerkez Ethem'e cephede durumun kötüleştiğini, Anzavur kuvvetlerinin başarı kazandığını bildirdi.</p>
				<p class="normal">Balıkesir'in düşme tehlikesi de bulunduğunu bildiren Kâzım Bey, Çerkez Ethem'den cephe komutanlığını üzerine almasını istedi.</p>
				<p class="normal">1 Nisan 1920: Çerkez Ethem, 2 bölük, 1 dağ topu, 3 makineli tüfek, 150 nizamiye ve milis askeriyle birlikte Akhisar üzerinden Biga isyanı bölgesine hareket etti.</p>
				<p class="normal">15 Nisan 1920: Çerkez Ethem emrindeki kuvvetler, Balıkesir'den Gönen-Susurluk yönüne geçerek Anzavur kuvvetleri üzerine harekete geçtiler. Akşam saatlerinde Anzavur kuvvetleriyle çatışma başladı.</p>
				<p class="normal">16 Nisan 1920: Çerkez Ethem ve birlikleri ile Anzavur kuvvetleri arasındaki çatışma Çerkez Ethem'in galibiyetiyle sonuçlandı. Ayaklanma bastırıldı.</p>
				<p class="normal">20 Nisan 1920: Büyük Millet Meclisi Muhafız Birliği'ni kurmak amacıyla seçilen Uşak Hücum Taburu Ankara'ya hareket etti. Birlik daha sonra Çerkez Ethem'in emrine verilerek bir süre isyanları bastırmak amacıyla kullanıldı.</p>
				<p class="normal">27 Nisan 1920: Ali Fuat Paşa, Çerkez Ethem'e bir telgraf çekerek Gevye'de çıkan isyanı bastırmak üzere harekete geçmesini istedi.</p>
				<p class="normal">16 Mayıs 1920: İsyan bölgesine gitmek üzere 600 atlı, 700 piyade ve 4 topla yola çıkan Çerkez Ethem Bursa'ya geldi.</p>
				<p class="normal">18 Mayıs 1920: Lefke, Sapanca ve Adapazarı'nda faaliyet gösteren isyancılar üzerine yürüyen Çerkez Ethem ve birliği Bursa'dan hareket etti.</p>
				<p class="normal">23 Mayıs 1920: İsyancılar üzerine saldırı başladı. Çerkez Ethem kuvvetleri, Anzavur kuvvetlerinin elinde bulunan Adapazarı'nı kurtardılar. Çerkez Ethem isyancılara katılan bazı köyleri yaktırdı.</p>
				<p class="normal">25 Mayıs 1920: Çerkez Ethem kuvvetleri Hendek'e vardı.</p>
				<p class="normal">26 Mayıs 1920: Düzce isyancıları Refet Bey'e teslim olmak istediler. Ancak Çerkez Ethem kuvvetleri daha önce şehre girdi.</p>
				<p class="normal">İki gün içinde isyanın elebaşılarından 53 kişi yakalandı ve idam edildi.</p>
				<p class="normal">16 Haziran 1920: Yozgat isyancılarından bir grup Alaca'yı işgal etti. Çevre halkının endişe içinde olduğu bildirildi.</p>
				<p class="normal">Mustafa Kemal Paşa, Yozgat isyanını bastırmak için Eskişehir'de Yunanlılara karşı savaşmaya hazırlanan Çerkez Ethem'i Ankara'ya çağırdı.</p>
				<p class="normal">20 Haziran 1920: Çerkez Ethem'in önderliğini yaptığı Kuvayı Seyyare birliği, Yozgat isyanını bastırmak üzere harekete geçti. Ankara'ya 70 subay, 2.100 piyade, 1.300 hayvan ve 8 makineli tüfek toplandı. Yola çıkacak piyadeleri götürmek üzere de 90 yaylı araba hazırlandı.</p>
				<p class="normal">23 Haziran 1920: Çerkez Ethem ve kuvvetleri Yozgat'a vardı. Şehri kuşattı ve yapılan çarpışmalarda 50 kişiden fazla isyancı öldürüldü. Yozgat'ı Çapanoğullarının elinden geri aldı. Çapanoğulları Alaca mevkiine çekildiler.</p>
				<p class="normal">24 Haziran 1920: Şehre hâkim olan Çerkez Ethem bir divanıharp kurdu ve 12 isyancı elebaşını belediye önünde idam ettirdi.</p>
				<p class="normal">Çapanoğullarından Edip, Celal, Halit ve Salih hakkında da gıyaplarında idam kararı verildi.</p>
				<p class="normal">Çerkez Ethem, Çapanoğullarına tutuklanacaklarını haber veren Ankara Valisi Yahya Galip Bey'in tutuklanarak Yozgat'a gönderilmesini istedi. Daha sonra kuvvetlerinden bir kısmını da yanına alan Çerkez Ethem Alaca'ya hareket etti.</p>
				<p class="normal">25 Haziran 1920: İki saat süren çarpışmalar sonrası Alaca isyancılardan geri alındı. İsyancılar 300'den fazla kayıp verdi.</p>
				<p class="normal">28 Haziran 1920: Mustafa Kemal Paşa, Yozgat isyanını bastırmadaki başarısından dolayı Çerkez Ethem'e bir telgraf çekerek yürekten tebriklerini bildirdi.</p>
				<p class="normal">29 Haziran 1920: Savunma Bakanı Fevzi Paşa, cepheyi teftiş ettikten sonra Ankara'ya döndü ve Yozgat'ta bulunan Çerkez Ethem'e bir telgraf çekti. Başarılarından dolayı tebriklerini bildiren Fevzi Paşa bastırma hareketlerine devam etmesini istedi.</p>
				<p class="normal">3 Temmuz 1920: Genelkurmay Başkanı Albay İsmet Bey, Yozgat'ta bulunan Çerkez Ethem'e çektiği telgrafta, düşmanın iki cephede ilerlediğini, Yozgat'a Çolak İbrahim Bey'in gönderildiğini haber verdi. Cephenin çökmesi tehlikesine karşı Ethem'den Batı Cephesi'ne gitmesini istedi.</p>
				<p class="normal">7 Temmuz 1920: Batı Cephesi, TBMM Başkanlığı'ndan Yunanlıların Akhisar-Salihli-Alaşehir yönündeki kuvvetlerinin zayıf olduğunu bildirerek başarı kazanabilmek için Çerkez Ethem kuvvetlerinin Gördes'e gidişinin çabuklaştırılmasını istedi.</p>
				<p class="normal">9 Temmuz 1920: Çerkez Ethem kuvvetleri Genelkurmay Başkanı İsmet Bey'in çağrısına uyarak cepheye gitmek üzere Yozgat'tan ayrıldı.</p>
				<p class="normal">10 Temmuz 1920: Albay Refet Bey, Akdağmadeni'nden Genelkurmay Başkanı İsmet Bey'e bir telgraf çekerek Çerkez Ethem kuvvetlerinin talana hazırlandıklarını, bölgenin yola getirilme işini kendisinin ve Selahattin Bey'in yetkili kılınmasını istedi.</p>
				<p class="normal">12 Temmuz 1920: Cepheye gitmek üzere çağrılan Çerkez Ethem lehine Ankara'da şenlikler düzenlendi.</p>
				<p class="normal">17 Temmuz 1920: Çerkez Ethem ve kuvvetleri Ankara'ya vardı.</p>
				<p class="normal">19 Temmuz 1920: Çerkez Ethem ve kuvvetleri Ankara'dan Eskişehir'e hareket etti. Ethem'in karargâhından Priştineli İsmail Bey, asker toplamak üzere yanındakilerle birlikte Kütahya'ya girdi.</p>
				<p class="normal">27 Temmuz 1920: Çerkez Ethem, Kütahya mıntıka komutanlığına atandı.</p>
				<p class="normal">30 Temmuz 1920: Simav çevresine gelen Çerkez Ethem kuvvetleri bölge halkının olumsuz davranışları üzerine kasabaya zor kullanarak girdi.</p>
				<p class="normal">31 Temmuz 1920: Çerkez Ethem kuvvetleri Yunanlıları Demirci'de geri püskürttü. 21'i işgal altına alınmış olan köyleri geri almak üzere çarpışmalara başladı.</p>
				<p class="normal">1 Ağustos 1920: Çarpışmalar sürdü. Çerkez Ethem Demirci'ye girdi.</p>
				<p class="normal">2 Ağustos 1920: Çerkez Ethem'in Yunanlılara karşı Demirci'deki başarıları Meclis'te okundu. Meclis'te ayrıca Yunanlılara karşı darbeler indiren birliklere teşekkür edilmesi kararlaştırıldı.</p>
				<p class="normal">18 Ağustos 1920: Çerkez Ethem kuvvetleri, Simav tepelerini işgal etmiş olan Yunan kuvvetlerini durdurdu. Yunanlılar Demirci'nin güneyine sürüldü, birçok savaş aracı ele geçirildi.</p>
				<p class="normal">21 Ağustos 1920: Mustafa Kemal Paşa Meclis'te Antep ve Demirci çarpışmaları hakkında bilgi verdi. Çerkez Ethem'in başarılarını öven sözleri alkışlarla karşılandı. Genel kurul, rahatsız olduğu duyulan Çerkez Ethem'e üzüntülerini bildirme kararı aldı.</p>
				<p class="normal">3 Kasım 1920: Ali Kemal <span class="ideitalik">Peyam-ı Sabah</span> gazetesinde Halide Edip Adıvar'ın yazısına cevaben "Ethem ve Kuvayı Milliye erleri gibi kahramanlardan Allah bizi korusun" diye yazdı.</p>
				<p class="normal">(Halide Edip Adıvar Ali Kemal'e hitaben yazdığı yazısında Ethem ve arkadaşları ile Kuvayı Milliye erlerinin ellerini sıktığı suçlamasına karşı Ali Kemal'in, yabancı düşmanların ellerini niçin sıktığını sormuştu.)</p>
				<p class="normal">8 Kasım 1920: Mustafa Kemal Paşa ile İsmet ve Refet beyler, düzensiz kuvvetleri düzenli orduya bağlama kararı aldı.</p>
				<p class="normal">Çerkez Ethem kuvvetleri de bu kararın içine katıldı.</p>
				<p class="normal">13 Kasım 1920: Çerkez Ethem'in yakın arkadaşlarından mebus Hacı Şükrü Bey, Mustafa Kemal Paşa'ya bir telgraf çekerek Çerkez Ethem'in Ali Fuat Paşa'yla Moskova'ya gönderileceği söylentisinin dolaştığını bildirdi ve "Bu gibi kişilerin çevrenizden uzaklaştırılması, diktatör olacağınız kanısı uyandırıyor" dedi. (Mustafa Kemal Paşa, Ali Fuat Paşa'ya Moskova elçiliğini önerirken Çerkez Ethem ve kardeşlerini de yanına alabileceğini bildirmişti.)</p>
				<p class="normal">30 Kasım 1920: Batı Cephesi Komutanı İsmet Bey, cephenin tek bir komuta altında birleşmesine karşı çıktı.</p>
				<p class="normal">Güney Cephesi Komutanı Refet Bey'in görevde kalmasını istedi.</p>
				<p class="normal">Çerkez Ethem, Refet Bey'in komutanlığına karşı çıkarak Batı Cephesi'nin tek bir komuta altında toplanmasını istemişti.</p>
				<p class="normal">İsmet Bey konuyla ilgili yazdığı raporunda "Çerkez Ethem bana beraber çalışacağına söz verdi, kendisinin yalnız Kuvayı Seyyare sıfatını kullanması önerisine bile açık razı olmadım" ifadesini kullandı.</p>
				<p class="normal">3 Aralık 1920: Sevr Antlaşması için kurulan kurul yola çıktı. Onlarla Bilecik'te buluşmak üzere Ankara'dan hareket eden Mustafa Kemal Paşa, bu yolculuğu sırasında Kuvayı Seyyare'nin itaatsizliğini yerinde çözme kararını aldı. Bu nedenle hasta yatağından kaldırılan Çerkez Ethem de bu yolculuğa çıktı.</p>
				<p class="normal">4 Aralık 1920: Ankara'dan hareket eden Mustafa Kemal Paşa ve beraberindekiler Eskişehir'e vardılar. Eskişehir'de alınmış olan askeri tertibattan ürken Çerkez Ethem trenden ayrıldı. Mustafa Kemal Paşa, Çerkez Ethem'in ağabeyi Reşit ile Batı Cephesi Komutanı İsmet Bey'i dinledi. Reşit Bey, kardeşlerinin emir altına girmeyeceğini söyleyince Mustafa Kemal Paşa gerekli tertibatın alınmasını emretti.</p>
				<p class="normal">Reşit Bey ise kardeşleriyle bir kez daha görüşmesini isteyince Albay Kâzım Bey'le birlikte Kütahya'ya Kuvayı Seyyare karargâhına gönderildi.</p>
				<p class="normal">6 Aralık 1920: Güney Cephesi Komutanı Refet Bey, 12. Kolordu'ya yazdığı yazısında Demirci Mehmet Efe ile Çerkez Ethem'in ayaklanarak Ankara hükümetini devirme niyetinde olduklarını ileri sürdü. Haberleşmelerine engel olunmasını ve askeri harekâta geçilmesini emretti. 12. Kolordu ise bu yazıya cevaben Demirci Mehmet Efe'nin bir an önce yok edilmesi gerektiğini ifade etti.</p>
				<p class="normal">7 Aralık 1920: Çerkez Ethem'le görüşmek üzere Kütahya'ya gönderilen Kâzım Bey ve Çerkez Reşit Bey Eskişehir'e döndüler. Çerkez Ethem'in teklifinde Refet Bey'in Güney Cephesi komutanlığından alınması ve Fahrettin Bey'in atanması yer aldı.</p>
				<p class="normal">İsmet Bey ise Genelkurmay'a bir yazı yazarak Ethem ve kardeşlerinin Meclis'i kendilerine çekip kuvvet toplamaya çalıştığını ileri sürdü ve kendisinin iki tümen ve bir süvari alayıyla hareket hazır olduğunu bildirdi. Çerkez Ethem ise Karecik'e gönderdiği İsmail Ağa'ya bir belge vererek onu yeniden silah ve cephane sağlamakla görevlendirdi.</p>
				<p class="normal">8 Aralık 1920: Çerkez Ethem, kurmay başkanı Halil Bey'e verdiği emirde, düşmanların üstün kuvvetle saldırısı halinde mukavemet göstermeksizin çekilmek üzere gereken düzenin şimdiden alınmasını istedi.</p>
				<p class="normal">9 Aralık 1920: Çerkez Ethem, Mustafa Kemal Paşa'ya Batı Cephesi Komutanı Albay İsmet Bey'i şikâyet etti.</p>
				<p class="normal">Komutanı olduğu Birinci Kuvayı Seyyare'nin onaylı ödeneğinin verilmediğini bildirerek gereken kimselerin uyarılmasını istedi. Ayrıca Demirci Mehmet Efe'ye de bir yazı göndererek "Seni, beni ve Yörük Ali'yi imhaya karar vermişiler, bağlantı kuralım, birbirimize sarılalım" dedi.</p>
				<p class="normal">10 Aralık 1920: Güney Cephesi Komutanı Refet Bey, Mustafa Kemal Paşa'ya bir telgraf çekerek "Bugün Demirci Mehmet Efe'den bir telgraf aldım. Ethem ve taraftarlarının sizinle bizim bir dakika yaşadığımızı istemediklerini yazıyor. Bunlara karşı emrime hazır olduğunu bildiriyor" dedi ve önce Demirci Mehmet Efe'nin ortadan kaldırılmasını önerdi.</p>
				<p class="normal">Çerkez Ethem ise Yunanlılara karşı kullanıldığını ileri sürerek Batı Cephesi Komutanlığı'ndan cephane istedi.</p>
				<p class="normal">12 Aralık 1920: Çerkez Ethem ile hükümet arasında çekişme devam ediyor. Mustafa Kemal Paşa, Çerkez Ethem'in telgrafına yumuşak bir cevap vererek yatıştırmaya çalıştı. Ethem ise Yörük Ali'yi bir telgraf çekerek Ankara hükümetini birkaç ihtiraslı kişinin aleti olmakla suçladı. Ethem, Refet Bey'in cepheden alınmasındaki ısrarını sürdürdü.</p>
				<p class="normal">Bir grup mebus ise Mustafa Kemal Paşa'yı evinde ziyaret ederek Ethem'le anlaşmazlığın sebepleri konusunda bilgi aldı.</p>
				<p class="normal">Ziyaretçiler Kuvayı Seyyare'nin kaldırılacaksa, Meclis'te karar alınmasını istediler.</p>
				<p class="normal">13 Aralık 1920: Mustafa Kemal Paşa'yla görüşen mebuslardan Dr. Adnan, Celal ve Kâzım beyler Çerkez Ethem'e sorunun çözümleneceğini bildirdi.</p>
				<p class="normal">Ethem ise Mustafa Kemal Paşa'ya çektiği telgrafta, Refet Bey'e güvenmediğini tekrarladı ve telgraflarına müdahale edilmemesini istedi.</p>
				<p class="normal">İsmet Bey bu olaydan haberi olmadığını bildirerek kanıtların gönderilmesini talep etti.</p>
				<p class="normal">Ağabeyi mebus Çerkez Reşit Bey de Mustafa Kemal Paşa'yla görüşerek cephe komutanlığını kendisinin daha iyi yapabileceğini bildirdi.</p>
				<p class="normal">14 Aralık 1920: Reşit Bey, kardeşi Ethem'e çektiği telgrafta, Batı Cephesi komutanlığını devralmak üzere Albay Kâzım'ın yola çıktığını, Meclis'in kararı olmadan Kuvayı Milliye'yi dağıtmaya yeltenen herhangi bir komutanın İstiklal Mahkemesi'ne verileceğini ve idam edileceğini bildirdi.</p>
				<p class="normal">17 Aralık 1920: Batı Cephesi Komutanlığı, bazı birliklerine Çerkez Ethem kuvvetlerine karşı harekete hazır olmaları emrini verdi.</p>
				<p class="normal">18 Aralık 1920: Çerkez Ethem, Mustafa Kemal Paşa'dan, Düzce'de bulunan Sarı Efe Edip'in 200 atlı ve 200 yaya kuvvetlerinin Kuvayı Seyyare'ye katılması için emir vermesini istedi.</p>
				<p class="normal">19 Aralık 1920: Kuvayı Seyyare ile hükümet arasında yeni bir olay meydana geldi. Çerkez Ethem, 12. Kolordu'ya ve Mustafa Kemal Paşa'ya kendi bölgesinde bir kişinin yakalanıp götürülmesinden şikâyet etti.</p>
				<p class="normal">12. Kolordu ilgili kişinin şüphe üzerine yakalandığını ve serbest bırakıldığını bildirdi.</p>
				<p class="normal">22 Aralık 1920: Mustafa Kemal Paşa, Ankara Vali Konağı'nda, bir kısım mebusla Ethem sorununu görüştü.</p>
				<p class="normal">Hükümetin Ethem hakkında aldığı tutum konusunda onları ikna etmeye çalıştı ve görüşmelerin sonunda Çerkez Ethem'i hükümetin emirlerine uyma konusunda ikna etmek üzere Kütahya'daki karargâha bir grup gönderilmesi kararlaştırıldı.</p>
				<p class="normal">23 Aralık 1920: Mustafa Kemal Paşa, Kütahya'daki karargâhında bulunan Çerkez Ethem'e bir telgraf çekerek, aradaki anlaşmazlığı çözmek üzere bir mebus grubunun yola çıkacağını haber verdi.</p>
				<p class="normal">Grup Celal (Bayar), Kılıç Ali, Eyüp Sabri, Vehbi ve Ethem'in ağabeyi Reşit beylerden oluştu.</p>
				<p class="normal">24 Aralık 1920: Çerkez Ethem'le sorunları çözmek üzere yola çıkan grup Kütahya'ya vardı. Refet Bey ise mebusların dönüşünü beklemeden Kütahya'nın işgal edilmesini önerdi.</p>
				<p class="normal">25 Aralık 1920: Batı Cephesi Komutanı İsmet Bey, Çerkez Ethem'den Kütahya kadısının görevine dönmesine engel olunmamasını yeniden istedi.</p>
				<p class="normal">26 Aralık 1920: Kütahya'ya gönderilen grup Çerkez Ethem ve vekili Tevfik Bey'e hükümetin itaat ve disiplin isteyen kararını bildirdiler. Kütahya düzenli ordunun denetimine alındı. İsmet Bey, Mustafa Kemal Paşa ve Genelkurmay'a gönderdiği raporda, Ethem kuvvetlerinin mevcudunu bildirerek, yalnız bir tümenin bile çarpışmada üstünlük sağlayacağına inandığını bildirdi.</p>
				<p class="normal">27 Aralık 1920: Kütahya'da bulunan mebuslar, Ankara'ya bir telgraf çekerek Çerkez Ethem ve Tevfik Bey'in Meclis kararlarına uymaya söz verdiklerini, yemin ettiklerini, ancak Güney Cephesi Komutanı Refet Bey ile 12. Kolordu Komutanı Fahrettin Bey'in görevlerinden alınmasını istediklerini bildirdiler.</p>
				<p class="normal">Bakanlar Kurulu, bu telgrafı görüştü ve sorunun çözümlenmemiş olduğu kararına vardı.</p>
				<p class="normal">Mustafa Kemal Paşa ise Meclis kararının ardından cephe komutanlıklarına Ethem kuvvetlerinin dağıtılma emrini verdi.</p>
				<p class="normal">28 Aralık 1920: Mustafa Kemal Paşa'nın emri üzerine Batı Cephesi birlikleri, Çerkez Ethem komutasındaki Birinci Kuvayı Seyyare'ye karşı harekete geçtiler.</p>
				<p class="normal">29 Aralık 1920: Batı Cephesi birlikleri Kütahya yakınlarındaki noktaları tuttular. Çerkez Ethem Gediz'e çekilmesinin ardından Birinci Kuvayı Seyyare komutanlığından alınması emredildi. Mustafa Kemal Paşa, Meclis'in gizli oturumunda Ethem'in karşı çıkışlarını anlattı.</p>
				<p class="normal">Çerkez Ethem ise Meclis Başkanlığı'na bir telgraf çekerek mebusları hükümete dalkavukluk yapmakla suçladı.</p>
				<p class="normal">30 Aralık 1920: Kütahya, Çerkez Ethem kuvvetlerine karşı işgal edildi.</p>
				<p class="normal">Şehirde sıkıyönetim ilan edildi ve Kütahya çevresinde Ethem'in kuvvetlerinden üstün kuvvet toplandı.</p>
				<p class="normal">Çerkez Ethem'in kuvvetlerinin başından ayrılarak bir kenara çekilmesi, bunu kabul etmediği takdirde üzerine askeri harekât yapılması kararlaştırıldı.</p>
				<p class="normal">Bu karar kendisine tebliğ edilmek üzere Mustafa Kemal Paşa tarafından İsmet ve Refet beylere bildirildi.</p>
				<p class="normal">31 Aralık 1920: Çerkez Ethem hakkında alınan karar kendisine bildirildi. İsmet Bey, kendi kişisel görüşlerini ve ricalarını da ekleyerek ordunun kurşun atmayacağını, çarpışmaya girerse ileride hizmet imkânlarını kaybedeceğini ifade etti. Çerkez Ethem ise teslim olmayı ve kuvvetlerinin başından çekilmeyi reddetti.</p>
				<p class="normal">1 Ocak 1921: Çerkez Ethem'in kendisine katılma çağrısına uyan Dr. Fazıl Bey, müfrezesiyle birlikte Demirci'den ayrıldı.</p>
				<p class="normal">2 Ocak 1921: Gördes kaymakamını tehdit eden Çerkez Ethem, en yakın Yunan karargâhına bir adam göndermesini ve İstanbul'la haberleşmesinin sağlanmasını istedi. Bu arada Ethem'in kuvvetlerini kovalamak için Batı Cephesi birlikleri Gediz yönüne hareket etti.</p>
				<p class="normal">3 Ocak 1921: Birinci Kuvayı Seyyare'den bazı birlikler orduya katıldı.</p>
				<p class="normal">Çerkez Ethem'den Demirci ve havalisi komutanına gelen telgrafta Yunanlılarla ateşkes yapıldığı bildirilerek Kula-Demirci telgraf hattının onarılması istendi.</p>
				<p class="normal">5 Ocak 1921: Güney Cephesi Komutanı Refet Bey, Çerkez Ethem üzerine yapılan harekâtın yeni taktiklerini birliklere bildirdi.</p>
				<p class="normal">6 Ocak 1921: Refet Bey ve İsmet Bey, Banaz, İnegöl, Yenişehir ve bazı diğer mevzilerin Yunanlıların eline geçmesi üzerine Çerkez Ethem üzerine yapılan harekâta geçici olarak ara vermeyi kararlaştırdılar. Bir kısım birlikler Gediz'de bırakıldı ve Yunanlılar üzerine harekete geçildi.</p>
				<p class="normal">7 Ocak 1921: Gediz'de 300 kişilik Çerkez Ethem kuvvetleri, 61. Tümen birliklerine saldırdı. Çarpışmalar oldu. Çerkez Ethem top ateşine başladıysa da geri püskürtüldü.</p>
				<p class="normal">8 Ocak 1921: Hükümet kuvvetlerinin çekildiğini geç haber alan Çerkez Ethem, Gediz'i işgal ederek 1.000 kişilik bir kuvvetle Kütahya üzerine yürüdü.</p>
				<p class="normal">9 Ocak 1921: Ethem kuvvetleri Derbent çevresine saldırdı. İnönü mevzilerine gitmeye hazırlanan 174. Alay'ın hareketini geri bırakmasına sebep oldu.</p>
				<p class="normal">Yunan uçakları Türk kuvvetleri üzerine "Ey Askerler, şerre alet olmayınız, aksi halde geliyorum haa..." yazılı Çerkez Ethem'in bir bildirisini attılar.</p>
				<p class="normal">10 Ocak 1921: Batı Cephesi'ne bağlı 61. Tümen birlikleri Kütahya'ya döndü.</p>
				<p class="normal">Yunanlılarla ateşkes imzalayan Çerkez Ethem kuvvetleri de Kütahya'ya saldırdı. Şiddetli çarpışmalar yaşandı ve cephanesi biten bazı birlikler geri çekildi.</p>
				<p class="normal">Güney Cephesi Komutanı Refet Bey de Ethem kuvvetleri üzerine yürüdü.</p>
				<p class="normal">12 Ocak 1921: Çerkez Ethem kuvvetlerinden 600 kişi Kütahya'da Batı Cephesi birlikleriyle çarpıştı.</p>
				<p class="normal">Çekilmek üzere olan birliklerin durumu, İnönü'den gelen birliklerle düzeltildi.</p>
				<p class="normal">13 Ocak 1921: Çerkez Ethem kuvvetleriyle yapılan çarpışmalar devam etti.</p>
				<p class="normal">Askerlerin durumu kritikleşti. Bu arada Ethem kuvvetlerinin de istemeden çarpıştığı gözlendi. Güney Cephesi Komutanı Refet Bey, Ethem'in kuvvetlerine saldırmaktan kaçındı.</p>
				<p class="normal">14 Ocak 1921: İstanbul'da İngiliz karargâhından Savaş Bakanlığı'na gönderilen şifreli telgrafta, Çerkez Ethem'in Yunanlılar tarafına geçmek istemesinin Mustafa Kemal ile Yunanlılar arasındaki gizli görüşmeleri kamufle etmek için tertip olabileceği üzerinde durulduğu bildirildi.</p>
				<p class="normal">15 Ocak 1921: Çerkez Ethem'den kopan kuvvetlerin hükümete sığınmaları devam etti.</p>
				<p class="normal">16 Ocak 1921: Birinci Kuvayı Seyyare içinde önemli bir kuvvet olan Bolşevik Taburu Komutanı İsmail Hakkı Bey, Kütahya'ya gelerek orduya katıldı.</p>

				<p class="normal">17 Ocak 1921: Simav yönüne hareket eden ordu birlikleri Ethem kuvvetlerinden 200 kişiyi yakaladı. Kalan kuvvetler ise Demirci yönüne çekildi.</p>
				<p class="normal">Eski arkadaşlarından Binbaşı Derviş Bey, hükümet adına Çerkez Ethem'den teslim olmasını istedi.</p>
				<p class="normal">Hükümet ise Demirci, Simav, Gördes ve çevresi halkına bir bildiri yayımlayarak Çerkez Ethem'e müsamahakâr davranılmamasını istedi.</p>
				<p class="normal">18 Ocak 1921: Binbaşı Derviş Bey, Çerkez Ethem'e bir mektup daha yazdı ve yeniden teslim olmasını istedi.</p>
				<p class="normal">19 Ocak 1921: Çerkez Ethem emrinde kalan kuvvetler Demirci'den çekildi.</p>
				<p class="normal">20 Ocak 1921: Çerkez Ethem'in kardeşi Yüzbaşı Tevfik Bey, Yunanlılarla bir teslim protokolü imzaladı.</p>
				<p class="normal">Çerkez Ethem ise gece yarısı Güney Cephesi Komutanı Refet Bey'e bir telgraf çekerek "Gerçeğin açıklanması pek geç kaldı, yanlış anlayışların meydana getirdiği garip tutumu uygun bir yöne yöneltmek için gereken teşebbüslere başlayacağım. Bu işlerin yarın akşama kadar sona ereceğini umarım" dedi.</p>
				<p class="normal">Ethem, Derviş Bey'e de verdiği cevapta esas olarak hükümete teslim olmayı kabul ettiğini, fakat kardeşleriyle konuştuktan sonra cevap vereceğini bildirdi.</p>
				<p class="normal">22 Ocak 1921: Çerkez Ethem, kendisine sadık kalan tüm birliklerini serbest bıraktı. İsterlerse Yunan işgal bölgesine geçebileceklerini veya Refet Bey kuvvetlerine katılabileceklerini söyledi.</p>
				<p class="normal">Akhisar'da bulunan kardeşleri Reşit ve Tevfik beylere bir mektup yazdı ve Yunanlılarla yaptıkları iltica protokolünün nefsine ağır geldiğini, bilinmeyen bir yöne hareket ettiğini bildirdi. Daha sonra sadık adamlarıyla dağlara çıkarak başıboş dolaşma kararı aldı.</p>
				<p class="normal">23 Ocak 1921: Çerkez Ethem kuvvetleri üzerine yapılan harekât sona erdi. Yunan işgal bölgesine geçen 25 subay da pişman olarak geri döndü.</p>
				<p class="normal">1 Şubat 1921: Atina elçisi Granville'nin düzenlediği raporda Çerkez Ethem'in Yunanlılara 1.000 kişilik kuvvetiyle teslim olduğu yer aldı.</p>
				<p class="normal">10 Şubat 1921: Çerkez Ethem ve Reşit beylerin İzmir'de Foti'nin kahvesinde bir Rum gazetesini demeç verdikleri belirtildi.</p>
				<p class="normal">6 Mart 1921: Yunan uçakları Çerkez Ethem imzalı bir bildiriyi Bozüyük üzerinde Türk mevzilerine attılar. Bildiride Ethem'in 29 Aralık 1920'de Meclis Başkanlığı'na çektiği telgraf yer aldı. Bu telgrafa göre hareket edilseydi, bu son fırsatın kaçırılmayacağı, askerlerin de kalp huzuruyla memleketlerine dönüp işinin başında, çoluk çocuğunun yanında olacağı yazılıydı.</p>
				<p class="normal">10 Mart 1921: Ethem ve Reşit beylerin uçaklarla bildiri atmaları ve adamlarının halk içinde propaganda yapma ihtimaline karşı İsmet Paşa, askeri polis örgütüne verdiği talimatta halk içine girerek tedbir almalarını ve bilgi toplamalarını emretti.</p>
				<p class="normal">Gazetelerde ise Çerkez Ethem ve kardeşinin Mustafa Kemal Paşa'dan affedilmelerini istedikleri için tutuklanıp Atina'ya götürüldükleri haberi yer aldı.</p>
				<p class="normal">25 Mart 1921: <span class="ideitalik">Echo d'İslam</span> gazetesinde Anadolu'daki hareket savunuldu ve Yunan tarafına geçen Çerkez Ethem suçlandı.</p>
				<p class="normal">9 Mayıs 1921: Ankara İstiklal Mahkemesi, Yunanlılar tarafına geçen Çerkez Ethem, kardeşleri ve onlarla birlikte hareket eden 9 kişi hakkında gıyabında idam cezası verdi.</p>
				<p class="normal">4 Temmuz 1921: Ankara İstiklal Mahkemesi, Çerkez Ethem ve kardeşleriyle birlikte isyana katılıp, Ethem'den aldığı mektuplarla Yörük Ali ve Demirci Mehmet Efe'yi isyana kışkırtmaktan suçlu bulduğu ihtiyat asteğmeni Recep oğlu Hasan'ın idamına, aynı suçtan yargılanıp suçları sabit görülmeyen diğer üç sanığın serbest bırakılmasına karar verdi.</p>
				<p class="normal">16 Nisan 1924: Kurtuluş Savaşı sırasında düşmana yardımcı olanlar hakkında genel af kanunu kabul edildi. Hazırlanan Yüzellilikler listesinde Çerkez Ethem ve avanesi de (Çerkez Ethem, kardeşi Reşit Bey, kardeşi Tevfik Bey, Kuşçubaşı Eşref, Kuşçubaşı Eşref'in biraderi Hacı Sami Bey, İzmirli Akhisar sabık komutanı Yüzbaşı Küçük Ethem, Düzceli Mehmet oğlu Sami Açakomit, Burhaniyeli Halil İbrahim, Susurluk'tan Demirkapılı Hacı Ahmet) yer aldı.</p>
				<p class="normal">15 Ekim 1935: Cumhurbaşkanı Atatürk'ü hedef alan bir suikast girişiminin davasına başlandı.</p>
				<p class="normal">İhbar 21 Ağustos'ta yapılmıştı. Soruşturmayı yürüten Ankara Cumhuriyet Savcısı Baha Arıkan iddianamesinde Suriye'de bulunan Çerkez Ethem'in tahrikiyle suikast girişimi için gizli bir örgüt oluşturulduğu yer aldı. 	</p>
				<p class="normal">Eylül 1948: Ürdün'de bulunan Çerkez Ethem vefat etti.</p>
				<p class="h2baslik">Çerkez Ethem'in Hatıraları Nerede?</p>
				<p class="normal">Düzenli-düzensiz ordu kavgasının Kurtuluş Savaşı'na ne denli zararı olmuştur? Çerkez'in Yunan taarruzu sırasında cenah değiştirmesi, Milli Mücadele'yi askeri yönden hangi ayrıntılarla etkilemiştir?</p>
				<p class="normal">Bu hareket, zaferi geciktirmiş veya zora sokmuş mudur?</p>
				<p class="normal">Daha açıkçası, bu her yönüyle askeri nitelik taşıyan olayı neden askerler incelemez de, görev sivillere kalır?</p>
				<p class="normal">Burada tartışmaya açılması gereken bir konu daha vardır: Çerkez Ethem'in hatıraları...</p>
				<p class="normal">Sayfalarımızda mümkün olduğunca çok az ve ihtiyatlı olunması ikazıyla yer verdiğimiz bu hatıraların bizi ikna ettiğini söyleyemeyiz.</p>
				<p class="normal">Açıkçası bu söz konusu hatıraların Çerkez Ethem'e ait olduğundan kuşkuluyuz.</p>
				<p class="normal">"Çerkez Ethem'in hatıraları yoktur" derken sadece bir iddiada bulunmuyor, olduğu söylenen bu hatıraların başkaları tarafından yazıldığını ve piyasaya sürüldüğünü ifade ediyoruz.</p>
				<p class="normal">Bu konuda Cemal Kutay adıyla sık sık karşılaşmanız, yazarı hedef aldığımız anlamına gelmez. Tam tersine tarihsel anlayışta dayanak noktalarında birleşmemiz söz konusu olmasa da Kutay'ın "tam bir uyuklama" döneminde tarihi okutturmak konusunda verdiği çabaları görmezlikten gelemeyiz.</p>
				<p class="normal">Bu noktada Kutay'ın onaylamadığımız görüşleri olabilir ama bu onu saymamak gibi bir ayıbı işlememize gerekçe olamaz.</p>
				<p class="normal">Kutay, hatıralar konusunu yıllar önce <span class="ideitalik">Belgelerle Çerkez Ethem</span> kitabımızda ortaya attığımız zaman, bu sorunun yanlış bir soru olmadığını söylemiştir.<sup class="calibre3"><a href="cerkezethem_split_132.html#footnote-118064-95" id="footnote-118064-95-backlink">95</a></sup></p>
				<p class="normal">Hatıraların olduğunu söyleyenlerin yanı sıra olmadığını söylemek hakkını da bize teslim etmiştir. Bilgisini nezaketiyle süsleyen Kutay'ın da bu hatıraların yazımında bir payı olmadığı kanısındayız.</p>
				<p class="normal">Kimin kaleme aldığı bizden sonraki kuşağın işi olmalıdır.</p>
				<p class="normal">Biz bu hatıraların Kurtuluş Savaşı seyrini nasıl etkilediğini ve devrim tarihine adlarını verenlerin nasıl böylesine sorumsuz davranabildiğini sorguluyoruz.</p>
				<p class="normal">Çerkez Reşit Bey Cemal Kutay'ın çeşitli vesilelerle temas eden yazılarında Çerkez Reşit Bey müspet ifadelerle yer almaz. Bu bizim değil Kutay'ın söylediğidir.</p>
				<p class="normal">1950 yılının sonbaharında (hangi ay, hangi gün ve saat olduğu verilmiyor) Cemal Kutay'a bir ziyaretçi gelir. Ziyaretçi Hakkı Burç Bey'dir.</p>
				<p class="normal">Yani Bandırmalı Terzi Hakkı, yani Çerkez Reşit Bey'in küçük oğlu Hakkı Bey.</p>
				<p class="normal">Ziyaretinin gerekçesi bir davete dayanmakta ve "davetsiz misafir" olarak görülmemektedir.</p>
				<p class="normal">Ethem'le savaş ve sürgün yılları yaşamış ailenin bir ferdinin Bandırma'dan "çat kapı" geldiğine ihtimal veremeyiz. Daha önce görüşmelerin olduğunu <span class="ideitalik">Tarih Konuşuyor</span> mecmuasında görüyoruz. Cemal Kutay bu görüşmenin detayını 1964 tarihli mecmuada ifade ediyor.<sup class="calibre3"><a href="cerkezethem_split_133.html#footnote-118064-96" id="footnote-118064-96-backlink">96</a></sup></p>
				<p class="normal">Yazının başlığı "Çerkez Ethem Hadisesi ve Tarih Mahkemesi'ni Bekleyen Gerçek Hatıralar".</p>
				<p class="normal">Şimdi 914. sayfadan okumaya başlayalım:</p>
				<p class="normal">"Reşit Bey'le şahsı ve kardeşleriyle ilgili hadiselere ait birçok bilmeceleri çözebilen konuşmalar yaptım. Bu konuşmalar, daha doğrusu 'kendisini, elindeki vesikaların ispatı içinde dinlemeleri' iki ayrı bölüme ayırmak lazımdı.</p>
				<p class="normal">Birinci safha daha çok Trablusgarp Savaşı ile Garbi Trakya'da kurulan ilk Türk cumhuriyetine ait hadiselerdi. Bunlarda küçük kardeşi Ethem'den bahis yoktu. Fakat ikinci safha olan Milli Mücadele'nin ilk günlerinden memleket sahnesinden 'acı bir sonla' ayrılışına kadar olan safhada Ethem esas mihveri teşkil ediyordu. Reşit ve Tevfik beyler bu safhada ancak ikinci hatta üçüncü derecede müessir idiler.</p>
				<p class="normal">Fakat olup biteni bizzat sahnedekilerin başında olan en yaşlı ve tecrübeli kişiden dinledikten, eldeki otantik, güvenilir, çoğu orijinal olan vesikaları, mektupları, yazışmaları gördükten sonra anladım ki, benim gibi olayların sadece "anlatılmış olanları"na göre hüküm vermiş olanlar, hepimiz yanlış düşünüyoruz.</p>
				<p class="normal">Ethem'in akıbeti üzerinde ağabeyi Reşit Bey başrolü oynamıştır. Reşit Bey Ethem'den artık 'kurtulmak' davasında ve kararında olanların bu hareketlerine elbette bilmeden alet ve vasıta oluvermiştir...</p>
				<p class="normal">Reşit Bey'in yanından hadisenin bilinmeyen, bilinilmesi istenmeyen tarafları da olduğu kanaatiyle ayrıldım: 'Bende değil... Atina'da... Getirtmeye çalışıyorum. Ethem hadiseleri kendi telakkisi içinde Hafız Mehmet Reşat'a yazdırmıştı.</p>
				<p class="normal">Bunların muhtevasını tamamen bilmiyorum. Fakat benim bir vesileyle okuduğum kısımları, bazı hatalarıyla beraber vakaları hakiki çehresiyle izaha kâfi gelir. Bazı ecnebi çevreler bunları yayınlamak için istediler. Ethem vermedi. Ancak memleketimde basılabilir demiş. Samimi olarak arzum, bu hatıraların muhatapları ve alakadarları hayatta iken neşredilmesidir.' "</p>
				<p class="normal">Aslında gerek Cemal Kutay'ın gerek Reşit Bey'in ifade ettiklerinde anlaşılmayan bir taraf yok. Ama bizim anlamakta güçlük çektiğimiz taraflar var.</p>
				<p class="normal">Bu vesileyle hatıratı Ethem Bey'in yazmadığını öğrenmiş bulunuyoruz.</p>
				<p class="normal">Reşit Bey'in Kutay'a dediğine göre Hafız Mehmet Reşat'a yazdırmış.</p>
				<p class="normal">En önemli soru: Hafız Mehmet'e Çerkez Ethem mi yazdırmış, yoksa başka birileri mi?</p>
				<p class="normal">Birileri diyoruz, çünkü böyle bir tezgâhı tek kişinin kurması mümkün değil.</p>
				<p class="normal">Diyelim ki Hafız Mehmet...</p>
				<p class="normal">Hafız Mehmet Reşat bu güveni nerden almış ki?</p>
				<p class="normal">Ethem Bey'in umumi kâtibi mi? Kurmay başkanı mı, yoksa emir subayı veya kuvvetin hafızı mı?</p>
				<p class="normal">Böylesine geçmişi "hafız"layacak kadar donanımlı mı?</p>
				<p class="normal">Hadisenin çok içinde olanlardan veya ailenin mensuplarıyla yaptığımız konuşmalardan Ethem Bey'in kuvvetlerinde "harp ceridesi" tutmak gibi bir alışkanlık/zorunluluk yok.</p>
				<p class="normal">Bu işe vâkıf olanlar vardı da neden demirbaş cetveli yapmak, ordu mensuplarının kayıtlarını efrat, silah olarak göstermek gereğini yerine getirmediler.</p>
				<p class="normal">Anlaşılıyor ki, bu hatıraların çıkış noktası Atina'dır.</p>
				<p class="normal">Bedeni rahatsızlığıyla karşı karşıya kalan, olagelenlerden üzüntü ve ıstırap duyan Çerkez Ethem hem ayrıldığı vatanın hasretinden söz edecek, hem de kitabın baskısında ifade edildiği gibi anlattıklarının bazı sayfaları yayımlanmayacaktır.</p>
				<p class="normal">a- Diyelim ki Atina'daki acı hayatın verdiği ortamda o söylemiş, Hafız Mehmet yazmıştır. Ama yazdıklarının teyidi nerededir? Hafız Mehmet'in anlatılanlara ek yapmadığını veya gereksiz bulup çıkarmadığını nasıl kabul edebiliriz?</p>
				<p class="normal">b- Hatıratı kaleme alanın Mehmet Reşat Bey olduğunu Cemal Kutay'a Reşit Bey söylüyor. Buna Kutay inanabilir, ama inanmamak da herkesin hakkıdır. Mesela biz cephede savaşan askerlere Yunan uçaklarından atılan "silah bırakın" bildirilerindeki ifadelerin Ethem Bey adına yapıldığını ifade ediyoruz da bu hatıraların düzmece biçimde yazdırılıp, tarihe aksettirildiğini niye ifade etmeyelim ki?</p>
				<p class="normal">Her sayfada Ethem Bey'in parafını veya mührünü görmek isteyişimiz mantıklı bir dilek değil mi?</p>
				<p class="normal">c- Anlaşılıyor ki, bu şaibeli kitabı, hangi yönde istenirse, o yönde kullanıp yorum yapanların hiçbiri gerekli dikkati göstermemiş ve okurların dikkatini çekmemiştir.</p>
				<p class="normal">ç- Ve böylece yanlış ve hatanın paylaşıldığı bir "devrim tarihi" oluşturulmuştur.</p>
				<p class="normal">Şimdi hatıralar nasıl gelmiş ona bakalım:</p>
				<p class="normal">"Bir müddet sonra Reşit Bey'den Ethem Bey'in hatıralarının Atina'dan emanet edilmiş yerden getirilmiş olduğu haberini beklerken ismini ifşa etmeye kendimi hâlâ haklı göremediğim bir 'Türk kızı' geldi.</p>
				<p class="normal">Reşit Bey'in çok yakını olan bu hanım Atina'da bir Yunanlı'yla evlenmek mecburiyetinde kalmıştı. Bu hanımdan Ethem'in hatıralarına ait gerçekleri dinledim. Nitekim aradan kısa bir zaman geçtikten sonra bu hatıralar bana gönderildi. Hâlâ da bendedir."</p>
				<p class="normal">Üstadın adını sakladığı Türk kızı, canı kiminle isterse onunla evlenir. Bu damadın Yunanlı, Japon veya Rus olmasının tercihi ona aittir. Niye Yunanlı'yla evlenmeye mecbur olsun ki?</p>
				<p class="normal">Milli Mücadele tarihimizde tecavüze uğradıktan sonra intihar eden yüzlerce kadın var.</p>
				<p class="normal">Atina'daki hanım kızın neden Yunanlı'yla evlendiğini yargılamıyor ve evliliğini anlıyoruz. Bizim asıl anlamak ihtiyacında olduğumuz husus acaba bu hatıralar nasıl olup da bu kadının eline geçmiştir?</p>
				<p class="normal">Acaba Hafız Mehmet Reşat'a atfedilen bu kitabın anlatım ve yazım merkezi bu kadın mıdır? Değilse, bu kitabı onun vasıtasıyla hangi kaynak ustaca servis yapmıştır.</p>
				<p class="normal">Cemal Kutay menşei ve içeriği bir yana "Hatıralar bende" diyorsa "Hayır sizde değil" mi diyeceğiz?</p>
				<p class="normal">Üzerinde durulan nokta bu anlatılan ve yazdırılanların kimde olduğu değil, bu tarih bilincini kimlerin sattığı ve sattırdığıdır. Ve tabii ki buna alet olan fikir ve edebiyat âleminin mümtaz simalarını da unutmamak gerekiyor.</p>
				<p class="normal">Bilerek ya da bilmeyerek cehalete ortaklık diye buna denmez de neye denir ki?</p>
				<p class="normal">1962 yılında yayımlanan ve <span class="ideitalik">Çerkez Ethem'in Hatıraları</span> adı verilen bu kitapta ilginç noktalar var.</p>
				<p class="normal">Birincisi kitabın ara başlığı iç sayfa başlığından farklıdır. "Çerkez Ethem'in hatıraları" başka şey, "ele geçen hatıralar" başka şeydir.</p>
				<p class="normal">Hatıralara sahip olmanın yolu ve yöntemi okuyucuyu ilgilendirir.</p>
				<p class="normal">Nereden ve kimden ele geçirilmiştir? Bu hangi tarih ve koşullarda olmuştur?</p>
				<p class="normal">Çerkez Ethem bunları bir yerde mi unutmuştur? Yoksa zor kullanarak mı alınmıştır? Çünkü "ele geçirilen" demek, hatıraların onun arzusu hilafına ortaya çıkarıldığı anlamını verir. Veya onun dışında bir gelişmeyi akla getirir. Yakınları veya silah arkadaşları tarafından mı verilmiştir?</p>
				<p class="normal">Çerkez Ethem ve yakınları belki anı ve notlardan söz etmiş olabilirler.</p>
				<p class="normal">Ama aileden hiç kimse böyle bir hatıranın başkaları tarafından "ele geçirildiğinden" söz etmemiştir. Bu, "hatıraların ele geçirilmesi" iddiasına karşı görüşümüzdür.</p>
				<p class="normal">Yayıncıların, "Başlangıç" adını verdikleri önsöze göre, Çerkez Ethem hatıralarını Atina'da yazmıştır.</p>
				<p class="normal">"Bu hatıraların bir kopyası sonradan affedilerek memlekete dönen bir arkadaşında kalmıştı. İşte ondan aldığımız hatıraları yayımlıyoruz" demektedirler.</p>
				<p class="normal">Mektupları Türkçe'ye çevirenin kim olduğu açıklanmaz.</p>
				<p class="normal">Osmanlıca'dan Türkçeleştiren kim? Ne denli sadık kalındı? Atina'da ne zaman yazmıştır?</p>
				<p class="normal">Memlekete dönen ve hatıraların verildiği arkadaş kimdir?</p>
				<p class="normal">Bütün bunlar bilinmez, bütün bunlar sırdır.</p>
				<p class="normal">Orijinal sayfaları konulma gereği duyulmayan ve bu konuda kalem oynatan herkesin sarıldığı ve ana kaynak gösterdiği ünlü <span class="ideitalik">Çerkez Ethem'in Hatıraları</span> budur işte.</p>
				<p class="normal">Kitaptaki açıklamada yapılan şu yoruma ne demeli peki?</p>
				<p class="normal">"Hatıraların bir kısmı kendisini tenkit edenlere küfürden ibaret. Bu kısım okunmaya bile değmez."</p>
				<p class="normal">Şimdi soralım. Ethem'in bunları yaşadığına nasıl emin oldunuz?</p>
				<p class="normal">İşte tarih böyle yazılıyor. Olan değil (varsa tabii) olması dilenen ele alınıyor ve daha sonra herkes bunları temel kaynak olarak kullanıyor.</p>
				<p class="normal">Hatıralar konusu bitmez tükenmez bir derya. Noktayı koyacağımız sırada Emel Akal'ın, <span class="ideitalik">Mustafa Kemal, İttihat Terakki ve Bolşevizm</span> kitabında 317. sayfada bulunan dipnot dikkatimizi çekti:</p>
				<p class="normal">"Çerkez Ethem'in gerçek hatıraları <span class="ideitalik">Baki İlk Selam</span> adı altında Çerkez Ethem'in akrabası Emrah Cilasun tarafından 2004'te yayımlanmıştı. Kitabın 21-133. sayfaları yazarın yorumlarıdır. 135-168. sayfaları 1946 yılında Ethem'in kendi yazdığı iddia edilen bölümdür. Son derece sert ve hakaret dolu bir üslupla kaleme alınmış olan bu satırlar bilgi dağarcığımıza yeni bir bilgi eklememektedir."</p>
				<p class="normal">Çerkez Ethem'in yazdığı iddia edilen bölümün toplam 33 sayfa olduğunu öğreniyoruz.</p>
				<p class="normal">Bu bölüm de hezeyan doludur. Hatıralar istenildiği gibi kaleme alınır, buna diyecek bir sözümüz olmaz. Cilasun'un da akrabadan biri olması bunları doğru kabul etmemiz için bir garanti belgesi değildir.</p>
				<p class="normal">Cilasun anlaşıldığı kadar bu 33 sayfaya kendisinin de dahil olduğu bir bakışla eklemeler yaparak Çerkez Ethem'in gerçek hatıralarını yazıyor.</p>
				<p class="normal">Oysa bu 33 sayfayı hem Osmanlıca'sını hem de Türkçe'sini vererek yayımlamalıydı.</p>
				<p class="normal">Kitap ismi de "Çerkez Ethem'in Bulunan Hatıralarından Sayfalar" gibilerinden verilebilir, ondan sonra sayfaların doğruluğu konusunda aydınlatma yapılırdı. Bunlardan yoksun olduğumuz için aynı şüpheler devam ediyor...</p>
				<p class="normal">Kitaptaki bu 33 sayfayı Ethem Bey mi kaleme aldı, yoksa bir başkası mı?</p>
				<p class="h2baslik"><span class="ideitalik">Nutuk</span>'ta Çerkez Ethem Sayfaları</p>
				<p class="normal"><span class="idebold">"Ordudan fayda yoktur"</span></p>
				<p class="normal">"Yeşil Ordu Teşkilatı'ndan bahsederken izah etmiştim ki, kuvvet teşkilinde iki görüş müsademeye başlamıştı.</p>
				<p class="normal">Bizim takip ettiğimiz, muntazam ordu teşkiline karşı olarak 'milis' diyebileceğimiz bir nevi teşkilat fikrine umumi bir cereyan vermeye çalışılıyordu.</p>
				<p class="normal">Reşit, Ethem ve Tevfik biraderler Kütahya civarında Kuvayı Seyyare namı altında ellerinde bulunan kuvvete istinaden, bu cereyanın başında ve hararetli bir surette çalışıyorlardı.</p>
				<p class="normal">Garp Cephesi'nde, orduda ve halk arasında ve hatta Meclis'te, bu cereyan etrafında yapılan propaganda, o kadar kuvvetli ve tesirli bir hale geldi ki, 'Ordudan fayda yoktur. Hepimiz Kuvayı Milliye olalım' sözleri her tarafta kulakları doldurmaya başladı.</p>
				<p class="normal">Garp Cephesi ordusu yanında Kuvayı Milliye halinde bir mıntıka ve bir cepheye malik bulunan Ethem Bey müfrezesinin efradı, adeta müstesna, imtiyazlı görülmeye, şayan-ı gıpta telakki edilmeye başlandı.</p>
				<p class="normal">Ethem Bey ve kardeşleri de herkes üzerinde bir nevi nüfuz ve hâkimiyet kurmaya başladılar.</p>
				<p class="normal">İşte bu sıralarda idi ki, Garp Cephesi komutanı Genelkurmay riyasetine Ethem ve Tevfik biraderlerin tesiriyle olduğu sanılan bir teklifte bulundu:</p>
				<p class="normal">'Yunan ordusunun Gediz civarında bulunan birliğine taarruz etmek.'</p>
				<p class="normal">Garp Cephesi komutanı düşman kuvvetlerinin uzun bir cephe üzerinde bulunduğunu ve Gediz civarındaki kuvvetinin zayıf ve yalnız bırakıldığını mütalaa ederken düşman moralinin düşük olduğunu kabul ediyordu.</p>
				<p class="normal">Nihayeti Garp Cephesi komutanı 61. ve 11. fırkalar ve Kuvayı Seyyare'yle Gediz'deki düşmana taarruz etti.</p>
				<p class="normal">Dalgalı ve disiplinsiz ve kumandasız bazı harekâttan sonra Gediz'de mağlup olduk.</p>
				<p class="normal">Garp Cephesi Komutanı Ali Fuat, Çavdarhisar'dan 27/28 Ekim 1920'de Genelkurmay Başkanlığı'na gönderdiği yazının ikinci maddesinde diyordu ki:</p>
				<p class="normal">'Harekât ve muharebe giydirilebilen efradın bile elbiselerini, ayakkabılarını parçalamış, dünden beri kar yağan dağlarda asker çıplak ve yalınayak kalmıştır.</p>
				<p class="normal">Cephe komutanlığı emrinde hiçbir şey olmadığından bilhassa kaput, ayakkabı, pamuklu elbise, yelek, kuşak özetle ne verilmesi gerekiyorsa önemle arz ve rica ederim.'</p>
				<p class="normal">Her başarısızlığın sonunda birtakım söylentilerin olması mümkündür.</p>
				<p class="normal">Gediz Muharebesi'nden sonra umumi durum feci bir manzaraya bürününce her tarafta haklı ve haksız söylentiler başladı.</p>
				<p class="normal">Bazıları ve bilhassa Kuvayı Seyyare'ciler, Ethem ve kardeşleri bütün yükü cephe komutanına ve düzenli birliklere yıkarak, kendilerinin müşkül durumda bırakıldıklarını propaganda yapıyorlar, ordu komutanı da hataları kapatmak için kusuru bizde görüyor diyorlardı.</p>
				<p class="normal">Ordu dahi Kuvayı Seyyare'nin hiçbir iş yapmadığını ve muharebede verilen emirlere itaat etmediğini, daima tehlikeden uzak bulunduğunu iddia ve ispat ediyordu.</p>
				<p class="h2baslik">Kardeşlerin Muhalefeti</p>
				<p class="normal">Ethem Bey'in yakın arkadaşı bulunan bir şahıstan bir telgraf aldım. 13 Kasım 1920 Eskişehir.</p>
				<p class="normal">Bu telgrafta deniyordu ki:</p>
				<p class="normal">" 'Ethem Bey'in Fuat Paşa Hazretleri refakatinde Rusya'ya gideceği söylentisi cephede ve halk arasında kötü niyete yorumlanmaktadır. Bu gibi kişilerin çevrenizden uzaklaştırılması zat-ı devletlerinin diktatörlük ilan edeceğiniz zehabını uyandırmaktadır.'</p>
				<p class="normal">Ancak Ethem ve biraderlerinin Türkiye'den uzaklaşmaları, Türkiye'nin ve kendilerinin menfaat ve selametleri bakımından muvafık idi.</p>
				<p class="normal">Bu sebeple Fuat Paşa'ya arzu ederlerse bunları da beraberinde uygun bir şekilde götürebileceğini söylemiştim. Ethem'in arkadaşı tarafından yazılan bu telgrafın, ne cephenin ne halkın Ethem Bey'in Rusya'ya gönderilip gönderilmeyeceği meselesiyle alakası yoktu.</p>
				<p class="normal">Zira ben, diktatör olmak istiyorum; fakat Ethem ve onun gibiler engeldir, onun için bu gibileri uzaklaştırıyorum gibi düşüncelerden bahis konusu edilmesi bilhassa nazar-ı dikkatimi çeken taraf oldu.</p>
				<p class="normal">İsmet Paşa'nın cephede faaliyete geçmesinin ardından Ethem Bey rahatsızlığını öne sürerek Ankara'ya geldi ve burada uzun süre oturdu. Onun olmadığı zaman Yüzbaşı Tevfik Bey Ethem Bey'e vekâleten Kuvayı Seyyare'nin başında komutan bulunuyordu.</p>
				<p class="normal">Durumu gereği gibi aydınlatmak için bazı noktalara işaret etmek doğru olur. Kuvayı Seyyare Komutanlığı Karacaşehir'de kendisine bağlı olmak üzere Karakeçili namında bir müfreze teşkil etmişti. Bundan Garp Cephesi Komutanlığı'nın bilgisi yoktu.</p>
				<p class="normal">Bu müfrezenin mevcudiyeti hakkında bilgi talebi ve kıtanın teftişe arz edilmesi emri Ethem Bey tarafından uygulanmadı.</p>
				<p class="normal">Cephe komutanı, Ethem Bey Kuvayı Seyyare'sinin diğer Kuvayı Seyyare'lerden ayrımı için 'Birinci Kuvayı Seyyare' unvanıyla tanınmasını emrettiği halde Ethem Bey ve kardeşi bunu dikkate almak şöyle dursun, bu emre rağmen kendi kendine 'Umum Kuvayı Seyyare ve Kütahya Havalisi komutanı' şeklinde bir makam oluşturdu. Görülüyor ki, Ethem Bey ve kardeşi emirlerindeki birlikleri teftiş ettirmiyorlar ve haiz olmadıkları unvanları kendi kendilerine takınıyorlardı.</p>
				<p class="normal">'Umum Kuvayı Seyyare Komutan Vekili Tevfik' imzasıyla 21 Kasım 1920'de Cephe Komutanlığı'na gelen bir raporda, 13. düşman fırkasının İlyasbey, Çardak, Umurbey üzerinden gelmekte olduğu ve kendi mıntıkasında bulunan Gördeslilerin düşman askerini davet ettiklerine dair bilgi vardı.</p>
				<p class="normal">Oysa gerçekte ne düşman ilerliyor ne de Türk halkı düşmanı davet ediyordu.</p>
				<p class="normal">Bu bilginin maksatlı verildiği açıktı.</p>
				<p class="normal">İslam halkının düşmanı daveti, sadece bir sebeple açıklanabilirdi ki, o da tarafımızdan zulüm ve baskıya uğramalarıdır.</p>
				<p class="normal">İşte cephe komutanı durumu bu noktadan mütalaa ederek verdiği emirde demiştir ki:</p>
				<p class="normal">'Hıyaneti ne derece doğru olursa olsun hiçbir köy kesinlikle yakılmayacak, halktan hiçbir kimse hiçbir müfreze tarafından hiçbir suçla idam edilmeyecektir. Casuslukları ve diğer ihanetleri ortaya çıkmış bulunanların İstiklal Mahkemeleri'ne verilmesi gerekir.'</p>
				<p class="normal">Umum Kuvayı Seyyare Komutan Vekili Tevfik Bey bu emre itiraz etti.</p>
				<p class="normal">Jandarma hizmetinde bulunmuş kişilerden ve iyi intiba bırakmış kimselerden seçilmiş 150 mevcutlu bir sahra jandarma bölüğü teşkil edilerek 'Simav ve Havalisi Komutanlığı' adı altında bir makam oluşturulmuştu.</p>
				<p class="normal">Kaymakam İbrahim Bey buna memur edilmişti. Bölüğün askeri konumundan düzenli ordu ya da Kuvayı Seyyare komutanları mesul olacaktı. Tevfik Bey birtakım gerekçelerle itiraz etti.</p>
				<p class="normal">Tevfik Bey 24 Kasım 1920 tarihinde Cephe Komutanlığı'na yazdığı bir telgrafta birtakım küstah sözlerden sonra 'Bendeniz Güney ve Kuzey cephelerinin her ikisinin de aynı hükümetin emrinde olduğunu zannediyorum. Mademki değildir, idaresizlik yüzünden burada vatan evlatlarını kırdırmayacağım. Kuvayı Seyyare'yi Efendi Köprüsü civarına çekeceğim. Bu hususta mesuliyetin kime ait olduğunu hükümet bulsun efendim' diyordu.</p>
				<p class="normal">Garp Cephesi Komutanlığı doğal olarak ordunun bütçesini düzenlemek istiyordu. Bu maksatla genel cepheden, düzenlenmiş bir rapor istendi. Cephe komutanlıklarından istenilen geldi. Kuvayı Seyyare istenileni göndermedi.</p>
				<p class="normal">Tevfik Bey, 'Kuvayı Seyyare ne bir fırka ne de düzenli ordu olarak düşünülemez. Bu serserilerin başına ne bir subay ne de hesap memuru koymak mümkündür, kabul ettirilmesi imkânsızdır. Çünkü subay gördüler mi Azrail görmüşçesine isyan ediyorlar' diyordu. (Konuyla ilgili Tevfik Bey'in yazdığı mektubun tam metnine bakınız.)</p>
				<p class="h2baslik">Cephe Komutanını Tanımamak</p>
				<p class="normal">Düşmanın Bursa Cephesi ilerisinde İznik civarlarında faaliyette olduğu hissedildi. Cephe komutanı bizzat oraya giderek durumu yakından görmek durumunda idi.</p>
				<p class="normal">Onun için 28 Kasım 1920 tarihinde Kuvayı Seyyare Komutan Vekili Tevfik Bey'e cevap verirken 'Bugün Bilecik'e gidiyorum. Dönüşte zatıâlinizle nerede şifahen görüşmek mümkün olur?' diye sormuştu. Cephe komutanına cevap verilmemişti.</p>
				<p class="normal">Cephe komutanı, İznik'teki duruma karşı tedbir almakla meşgul bulunduğu sırada Kuvayı Seyyare Komutanlığı'ndan muharebe raporları gelmemeye başlamış, sebebi sorulmuş, 'Raporlar zamanında Ankara'da Büyük Millet Meclisi Başkanlığı'na yazılmıştır. İmza Yüzbaşı Tahsin' telgrafı alınmış.</p>
				<p class="normal">Bir cephe komutanı için cephesinin bir kısmında cereyan eden hadiselerden bilgi alamayış ne kadar kötü bir durumdur.</p>
				<p class="normal">Böyle bir suskunluk cephenin idaresini yanlış yola sevk edebilir. Bunun onarılması mümkün olmayabilir.</p>
				<p class="normal">Cephe Komutanı İsmet Paşa durumu Ankara'da bulunan Kuvayı Seyyare Komutanı Ethem Bey'e yazarak raporlar için vekilinin ikaz edilmesini bildiriyor. İsmet Paşa da bize de şu telgrafı gönderdi:</p>
				<p class="normal">'K. S. Komutanlığı 27 Kasım 1920 akşamından beri cephe komutanlığına rapor vermemektedir. Bugün Ethem Bey'den vekilini ikaz etmesini rica ettim.'</p>
				<p class="normal">Ethem Bey İsmet Paşa'ya gönderdiği telgrafta biraderinin üzüntüsünden söz ettikten sonra biraderinin de Garp Cephesi Komutanlığı'na yazdığından, nezaket ve sükûnetle hareketle mukabele etmenin gereğinden söz ediyor.</p>
				<p class="normal">Tevfik Bey, Ethem Bey'e yazdığı cevabi telgrafında 'Namusumuzla oynayan Garp Cephesi komutanını bundan böyle amir tanımayacağımı ve Simav'a gönderdiği komutanına bugün maiyetiyle Eskişehir'e avdet etmesi için emir verdiğimi yazmıştım' dedikten sonra, 'Bu hususta başka bir şey düşünemem ve düşünebilmek imkânı yoktur efendim' diyordu.</p>
				<p class="normal">Bundan sonra Kuvayı Seyyare'nin muharebe raporları Ankara'da Ethem Bey'e geliyor ve onun tarafından Garp Cephesi'ne gönderiliyormuş.</p>
				<p class="normal">Bundan başka Kuvayı Seyyare Komutanlığı Garp Cephesi muhaberatına sansür koymuş.</p>
				<p class="h2baslik">Hükümete İsyan Etmek</p>
				<p class="normal">Ethem ve Tevfik kardeşler ile kendileriyle aynı düşüncede olan bazı arkadaşları, milli hükümete karşı isyana karar vermişlerdi.</p>
				<p class="normal">Bunun uygulamasına Tevfik Bey cephede sebep ararken, kuvvetlerini cepheyi terk ederek toplarken, Ankara'da Ethem Bey ve mebus olan kardeşi Reşit Bey daha diğerleri siyasi olarak çalışıyorlardı. İsyan planında başarılı olabilmek için her şeyden evvel buna mâni olacağı düşünülen Garp Cephesi'ndeki ordunun başındaki komutanı itibar makamından düşürerek orduya hâkim olmak şarttı.</p>
				<p class="normal">Sonra da Meclis'i bütünüyle kendi lehlerine çevirmek ve hükümet ıskatı önemliydi. İşte bu maksatlarla çalıştıklarına bizde şüphe kalmamıştı.</p>
				<p class="normal">Ethem Bey'in İsmet Paşa'ya ve kardeşi Tevfik Bey'e gönderdiği telgraflarda kullandığı yumuşak ve nazik bazı kelimelerin zaman kazanmak maksadı taşıdığı için biz de durumu ciddi telakki ettik. Siyasi ve askeri tedbirlerimizi ona göre uygulamaya başladık. Ethem ve kardeşlerinin isyanından asla çekinmiyordum. İsyanları halinde bastırılacakları ve cezalandırılacaklarına asla şüphem yoktu. Onun için gayet serinkanlı ve geniş hareket ediyordum. Mümkün olduğu kadar kendilerini nasihatle mukabele ediyor, edep ve hürmete getirmeye çalışıyordum.</p>
				<p class="normal">Ankara'da bulunan Ethem ve Reşit beyleri bazı zevatla bizzat alarak Eskişehir'e gitmeye ve orada İsmet Paşa'yla birleşerek konuşmaya ve anlaşmaya karar verdim. Ethem Bey'in bu yolculukta bana refakatten sarfınazar edeceğini tahmin ediyordum. Oysa Ethem Bey'i götürmek bence gerekliydi.</p>
				<p class="normal">Bunun için arzusu olsun olmasın, Ethem Bey'i beraber götürmek veyahut ısrarı halinde ona göre muamelede bulunmak üzere gerekenleri de emretmiştim. Ertesi gün Ethem Bey hastalığından söz ederek beraber yolculuk edemeyeceğini bildirdi.</p>
				<p class="normal">Doktor Adnan Bey de Ethem Bey'in rahatsızlığının seyahate mâni olduğunu söyledi. Israr ettim. Nihayet 3 Aralık 1920 akşamı özel bir trenle Eskişehir'e hareket ettik.</p>
				<p class="normal">Ethem ve biraderi Reşit Bey'den başka beraber bulunan arkadaşları şunlardı: Kâzım Bey, Celal Bey, Kılıç Ali Bey, Eyüp Sabri Bey, Hakkı Behiç Bey, Hacı Şükrü Bey. Sabah erkenden ben henüz uykuda iken tren Eskişehir'e vasıl oldu.</p>
				<p class="normal">Daha önce İsmet Paşa'nın henüz Bilecik'te bulunduğu anlaşılmış olduğundan Eskişehir'de durmayıp Bilecik istasyonuna gitmeye karar vermiştik.</p>
				<p class="normal">Eskişehir'de uyandığım zaman trenin niçin durup hareketine devam etmediğini sordum. Yaverlerim, arkadaşların sabah kahvaltısı yapmak üzere istasyonun karşısındaki lokantaya gittiklerini ve gelmek üzere olduklarını söyledi. Çabuk gelmeleri için haber gönderilmesini hatırlattım. Birkaç dakika sonra hazırız denildi.</p>
				<p class="normal">Bütün arkadaşların gelip gelmediğini sordum. Bunun üzerine yapılan tetkikte herkes hazırdı ama Ethem Bey bir arkadaşıyla beraber ortada yoktu.</p>
				<p class="normal">Derhal Ethem Bey'in firar ettirildiğine hükmettim. Fakat bu hükmü kimseye söylemedim. Yalnız o halde Ethem Bey olmadan bizim Bilecik'e gitmemizde bir fayda yoktu.</p>
				<p class="normal">İsmet Paşa'yı da buraya davet ederiz dedim. Hususi konuşmamız gerekli olduğundan bir iki istasyon ileri giderek buluştuk. Beraber akşam Eskişehir'e geldik.</p>
				<p class="normal">Orada arkadaşlarla beraber bir lokantada yemek yedik. Ethem Bey hazır değildi. Nerede olduğunu biraderinden sordum. Rahatsız, yatıyor dedi.</p>
				<p class="normal">O gece İsmet Paşa karargâhında Kâzım Bey, Celal Bey, Hakkı Behiç Bey hazır olduğu halde Reşit Bey ve Ethem Bey'le konuşacaktık. Reşit Bey Ethem Bey'in hasta olduğunu söylerken görüşmek üzere karargâha gelebileceğini de eklemişti.</p>
				<p class="normal">Yemekten sonra karargâha gittik fakat Ethem Bey gelmemişti. Reşit Bey'e ne vakit gelebileceğini sordum. Verdiği cevap şu idi: Ethem Bey bu dakikada kuvvetlerinin başındadır.</p>
				<p class="normal">Bu habere rağmen sakin olmayı ve görüşmeyi tercih ettik. Şu noktayı da açıklamalıyım ki, ben Eskişehir'e resmi bir sıfatla gitmemiştim. İsmet Paşa'yla olan görüşmeyi bir arkadaş sıfatıyla yaptığımı söylemiştim.</p>
				<p class="normal">Reşit Bey gayet mütecaviz konuşmaya başladı. Kardeşlerinin birer kahraman olduklarını ve hiç kimsenin emrine girmeyeceklerini ve bunu böyle kabul etmeye herkesin mecbur olduğunu pervasızca söyledi.</p>
				<p class="normal">Onun üzerine ben dedim ki: 'Bu dakikaya kadar sizinle eski bir arkadaşınız sıfatıyla ve sizin lehinize bir sonuca gitmek için tüm samimiyetimle konuşuyordum.</p>
				<p class="normal">Bu dakikadan itibaren arkadaşlığa ait durumum son bulmuştur.</p>
				<p class="normal">Şimdi karşınızda Türkiye Büyük Millet Meclisi'nin ve hükümetinin reisi bulunmaktadır.</p>
				<p class="normal">Devlet reisi sıfatıyla Garp Cephesi komutanına gerekli olanın yapılması konusunda yetkisini kullanmasını istiyorum.'</p>
				<p class="normal">İsmet Paşa dedi ki: 'Maiyetimde bulunan komutanlardan herhangi biri bana itaatsizlik etmiş olabilir. Onu cezalandırmaya muktedirim. Ben durumun gereğini yaparım.'</p>
				<p class="normal">Tarafımdan ve İsmet Paşa tarafından alınan bu ciddi durum karşısında avazı çıktığı kadar bağırırcasına konuşan Reşit Bey derhal bize katılır bir hal aldı ve ileri gitmekte acele edilmemesini ve kendisi kardeşlerinin yanına giderse bir çare bulunabileceğini söyledi.</p>
				<p class="normal">Bundan bir sonuç çıkmayacağı, amacın kardeşlerini aydınlatmak ve zaman kazanmak olduğu açıktı. Buna rağmen Reşit Bey'in teklifini kabul ettik.</p>
				<p class="normal">Ertesi gün İsmet Paşa'nın hazırlatacağı özel bir trenle Kütahya'daki kardeşlerinin yanına gitmesi uygun bulundu. Kâzım Bey de Reşit Bey'le gidecekti.</p>
				<p class="h2baslik">Zaman Ve Kuvvet Kazanmak</p>
				<p class="normal">Ethem Bey ve kardeşleri zaman kazanmak için bizi oyalamaya çalışıyorlardı.</p>
				<p class="normal">Maksatları mümkün olduğu kadar yeniden kuvvet toplamak ve Düzce'de bulunan Sarı Efe kuvvetlerini ve Lefke'de bulunan Gökbayrak Taburu'nu iltihak ettirmek ve Demirci Mehmet Efe'nin de kendisiyle beraber isyanını temin etmek, bir taraftan da cephe komutanlarını ıskat ve ordu subayları ile efradının kendilerine mukabelede bulunmamaları için propaganda fırsatı arıyordu.</p>
				<p class="normal">Ethem Bey, Konya, Ankara, Haymana dahil, her tarafa ellerinde hususi şifreler bulunan, irtibat subayı unvanıyla, birtakım memurlar göndererek yeniden silah ve hayvan tedarikine başladı.</p>
				<p class="normal">Bunlara verdikleri görev ve hükümet memurlarına yaptıkları bildirimler hakkında bir fikir edinmek üzere mesela 7 Aralık 1920'de Ankara'da Kalecik kaymakamına yazdığı tezkereyi okuyayım:</p>
				<p class="normal">'Kuvayı Seyyare müfreze komutanlarından İsmail Ağa kaza dahilinde silah ve hayvan tedariki ile Kuvayı Seyyare'ye katılacak vatanperverleri alıp getirmek göreviyle Kalecik'e gönderilmiştir.</p>
				<p class="normal">Kendisine her türlü kolaylığın gösterilmesini ve gerekli vatan görevinin yerine getirilmesini rica eylerim efendim.</p>
				<p class="normal">Umumu Kuvayı Seyyare ve Kütahya Havalisi Komutanı Ethem.'</p>
				<p class="normal">Garp Cephesi Komutanı, Kuvayı Seyyare Komutanlığı'ndan mevcut cephane miktarını ve son Gediz savaşında ne miktar top cephanesi harcandığını sorması üzerine Komutan Vekili Tevfik imzasıyla 11 Aralık 1920'de '... Bu yazınızdan bize güven duymadığınızı anlıyorum. Cephane ne yenir, ne içilir, ancak düşmana atılır. Bu güven meselesi ise cephane göndermeyebilirsiniz' tarzında cevap verilmekte idi.</p>
				<p class="normal">Burada ufak bir noktaya dikkatinizi çekeyim.</p>
				<p class="normal">Görüyorsunuz ki, Ethem Bey, cephede ve kuvvetlerinin başında olduğu halde Tevfik Bey yine vekil sıfatıyla haberleşme ve muamelede bulunuyor.</p>
				<p class="normal">Aynı kuvvet üzerinde, aynı yetkide iki komutan...</p>
				<p class="normal">Cephe komutanı, 13 tarihinde sorulan sual ve alınan cevap suretlerini malumat için bana göndermişti. Hükümetçe hususi şifreler kullanılması genellikle men edilmişti. Oysa Ethem Bey'in hususi memurları ve mebuslardan bazı arkadaşları bu yasağa uymaksızın bu şifreli haberleşmeye devam etmekteydiler.</p>
				<p class="h2baslik">Kanunların Tanınmaması</p>
				<p class="normal">Başlı başına dikkat çekici bir olayı da belirteyim. Kütahya'da mutasarrıf vekili Kadı Ahmet Asım Efendi adında bir zat bulunuyordu.</p>
				<p class="normal">Kütahya'da mevki komutanı unvanıyla Ethem Bey tarafından atanmış Abdullah Bey adında biri vardı. Bu komutan firardaki efradın ailelerinden bazılarını tehcir yoluyla Kütahya Mutasarrıf Vekili Ahmet Asım Bey'e gönderir. Mutasarrıf vekili tehcirle ilgili muamelenin İstiklal Mahkemeleri'ne ait olduğundan söz ederek evrakı komutanlığa iade eder.</p>
				<p class="normal">Bunun üzerine, mevki komutanı, mutasarrıf vekilini gece vakti makamına gelmeye zorlar.</p>
				<p class="normal">Mutasarrıf gece meşgul olduğundan sabah gelebileceğini bildirir. Komutanın gönderdiği neferler evinin harem kapısını kırmak suretiyle zorla girerek hakaretle kendisini alıp götürürler.</p>
				<p class="normal">Aynı gece on dört saat mesafedeki Kuvayı Seyyare Komutanlığı'nın huzuruna götürülür. Ondan sonra da Kütahya'dan ihraç ederler.</p>
				<p class="normal">Kadı olmak, mutasarrıf vekili bulunmak hesabıyla muhtelif vekâletlerin büyük bir memuru olan bu zatın uğradığı tecavüz ve muamele tabii ki doğrudan doğruya Meclis'e, hükümete yönelmiş bulunuyordu.</p>
				<p class="normal">Meclis'te hükümetten açıklama istendi ve ait olduğu vekâletler olaya sebebiyet verenlerin Divan-ı Harp'e sevk edilmelerini istediler.</p>
				<p class="normal">Kuvayı Seyyare Komutan Vekili Mehmet Tevfik imzasıyla gelen cevapta 'Abdullah Bey her ne yapmışsa tarafımdan verilen emri yerine getirmiş ve getirmeye mecburdu. Döndüğü takdirde derhal idam edeceğim' deniliyordu.</p>
				<p class="h2baslik">Reşit Bey'in Cephe Komutanlığı İsteği</p>
				<p class="normal">Ethem Bey Ankara'da biraderi Reşit Bey'le makine başında açık telgraflarla uzun uzadıya görüştü.</p>
				<p class="normal">Muhaberatın özeti şuydu:</p>
				<p class="normal">'Ethem Bey, meseleyi acilen Meclis'te söz konusu ettiriniz. Sarı Efe denilen Edip'in müfrezesiyle beraber Gökbayrak Taburu'na katılması için haber gönderiniz. Meclis vasıtasıyla komutanları çektiriniz. Olmadığı takdirde bunu şimdilik hemen temin ediniz' diyor ve patlatacağı bombaları ta İngilizlerin duyacağını ve bu patlamanın pek yakın olduğunu söylüyor. Reşit Bey'in verdiği cevaplar arasında dikkati çeken şunlar vardı:</p>
				<p class="normal">'Kuvayı Seyyare'nin düşmana karşı savunmamasını, bunu fırkalara bırakmasını ve Edip'le bizzat haberleşmesini, cephe komutanıyla bağlantıyı kesmesini' söylüyordu.</p>
				<p class="normal">Reşit Bey bu haberleşmeyi olduğu gibi bana gönderdi. Kendisi yanıma gelmedi. Zaten Eskişehir'den Kütahya'ya gidip döndükten sonra yanıma gelmemişti.</p>
				<p class="normal">Kendisini çağırıp ne istediklerini sordum. 'Cephe komutanlarını değiştiriniz' dedi. 'Yerine koyacak adamlarımız yoktur' dedim.</p>
				<p class="normal">'Beni tayin ediniz, ben daha iyi yaparım' dedi.</p>
				<p class="normal">'Cephe komutanlarını değiştirmek mühim bir meseledir. Genel düzeni bozar, böyle bir teklifi onaylamak kolay ve doğru değildir' cevabını verdim.</p>
				<p class="normal">Aynı günde, yani 13 Aralık 1920'de Ethem Bey'e yazdığım bir telgrafta Reşit Bey'le makine başındaki haberleşmesini okuduğumu söyledikten sonra meselenin Meclis'te resmen söz konusu ve müzakere edilmesinin muvafık olmadığını, Edip'in yerinden oynatılmasının doğru bulunmadığını bildirdim.</p>
				<p class="normal">Aynı tarihte Ethem Bey verdiği cevapta meselenin ciddi olduğunu söyleyerek komutanlar aleyhinde sözler sarf ediyordu.</p>
				<p class="normal">Ethem ve kardeşleri cephede bulunan komutanları beğenmiyorlar ve onlara itaat etmiyorlar. Bakanlıkları ve hükümeti tanımıyorlar. Yalnız güya bana itaat ediyorlar. Meclis'i de kendi arzularına göre harekete geçireceklerini ümit ediyorlar. Bana ve Meclis'e şirin görünerek rahat faaliyet hazırlıklarını tamamlıyorlar.</p>
				<p class="normal">Ethem Bey 18-19 Aralık bir telgrafıyla yine Edip'in müfrezesiyle kendisine katılmasını benden rica ediyor.</p>
				<p class="normal">Edip, 19-20 Aralık 1920'de verdiği cevapta, müfrezesinin o mıntıkada kalmasının zaruri olduğunu bildirdi.</p>
				<p class="normal">Ethem ve arkadaşları Ankara civarında, Haymana'da ayrıca bir kuvvet kurmaya kalktılar.</p>
				<p class="normal">Ankara'da tutuklu iken daha sonra tahliye olunan Vanlı Musazade Abbas adında biri, elinde bir vesikayla beş on kişiyle Haymana çevresinde efrat toplamaya başladı. Bu adam 19 Aralık'ta derdest edilerek Ankara İstiklal Mahkemesi'ne sevk edilmişti.</p>
				<p class="normal">Bunu yakalamak ve etrafındakileri dağıtmak için özel ve çabuk tedbirler almak gerekti. Bu maksatla Haymana'ya gönderilen özel bir kuvvet mebus bulunan Recep Zühtü Bey komutasında sevk olunmuştu.</p>
				<p class="normal">Zühtü Bey, Abbas'ı üç arkadaşıyla derdest ettikten sonra mevkufları Polatlı üzerinden Ankara'ya getirmeye mecbur olmuştu.</p>
				<p class="h2baslik">Orduyu İhtilale Teşvik Etmek</p>
				<p class="normal">Reşit Bey 20/21 Aralık gecesi evinde dört kişiyi ordu subay ve erlerini Kuvayı Seyyare bir müsademe halindeyken izlale memur ediyordu.</p>
				<p class="normal">Bu dört kişi şunlardı: <span class="ideitalik">Yeni Dünya</span> gazetesinden Hayri, Arif Oruç'un hemşirezadesi Nizamettin, Müşir Fuat Paşazade Hidayet ve arkadaşı Şükrü beyler... Bunlar 21 Aralık'ta trenle Eskişehir'e hareket ettiler. Yanlarında Ethem Bey'in kâtibi olan birisi de vardı.</p>
				<p class="normal">Bunların içinden biri, trenin hareketinden evvel istasyondaki ikametgâhıma gelerek bana durumu bildirdi. Bu zat propagandayı düzenlemek ve yönetmekle görevli imiş. Reisleri Hidayet Bey imiş. Para harcamak yetkisi de onda imiş. Muhbir olan yalnız olarak Kütahya'ya gidecek, Ethem Bey'den talimat aldıktan sonra Eskişehir'e dönecekti. Diğerleri Eskişehir'de bekleyeceklerdi. Ben bu şahsa 'Biz Ethem Bey ve kardeşleri hakkında muhabbetkârız. Onlar sebepsiz telaşa düşüyorlar. Bu teşebbüslerinden üzüntü duydum. Fakat Ethem Bey'in orduyu ifsat için vereceği talimatı bilmek isterim' dedim ve arkadaşlarıyla beraber kendilerini hareketlerinde serbest bıraktım. Eskişehir'de İsmet Paşa'ya, Afyon'da Fahrettin Bey'e malumat verdim ve bu adamların takip edilmelerinin gerekli olduğunu bildirdim. Muhbir söylediklerine sadık olduğunu daha sonra fiili durumla ispat etmiştir.</p>
				<p class="normal">Kâzım Bey Kütahya'da Ethem Bey'le konuşmasını bana özetlemişti. Reşit Bey Meclis'te hararetli teşebbüslerde bulunuyordu.</p>
				<p class="normal">Bir gün Meclis'te 40-50 mebus toplanmış, bunların cephe hakkında bazı şüpheleri varmış, Heyet-i Vekile'yi davet ederek bunu anlamak istiyorlarmış.</p>
				<p class="normal">Bolu mebusu bulunan Yusuf İzzet Paşa, bu durumu ve toplanan mebusların dileğini bir mektupla bana bildirdi. Ben içtimada olan Heyet-i Vekile nezdinde bulunuyordum.</p>
				<p class="normal">Heyet-i Vekile, bu suretle içtima eden mebusların herhangi bir sorunu sormak için hükümeti daveti usule uygun değildir, kabul edemeyiz dedim. Yusuf İzzet Paşa içtimada bulunanlara tebliğ ettiği zaman Reşit Bey ayağa kalkarak:</p>
				<p class="normal">'Efendiler bu cevap göğsünüzü kapayın demektir. Bilginiz dahilindedir ki, askerlerin göğüslerinin kapalı bulunması hali disiplin gereğidir.'</p>
				<p class="normal">Reşit Bey'in, reis bizi askeri disiplin altına almak istiyor, demek istediği anlaşılıyor."</p>
				<p class="h2baslik">Çerkez Ethem'den Kim Para Aldı?</p>
				<p class="normal">Yazı, <span class="ideitalik">Yarın</span> gazetesinde büyük puntolarla verilmişti:</p>
				<p class="normal">"Türk milletinin heyecan ve iştiyakıyla müşterek olduğuna şüphe etmediğimiz yeni bir doğuş... Laik Cumhuriyetçi Çiftçi ve İşçi Fırkası doğuyor."</p>
				<p class="normal">Arif Oruç'un kurmak istediği parti haberinin ardından 7 Haziran tarihli <span class="ideitalik">Cumhuriyet</span> gazetesinde pek önemsenmeyen bir haber izlenimi veren –çünkü haber ikinci sayfadan verilmiştir– satırlar gittikçe gerginleşen ortamın bir anda alevlenmesine yetecektir.</p>
				<p class="normal">Arif Oruç'un bu habere gösterdiği tepki ise oldukça sert olmuş ve 6 Haziran tarihli makalede kendisinin bir zamanlar komünistlikle iştigal ettiğini yazan <span class="ideitalik">Cumhuriyet</span> başyazarının da bir vakitler Komünist Partisi merkez-i umumi azasından olduğunu ve <span class="ideitalik">Yeni Gün</span>'ü tesis için Çerkez Ethem'in kardeşinden 1.000 lira aldığını söyleyerek koparılan yaygaranın yersiz olduğunu biraz da tehdit kokan bir ifadeyle vurgulamıştır.</p>
				<p class="normal">Arif Oruç'un sert tepkisine Yunus Nadi uzun süre sessiz kalmıştı.</p>
				<p class="normal">Pelin Böke "Eski Anadolu Sosyalistleri Arasında İkinci Polemik" başlığını taşıyan yazısında Yunus Nadi'nin tepkisini şöyle aktarıyor:<sup class="calibre3"><a href="cerkezethem_split_134.html#footnote-118064-97" id="footnote-118064-97-backlink">97</a></sup></p>
				<p class="normal">"Çerkez Ethem'in uşağı Arif Oruç, bu memlekette muhalefet fırkası yapacak da tahammül olunur bir marifet mi olacak sanki? Çerkez Ethem'le beraber bu memleketin temellerini sarsmaya çalışmış olan bu kişiye gösterilecek tahammül, bu milletin haysiyet ve şerefine bir hakaret teşkil etse yeri değil midir?</p>
				<p class="normal">Arif Oruç, benim güya vaktiyle Ankara'da <span class="ideitalik">Yeni Gün</span>'ü neşretmek için Çerkez Ethem'den 1.000 lira aldığımı yazmış. Daha dün bütün milletin gözü önünde cereyan etmiş hadiseleri bu kadar taklit etmek için insanın namussuz olması lazım gelir.</p>
				<p class="normal"><span class="ideitalik">Yeni Gün</span> matbaasını ben dağlardan taşlardan aşırarak gazetemi Ankara'da çıkarırken yalnız kendi kuvvetime, yalnız arkadaşlarımın heyecanlı elbirliğine ve yalnız takdir eden büyük milletimin beni dört elle tutan müzaheretine istinat ettim.</p>
				<p class="normal">Çerkez Ethem'in parasıyla çıkan bir gazete oldu. Ancak onun adı <span class="ideitalik">Yeni Gün</span> değil, <span class="ideitalik">Yeni Dünya</span> idi. <span class="ideitalik">Yeni Gün</span> şimdi olduğu gibi o zaman da onun alçak yazısıyla uğraştı, paçavrasını çıkardı. Böyle değil mi Arif Oruç Efendi?.."</p>
				<p class="h2baslik">Yunus Nadi'nin "Çapulcular" Yazısı</p>
				<p class="normal">Yunus Nadi 1 Ekim 1920 tarihli yazısında Eskişehir'deki <span class="ideitalik">Yeni Dünya</span> gazetesini "Yeni bir serseri türedi" olarak niteleyecek ve " 'Yeni dünya'yı, serserilerin dünyası zannedenler" olarak görecektir. Yunus Nadi'nin ağır yazısı şöyle:</p>
				<p class="normal">"Bu gazete parçası ya aklının ermediği şeylere karışarak efkârı tahrik ediyor ya da mütecaviz bir lisanla ötekine berikine çatarak şöhret kazanmak istiyor.</p>
				<p class="normal">İstanbul gazetelerinde kaldırım muhabiri olarak bile kullanılmayan, yine söz yabana, bir gazeteci, daha doğrusu müvezzi bozuntusu bir çocuk bir müddet şurada burada güya bir marifetmiş gibi <span class="ideitalik">Tasvir-i Efkâr</span> mesul müdürü diye kartlar ve unvanlarla dalkavukluktan dalkavukluğa gezip tozduktan sonra nihayet başmuharrir olmanın yolunu buldu ve <span class="ideitalik">Yeni Dünya</span> isminde bir Bolşevik gazetesi çıkardı.</p>
				<p class="normal"><span class="ideitalik">Yeni Dünya</span> Bolşevik gazetesi komünizm <span class="ideitalik">Tasvir-i Efkâr</span> gazetesinin meşhur müdir-i mesulü Arif Oruç Beyefendi. Hayır, ne Bolşeviklik ne de Anadolu bu kadar kıtlığa uğramıştır.</p>
				<p class="normal">Okuyup yazması kıt, imlası bozuk, gazetecilik, ilim ve irfanla alakası birkaç sene İstanbul gazetelerinde kaldırım muhabirliği etmekten ibaret serserinin maksadı boş zannettiği Anadolu'da şöhret çapulculuğu yapmaktır. Hatta yazdığımız şu satırlardan memnun olur. Çünkü gazetede isminin zikredilmesinden son derece memnundur.</p>
				<p class="normal">İstanbul matbuatında bu nevi çapulcuları biz çok görmüş olduğumuz ve bunlardan memleketin pek zarara uğramış olduğunu pek iyi bildiğimiz için Anadolu'da böyle bir serserinin şarlatanlıkla adamlar içine karışmasına razı olamayız.</p>
				<p class="normal">Biz Refii Cevat'ları, Pehlivan Kadri'leri, İştirakçi Hilmi'leri İstanbul'da bıraktık. Bunların bir de Anadolu'da türemelerine ve Bolşeviklik gibi derin bir meslek namına çapulculuğa kalkmalarına müsaade edemeyiz.</p>
				<p class="normal">Muhbirlik zamanında bugün <span class="ideitalik">Yeni Gün</span>'ü neşredenlerin her gün dört takla atan bu miskinin Anadolu'nun şu pek nazik zamanlarında şarlatanlıkla adam sırasına geçmek isteyişine, sade biz değil Anadolu da müsaade edemez.</p>
				<p class="normal"><span class="ideitalik">Yeni Gün</span>'e varakpare diyen bu arsız çocuğun başından büyük işlere karışmaya hakkı yoktur. Anadolu'nun o kadar büyük dertleri vardır ki, böyle arsızca şımarıklıklara tahammül edemez. Meselenin bu tarafı gayet ciddi nazik olduğundandır ki, yazdıklarımızdan memnun olacağını bilmemize rağmen, yine şu satırlarla bu çocuk üzerine celb-i dikkat etmek istedik.</p>
				<p class="normal">Bizi mecbur ederse daha söyleyecek çok şey var, fakat sütunlarımızın bu bahisle kirlenmesini zaten istemeyerek kabul ettiğimiz için bu günlük bu kadarı kâfi gördük."<sup class="calibre3"><a href="cerkezethem_split_135.html#footnote-118064-98" id="footnote-118064-98-backlink">98</a></sup></p>
				<p class="normal">Mevkuf kaldığı müddet kâfi görülerek tahliye ve hükümetin münasip bir yerde ikamete memur ettiği (sürgün) Arif Oruç'a dönelim.</p>
				<p class="normal">Mahkeme Sovyetler'le gizli ilişkiler kurarak ve onlardan para yardımı alarak <span class="ideitalik">Yeni Dünya</span>'nın yayımlanmasını görüşür, ayrıca gazetenin ekonomik kaynaklarını sorar. Arif Oruç mahkemenin Süleyman Sami aracılığıyla Ruslardan para desteği alındığına dair hatırlatmasına şöyle bir cevap verecektir:</p>
				<p class="normal">"Süleyman Sami isimli kişiyle hiç görüşmediğimi her zaman ispat ederim. O Eskişehir'den Ankara'ya gittiği zaman ben cephede savaşıyordum. Daha sonra <span class="ideitalik">Yeni Dünya</span>'nın yayımlanması için Eskişehir'e geldiğim zaman Manatov adlı şahıstan Süleyman Sami hakkında malumat aldım. O zaman bizzat Mustafa Kemal Paşa'nın bile ümidi Bolşeviklerde olduğunu resmen Büyük Millet Meclisi'nde beyan etmesi dolayısıyla, Ethem'in kardeşi Tevfik Bey'e yazdığım mektupta bu murahhasın gelip geçtiğini bildirdim."</p>
				<p class="normal">Mahkemenin Ruslardan alınan iki milyon altınla ilgili sorusu üzerine Oruç şöyle diyecektir:</p>
				<p class="normal">"İnsaf buyurun, kerem edin beyefendi. İki milyon altın iki yüz katırla zor taşınabilir. Oturduğum ev ise iki küçük odalı bir kulübeden ibaret, saray değil. Sonra bu para hem de bundan altı ay evvel ne diye bana gelsin de başında Mustafa Kemal Paşa'nın bulunduğu söylenen Yeşil Ordu Merkez Heyeti'ne gelmesin? Geldi ise herhalde oraya gelmiştir ve bu hususta onlar sizi daha iyi tenvir edebilirler." (Arif Oruç'un hapishane notlarına bakınız.)</p>
				<p class="normal">Gazetenin finansmanıyla ilgili sorunun cevabını Feridun Kandemir şöyle ifade edecektir:<sup class="calibre3"><a href="cerkezethem_split_136.html#footnote-118064-99" id="footnote-118064-99-backlink">99</a></sup></p>
				<p class="normal">"Gazeteyi ilk çıkardığı zaman ücretin sekizde beşini ödediğini ispatlayabileceğini söyler. Matbaanın ise Ethem Bey'e ait olduğunu ve ayda üç yüz lira kira ödediğini herkesin bildiğini belirtir. Ayrıca 'Üç bin satan bir gazetenin bütçe açığı olamayacağını, kâr ettiğimizi anlattım' der."</p>
				<p class="h2baslik">Çerkez Ethem Olayında Adı Geçenler</p>
				<p class="normal"><span class="idebold">Adnan (Adıvar) Bey:</span> 1881 yılında Gelibolu'da dünyaya geldi. Tahsilini tıp alanında tamamladı. II. Abdülhamit'e karşı olanlarla birlikte çalıştı ve Avrupa'ya kaçmak zorunda kaldı. Berlin Tıp Fakültesi'nde asistanlık yaparak iç hastalıkları uzmanı oldu. 16 Mart 1920'de İstanbul'un işgalinden sonra eşi Halide Edip'le birlikte Anadolu'ya geçenler arasında yer aldı. Sağlık ve sosyal yardım bakanlığı, vekâleten içişleri bakanlığı, TBMM ikinci başkanlığı gibi etkin görevler yaptı. Büyük zaferden sonra Dışişleri Bakanlığı'nın delegesi olarak İstanbul'da görev aldı. Atatürk'le aralarında çıkan düşünce ayrılığının ardından 1926 yılında Avrupa'ya gitti. Uzun yıllar Fransa ve İngiltere'de yaşayan Adnan Bey, 1939 yılında yurda döndü. <span class="ideitalik">İslam Ansiklopedisi</span>'nin Bilim Kurulu başkanlığını yaptı. Bu görevini ölümüne dek sürdürdü. (<span class="ideitalik">Nutuk'un İçinden</span>, hazırlayan H. Adnan Önelçin, Yüce Yayınları.)</p>
				<p class="normal"> </p>
				<p class="normal"><span class="idebold">Ali Fuat (Cebesoy) Paşa:</span> 1883 yılında İstanbul'da dünyaya geldi. Harp Akademisi'nden 1905 yılında kurmay yüzbaşı olarak mezun oldu. Balkan Savaşı'nda kolordu kurmay başkanı olarak Yanya Savunması'na katıldı. Burada yaralanan ve rütbesi albaylığa kadar yükselen Ali Fuat Paşa, Birinci Dünya Savaşı'nda tümen ve kolordu komutanı olarak büyük başarı gösterdi. Kurtuluş Savaşı başında Amasya kararlarını imzalayanlar arasında yer aldı. Komutanı olduğu 20. Kolordu'yu Konya Ereğlisi bölgesinden Ankara'ya getirdi. Batı Cephesi komutanlığı yapan Ali Fuat Paşa 1920 yılında Moskova büyükelçiliğine atandı. Emekli olduktan sonra Millet Meclisi'nde Ankara ve Eskişehir mebusluğu yaptı. Atatürk'le yakın arkadaşlıklarına ilişkin anılarını kitaplaştıran Ali Fuat Paşa 1968 yılında İstanbul'da vefat etti.</p>
				<p class="normal"> </p>
				<p class="normal"><span class="idebold">Ali Recep:</span> Çerkez Ethem saflarında yer alan teğmenlerden. Siyasi kimlik de taşıdı ve Çerkez Ethem'in bazı kişilerle görüşmesinde arabuluculuk yaptı. Demirci Mehmet Efe ve Yörük Ali'yle görüştü. Onlarla Çerkez Ethem arasındaki mektup teatisinde aracılık yaptı. Ayrıca İzmir'de Yunan komutanlarından Papulas'la görüştü.</p>
				<p class="normal"> </p>
				<p class="normal"><span class="idebold">Anzavur:</span> Milli Mücadele karşıtı faaliyetleriyle tanınır. Binbaşıyken emekli olmuş, İstanbul hükümeti tarafından görevlendirilmiştir. Dönemin sivil rütbelerinden olan mirimiranlık ile paşa unvanını aldı. İzmit mutasarrıflığına atandı. Bolu, Düzce, Bandırma ve Gönen bölgelerinde ayaklanmaları yönetti. İstanbul hükümeti yanında yer alan Anzavur Ulusal Kurtuluş Savaşı'na karşı faaliyetlerde bulundu. Ancak bu faaliyetlerinde başarısız oldu ve İstanbul'a sığındı. 1921 yılında bir çarpışma sırasında öldürüldü.</p>
				<p class="normal"> </p>
				<p class="normal"><span class="idebold">Asteğmen Hasan:</span> Karakeçili Müfrezesi'nden (4 Temmuz 1921).</p>
				<p class="normal"> </p>
				<p class="normal"><span class="idebold">Barutçuzade Ahmet Efendi:</span> Teşkilat-ı Mahsusa'nın Karadeniz'deki önemli isimlerinden. Türk ve İslam Birliği teşkilatında yer aldı.</p>
				<p class="normal"> </p>
				<p class="normal"><span class="idebold">Bekir Sami Bey:</span> Siyaset tarihimizin önemli isimlerinden biridir. 1867 yılında dünyaya geldi. Siyaset tarihine vali olarak başladı, Mondros Mütarekesi'nin ardından Sivas Kongresi'ne katıldı. Anadolu ve Rumeli Müdafaa-i Hukuk Cemiyeti Temsilciler Kurulu üyeliğine seçildi. Atatürk'le birlikte Amasya görüşmelerine katıldı. TBMM'nin birinci döneminde Yozgat mebusu olarak görev yaptı. Dışişleri bakanlığına getirildi. Sovyet Rusya'da temaslarda bulundu ve Londra Konferansı'na katıldı. Konferansın dağılması üzerine Fransa, İngiltere ve İtalya'yla yaptığı görüşmeler uygun görülmedi. Dışişleri bakanlığından çekilen Bekir Sami Bey, Meclis'in ikinci döneminde Tokat'tan mebus seçildi. Terakkiperver Cumhuriyet Fırkası'nın kurucuları arasında yer aldı. 1927 yılında siyaset hayatından çekilen Bekir Sami Bey 1933 yılında vefat etti.</p>
				<p class="normal"> </p>
				<p class="normal"><span class="idebold">Binbaşı Abdullah:</span> Çerkez Ethem saflarında yer aldı ve Kütahya bölge komutanlığı yaptı. Hükümeti devirmeye teşebbüs etmek ve Yunan tarafına geçmek suçlamasıyla 9 Mayıs 1921'de Ankara İstiklal Mahkemesi tarafından ölüm cezasına çarptırıldı.</p>
				<p class="normal"> </p>
				<p class="normal"><span class="idebold">Celal (Bayar) Bey:</span> 1884 yılında dünyaya geldi. Öğrenimini tamamladıktan sonra bankacılık yaptı. Siyasete İttihat ve Terakki Partisi'ne katılarak atıldı. Partinin il başkanı oldu. Kurtuluş Savaşı başlangıcında Ege bölgesinde Galip Hoca takma adıyla çalışmalara başladı. Faaliyetlerini büyük zafere kadar sürdürdü. TBMM'nin birinci döneminde Manisa mebusu olarak görev yaptı. İş Bankası'nı kurdu. 1946'da Demokrat Parti'nin kurucuları arasında yer alması, 1950 yılında partinin seçimleri kazanması ve cumhurbaşkanlığına seçilmesi siyaset hayatındaki en büyük başarısı oldu. 27 Mayıs 1960 İhtilali'nin ardından Yüksek Adalet Divanı tarafından ölüm cezasına çarptırılan ve bu cezası müebbede çevrilen Celal Bayar anılarını <span class="ideitalik">Ben de Yazdım</span> isimli kitabında topladı.</p>
				<p class="normal"> </p>
				<p class="normal"><span class="idebold">Celalettin Arif Bey:</span> 1875 yılında dünyaya geldi. Meclis-i Mebusan'da İstanbul mebusu olarak görev yaptı. Başkanlığını da üstlendiği Meclis'in dağılması üzerine Ankara'ya geldi. TBMM'nin birinci döneminde Erzurum mebusu olan Arif Bey, Meclis'in ikinci başkanlığına seçildi. Daha sonra Erzurum valiliği yaptı. 1921 yılında Roma büyükelçiliğine atanan Celalettin Arif Bey bir daha yurda dönmedi. 1930 yılında vefat etti.</p>
				<p class="normal"><span class="idebold">Çerkez Ahmet Ağa:</span> Milli Mücadele'de Çerkez Ethem taraftarı olarak oluşturulan Kuvayı Seyyare'nin müfreze komutanlarından biri.</p>
				<p class="normal"> </p>
				<p class="normal"><span class="idebold">Çerkez Reşit Bey:</span> 1877 yılında Karacabey'de dünyaya geldi. Harp Okulu'nu bitirdi ve yüzbaşı rütbesine kadar yükseldi. Manisa mebusu olarak Meclis'te görev yaptı. 1 Ağustos 1921 günü mebusluğu düşürüldü. Çerkez Ethem'le birlikte Yunanlılara sığınanlar arasında yer aldı. Yüzellilikler listesinde af kapsamına alınan Reşit Bey, 1951 yılında yurtdışında vefat etti.</p>
				<p class="normal"> </p>
				<p class="normal"><span class="idebold">Demirci Mehmet Efe:</span> 1885 yılında Nazilli'de dünyaya geldi. Birinci Dünya Savaşı'nda Ermeni bir subayın haksız davranışından sonra askerden kaçarak eşkıyalığa başladı. Yunanlıların İzmir'i işgal etmesiyle Kurtuluş Savaşı'na katıldı. Askeri komuta emrine girerek düşmana karşı başarılı baskınlar düzenledi. Aydın Cephesi Kuvayı Milliye komutanlığını üstlendi. Aydın cephesinde düşmanın durdurulmasında büyük katkısı oldu. Çerkez Ethem'in düzenli orduya karşı çıkışında, onunla işbirliği yaptığı kuşkusuyla, Refet Bele tarafından düzenlenen bir baskınla kuvvetleri saf dışı bırakıldı. Baskından kurtulan Demirci Mehmet Efe, 50 kişiyi öldürttüğü Denizli baskınına rağmen hizmetleri göz önünde bulundurularak affedildi. 1951 yılında vefat etti.</p>
				<p class="normal"> </p>
				<p class="normal"><span class="idebold">Eyüp Sabri Bey:</span> 1888 yılında dünyaya geldi. Türkiye Büyük Millet Meclisi'ne ikinci dönemde Konya'dan mebus seçilerek girdi. Davavekilliği, Uşak'ta savcılık, Diyanet İşleri başkanlığı, yaptığı görevler arasında yer aldı. 1960 yılında vefat etti.</p>
				<p class="normal"> </p>
				<p class="normal"><span class="idebold">Fevzi (Çakmak) Paşa:</span> 1876 yılında İstanbul'da dünyaya geldi. Topçu Albay Ali Sırrı Bey'in oğludur. 1898 yılında Harp Akademisi'nden kurmay yüzbaşı olarak mezun oldu. Balkan, Birinci Dünya ve Kurtuluş savaşlarına katıldı. Tugay, tümen, kolordu ve ordu komutanlığı yaptı. 1920 yılında Ankara'ya geldi. Büyük zaferin ardından TBMM'ye birinci dönemde Kozan'dan mebus olarak girdi. Daha sonra İstanbul'dan da mebus olarak seçilen Fevzi Çakmak, istifa etti ve 3 Mart 1924'te genelkurmay başkanlığına atandı. Bu görevdeyken yaş haddi nedeniyle 1944'te emekliye ayrıldı. Kurtuluş Savaşı'ndaki hizmetlerinden dolayı İstiklal Madalyası almaya hak kazandı. Türkiye Cumhuriyeti'nin Atatürk'ten sonra ikinci mareşali olan Fevzi Çakmak 1950 yılında vefat etti.</p>
				<p class="normal"> </p>
				<p class="normal"><span class="idebold">Hacı Ahmet:</span> Çerkez Ethem efradından olup, Yüzellilikler listesinde yer aldı. "Susurluklu" veya "Demirkapılı Haydar" olarak da bilinir.</p>
				<p class="normal"> </p>
				<p class="normal"><span class="idebold">Hacim Muhittin (Çarıklı):</span> Siyaset tarihimizin önemli isimlerinden biridir. 1881 yılında dünyaya geldi. Milli Mücadele'ye İzmir'in Yunanlılar tarafından işgal edilmesiyle Balıkesir Müdafaa-i Hukuk Cemiyeti'nde görev alarak katıldı. Daha sonra Osmanlı Meclis-i Mebusanı'na seçildi. Meclis'in İngilizler tarafından kapatılması üzerine Ankara'ya geçti. TBMM'nin birinci, ikinci ve üçüncü dönemlerindeki mebuslarından biri oldu. Olağanüstü yetkilerle Bursa valiliğine atandı. İstiklal Mahkemesi başkanlığı da yapan Hacim Muhittin Bey 1965 yılında vefat etti.</p>
				<p class="normal"> </p>
				<p class="normal"><span class="idebold">Hamza Kaptan:</span> Çerkez Ethem'in müfreze komutanlarından. Yunan tarafına birliğiyle geçtiği Refet Bey'in Genelkurmay'a verdiği bilgide yer aldı.</p>
				<p class="normal"> </p>
				<p class="normal"><span class="idebold">Hamit Bey:</span> 1878 doğumlu, Mehmet Ali Bey'in oğludur. Trabzon valiliği yaptı. Vali iken birinci dönem Trabzon mebusu seçildi. İçişleri ve Anayasa encümenlerinde başkanlık yaptı. 1920 yılında valiliği tercih ederek istifa etti.</p>
				<p class="normal"> </p>
				<p class="normal"><span class="idebold">İbrahim Tali (Öngören):</span> 1871 yılında İstanbul'da doğdu. Yusuf Tali Paşa'nın oğludur. Tıbbiyeyi bitirdi. Bir süre hekim olarak çalıştıktan sonra Dışişleri'ne katıldı ve Varşova büyükelçiliğinde bulundu. Ankara hükümeti ve Mustafa Kemal Paşa'yı temsilen Doğu Halkları Şûrası'na gözlemci olarak katıldı. İkinci Dönem Diyarbakır mebusu seçildi. Bu görevi dört dönem sürdürdü. Daha sonra İstanbul ve Elazığ mebusluğu da yaptı. 1942'de vefat etti.</p>
				<p class="normal"> </p>
				<p class="normal"><span class="idebold">İsmail Ağa:</span> "Topal İsmail" olarak da bilinir. Kuvayı Seyyare müfreze komutanları arasında yer aldı. Adı <span class="ideitalik">Nutuk</span>'ta geçer.</p>
				<p class="normal"> </p>
				<p class="normal"><span class="idebold">İsmail Hakkı Bey:</span> Kuvayı Seyyare'nin Bolşevik Taburu komutanıydı. Subay ve erlerden müteşekkil taburunu terhis ederek Kütahya'ya hükümet kuvvetlerine katıldı (16 Ocak 1921).</p>
				<p class="normal"> </p>
				<p class="normal"><span class="idebold">Kaymakam Ömer Lütfü:</span> Çerkez Ethem efradından. Milli Mücadele karşıtlığı yaptığından dolayı idama mahkûm edilenler arsında yer aldı.</p>
				<p class="normal"> </p>
				<p class="normal"><span class="idebold">Kâzım (Özalp) Bey:</span> 1880 yılında dünyaya geldi. Harp Akademisi'nden 1905 yılında mümtaz yüzbaşı olarak mezun oldu. Selanik'teki görevinin ardından İttihat ve Terakki Cemiyeti'ne giren, Harekât Ordusu'yla İstanbul'a gelen, Balkan Savaşı'na katılan Kâzım Bey, 1913 yılında İstanbul merkez komutanlığı yardımcılığına getirildi. Yunanlıların İzmir'i işgali sırasında Balıkesir'de bulunan 61. Tümen'in komutanıydı. Sakarya Muharebesi'ndeki başarılarından dolayı generalliğe yükseltildi. TBMM'de birinci dönem Balıkesir mebusu olarak görev yaptı. Daha sonra çeşitli dönemlerde de Meclis'te görev alan Kâzım Özalp, Kurtuluş Savaşı'ndaki başarılarından dolayı İstiklal Madalyası'yla ödüllendirildi. Anılarını <span class="ideitalik">Milli Mücadele</span> adını verdiği 2 ciltlik eseriyle kitaplaştırdı.1941 yılında Edirne'de vefat etti.</p>
				<p class="normal"> </p>
				<p class="normal"><span class="idebold">Kılıç Ali Bey:</span> 1888 yılında İstanbul'da dünyaya geldi. Harp Okulu'nu bitirdikten sonra Birinci Dünya Savaşı'na katıldı. Kurtuluş Savaşı'nın Güney Cephesi'nde Maraş ve Antep'te Kuvayı Milliye komutanı olarak örgütlenme faaliyetlerinde bulundu. Ayaklanmaları bastırmadaki başarılarıyla tanındı. TBMM'nin birinci ve beşinci dönemlerinde Gaziantep'ten mebus seçilerek görev yaptı. Atatürk'ün yurt gezilerinde her zaman yanında yer aldı. Onun vefatından sonra siyasi hayattan çekildi ve 1968 yılında ikinci kez Yeni Türkiye Partisi'yle siyasi hayata atıldı. İstiklal Mahkemeleri'yle ilgili anılarını 3 ciltlik kitabında topladı. 1971 yılında vefat etti.</p>
				<p class="normal"> </p>
				<p class="normal"><span class="idebold">Küçük Ethem:</span> İzmirli yüzbaşı. Akhisar komutanlığı yaptı. Çerkez Ethem'in efradı arasında yer aldı ve Yüzellilikler listesine sokuldu.</p>
				<p class="normal"> </p>
				<p class="normal"><span class="idebold">Manhaslı Şevket:</span> Milli Mücadele döneminde Kuvayı Seyyare müfreze komutanlarından. Çerkez Ethem saflarında olduğu için idama mahkûm edildi.</p>
				<p class="normal"> </p>
				<p class="normal"><span class="idebold">Mülazım Reşat:</span> Çerkez Ethem saflarında yer aldı ve idama mahkûm edildi.</p>
				<p class="normal"> </p>
				<p class="normal"><span class="idebold">Refet (Bele) Bey:</span> 1881 yılında İstanbul'da dünyaya geldi. Harp Akademisi'ni kurmay yüzbaşı olarak bitirdi. Daha sonra Birinci Dünya Savaşı'nda Filistin Cephesi'nde savaşan Refet Bey, Atatürk'le Samsun'a çıkanlar arasında yer aldı. Kurtuluş Savaşı'nda komutanlığı sırasında ayaklanmaları bastırmada başarılarıyla tanındı. TBMM'ye birinci dönem İzmir mebusu olarak giren, daha sonra İstanbul'dan da mebus seçilen Refet Bey, içişleri, milli savunma bakanlıkları yaptı. İzmir Suikastı'yla tutuklanan, ancak daha sonra aklanan Refet Bele 1926 yılında askerlikten ve siyasi hayattan çekildi. 1950 yılında İstanbul'da vefat etti.</p>
				<p class="normal"> </p>
				<p class="normal"><span class="idebold">Refik Koraltan:</span> 1889 Divriği doğumludur. Hukuk Fakültesi'ni bitirdi. Avukatlık yaparken birinci dönem Konya mebusu seçildi. Çeşitli dönemlerde Konya, İçel ve Kocaeli mebusu olarak Meclis'teki görevini sürdürdü. Yozgat İstiklal Mahkemesi üyeliğinde bulundu. Başbakanlık divan kâtipliği yaptı. Demokrat Parti'nin önde gelen siyasetçilerinden oldu. 1950-1960 arasında Meclis başkanlığı görevini yürüttü.</p>
				<p class="normal"> </p>
				<p class="normal"><span class="idebold">Rıza Nur:</span> 1878'de Sinop'ta doğdu. Askeri Tıbbiye'yi bitirdi. Sinop mebusu olarak Osmanlı Meclis-i Mebusan'ında bulundu. Bu görevi ikinci dönemde de sürdürdü. 1920'de TBMM'ye katıldı, murahhas olarak Moskova'ya gönderildi. Lozan Barış Konferansı'nda ikinci murahhas olarak bulundu. Eğitim ve sağlık bakanlıkları yaptı. 1942'de vefat etti.</p>
				<p class="normal"> </p>
				<p class="normal"><span class="idebold">Sami Bey:</span> Açakomiti Düzceli Mehmet oğlu Sami olarak bilinir. Çerkez Ethem'in efradındandır. Yüzellilikler listesine alınanlar arasında yer aldı.</p>
				<p class="normal"> </p>
				<p class="normal"><span class="idebold">Tevfik Rüştü (Aras) Bey:</span> 1883 Çanakkale doğumludur. Sıhhiye müfettişliği yaparken 1920'de Menteşe (Muğla) mebusu seçildi. Kastamonu İstiklal Mahkemesi üyeliğinde bulundu. İki kez sağlık bakanı olarak görev yaptı. Dördüncü dönem İzmir mebusluğunda bulundu. 1925-1938 arasında dışişleri bakanıydı. 1972'de vefat etti.</p>
				<p class="normal"> </p>
				<p class="normal"><span class="idebold">Vacit Bey:</span> Çerkez Ethem kuvvetlerinin müfreze komutanlarından. Merkez tarafından tutuklandığında üzerinde 12 Aralık 1920 tarihli ve Ethem Bey tarafından Yörük Ali'ye yazılmış sıkı işbirliği dileyen mektup bulundu.</p>
				<p class="normal"> </p>
				<p class="normal"><span class="idebold">Vasıf Karakol:</span> 1871 Yemen-Aşir doğumludur. Harp Akademisi'ni bitirdi, albay rütbesindeyken emekli oldu. Osmanlı Meclisi'nde bulundu. Malta'ya sürgün edildi. Dönüşünde Sivas Kongresi'ne katıldı. Karakol Örgütü'nün kurucuları arasında yer aldı. 1920'de birinci dönem Sivas mebusu oldu. Milli Savunma Encümeni Tutanak yazmanlığı yaptı. 9 Aralık 1931'de vefat etti.</p>
				<p class="normal"> </p>
				<p class="normal"><span class="idebold">Yahya Kâhya:</span> Milli Mücadele ve Mustafa Suphi'nin öldürülmesinde adı geçer. Trabzon Müdafaa-i Hukuk Cemiyeti Başkanı Barutçuzade Ahmet Efendi'nin emrindeki bir müfrezeye komuta etmekteydi ve Giresun'dan Samsun'a kadar olan kıyılar egemenliği altındaydı. Kâzım Karabekir'in Trabzon komutanlığına atadığı Sami Sabit Bey (sonradan general) tarafından kardeşi ve bazı kişiler tutuklandı. Kâhya teslim oldu ve Samsun'a gönderildi. Orada serbest bırakıldı. Yargılanmak üzere Sivas'a gitti. Sivas Bidayet Mahkemesi'nde aklandı ve Trabzon'a döndü. 3 Temmuz 1922'de yazlık evine giderken, pusu kuran kişilerce öldürüldü.</p>
				<p class="normal"> </p>
				<p class="normal"><span class="idebold">Yunus Nadi Bey:</span> 1879 yılında Fethiye'de dünyaya geldi. Galatasaray Lisesi'ni bitirdi. Bir süre yüksektahsil yaptı, ancak mezun olmadan 1900 yılında <span class="ideitalik">Malumat</span> gazetesinde yazı hayatına başladı. Abdülhamit döneminde monarşiye karşı çıkışlarından dolayı hapse atıldı. Aydın, İzmir, Muğla'dan mebus olarak Meclis'te görev yaptı. 1918 yılında kurduğu <span class="ideitalik">Yeni Gün</span> gazetesini kapatmak zorunda kalan (1920) Yunus Nadi Bey, matbaa makineleriyle birlikte Ankara'ya kaçarak aynı gazeteyi burada çıkarmaya başladı, Milli Mücadele'ye destek verdi. 1924 yılında ise İstanbul'da <span class="ideitalik">Cumhuriyet</span> gazetesini yayın hayatına soktu. 1945 yılında tedavi için gittiği İsviçre'de vefat etti.</p>
				<p class="normal"> </p>
				<p class="normal"><span class="idebold">Yüzbaşı Halil:</span> Çerkez Ethem saflarında yer aldı. Oluşturulan Kuvayı Seyyare'de komuta görevi üstlendi. Ethem'le birlikte Yunanlılara sığındı. 21 Mayıs 1921'de geri dönerek hükümete teslim oldu.</p>
		</div>
		<div class="calibre1" id="calibre_pb_16"/></body>
</html>