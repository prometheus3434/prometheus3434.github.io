<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cerkezethem</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:52f069ae-8842-4092-b4ab-63d7e68d2652" name="Adept.expected.resource"/></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="h2baslik">Bolşevik Devrimi</p>
				<p class="normal">İsmet (İnönü) Bey, Reşit, Tevfik ve Ethem kardeşlerin silahlı ve politik muhalefetinin genişlemesinden en büyük endişeyi Aralık 1920'de duymuş ve bunu Mustafa Kemal'e bildirmişti. Batı Cephesi komutanı olarak, Genelkurmay Başkanlığı'na yazdığı 25 numaralı yazısında, "İki kardeşin planı şudur" diyor ve Tevfik Bey'in cephede, Ethem Bey'in de Kütahya'da kalarak kuvvet artıracaklarını öne sürüyordu.</p>
				<p class="normal">İsmet Bey, tüm amacın Kuvayı Milliye komutanı ile birliklerine haksız davranıldığı yolunda kamuoyu oluşturmak olduğunu 7 Aralık 1920'de yazacaktır.</p>
				<p class="normal">Saat 22.30'dur ve İsmet Bey durumdan fevkalade endişe duyduğunu özellikle belirterek, şifreli telgrafını kurmaylarına verir. Çerkez Ethem olayında bu kez yepyeni bir tespit vardır ve önemli olan bu tespitin Mustafa Kemal ve Meclis tarafından ne denli paylaşıldığıdır.</p>
				<p class="normal">İsmet Bey'in bu yazdıklarından, sadece rütbe ve makam kavgası olmadığı anlaşılmaktadır:</p>
				<p class="normal">"Böylece hepsini yanlarına ve himayelerine almakta ve aynı zamanda kamuoyunu ve Meclis'i kendilerine çekmekte, özetle maddi ve siyasal güçlerini artırmakta ve bir devrim yapabilecek duruma gelmektedir."</p>
				<p class="normal">Çerkez sorununda, İsmet Bey'in koyduğu teşhis-iddia lafı edilen "başkaldırmaktan" çok farklıdır. İsmet Bey ilk kez bir devrim hareketinden söz etmektedir.</p>
				<p class="normal">Yani İsmet Bey'in gördüğü sadece siyasal boyutta bir çekişme veya emir komuta kavgası değildir. İsmet Bey, meselenin en üstte olmak gibi kişisel bir mücadele olmadığı görüşündedir. Hazırlıkların bir rejim değişikliğine oturtulacağını söylemekte ve bir devrimden söz etmektedir. Bu devrimin adını, işte "gizli" yazısında şöyle telaffuz edecektir:</p>
				<p class="normal">"Bolşevik akımına sahip çıkmak istiyorlar."</p>
				<p class="normal">İsmet Bey Meclis'te olabileceklere de dikkati çekmekte ve yazısını şöyle sürdürmektedir:</p>
				<p class="normal">"Bundan sonra Ankara'da çok entrika dönecektir. Bütün bu kanıtlarımın önemli bir noktası vardır ki, o da zamana ihtiyaç görmeleri ve hemen hareket edecek durumda olmamalarıdır. Daha çok Meclis'teki akımlara önem verilmesi de maddi kuvvetlerin şimdilik yeterli ve hazır olmadığına delil olabiliyor."</p>
				<p class="h2baslik">Bolşevik Taburu</p>
				<p class="normal">Bazı kaynaklar İsmet Bey'in bu tespitinde birleşirler.</p>
				<p class="normal">İsmet Bey'in 1920'deki Çerkez ve Bolşevizm tespitine yarım asır sonra katılanlardan Hasan İzzettin Dinamo, Ankara'ya muhalefette ismi çok geçen ve bakanlığa Mustafa Kemal tarafından onay verilmeyen Nâzım Bey ile Çerkez Ethem'i Bolşevizmde birleştirir. Dinamo'ya göre, Nâzım Bey bir gün Ankara'da Çerkez'le yaptığı görüşmede ona şunları söyleyecektir:<sup class="calibre3"><a href="cerkezethem_split_085.html#footnote-118064-48" id="footnote-118064-48-backlink">48</a></sup></p>
				<p class="normal">"Elinizin altındaki güç artık bir çete değildir. Bunu bütün dünya anlamıştır. Sovyet Rusya'da, koskoca Çar yanlısı emperyalist devletlerin beslediği orduları önüne katıp kovalayan birliklerin komutanları, hep halkın içinden fışkıran, sizin gibi genç komutanlardır.</p>
				<p class="normal">Sovyetler de bize her türlü yardımı yapmaya söz veriyorlar. Sizi Mustafa Kemal'den daha üstün buluyorlar."</p>
				<p class="normal">Dinamo, Çerkez'in Bolşevizmle tanışmasını böyle anlatmaktadır. Cemal Şener ise Çerkez Ethem olayında onun Bolşevik propagandadan oldukça etkilendiğini yazar.<sup class="calibre3"><a href="cerkezethem_split_086.html#footnote-118064-49" id="footnote-118064-49-backlink">49</a></sup></p>
				<p class="normal">Buna göre Çerkez, Bolşeviklerin kendisini Ankara'da Mustafa Kemal'e yeğ tuttuklarına inanmakta ve böylece Bolşevikliği ilan etmektedir.</p>
				<p class="normal">Bolşevizmle ilgisi açısından yorumlanan Çerkez Ethem, konunun ilk ve tek söz sahibi olarak şunu yazacaktır:</p>
				<p class="normal">"Moskova yoldaşları, Türk ihtilal ileri gelenleri arasında daha ziyade beni emin buluyorlardı. Bunu da açıkça ortaya koyuyorlardı."</p>
				<p class="normal">Meselenin düşsel bir davranış olmaktan çıktığını ise "Bolşevik Taburu"ndan anlıyoruz.</p>
				<p class="normal">Çerkez'in bu taburunda komutan, Yüzbaşı İsmail Hakkı Bey'dir. Kuvayı Seyyare içinde 700 kişiden meydana gelen bu milis kuvveti, Eskişehir'in Karakeçili aşiretinden oluşturulmuştu. Eskişehir Müdafaa-i Milliye'sinin öncülüğünde kurulan ve tabur komutanlığına İsmail Hakkı Bey'in getirildiği bu milisler, daha sonra Çerkez Ethem'in emrine verilecekti. Mustafa Kemal, <span class="ideitalik">Nutuk</span>'ta bu kuvvetten söz ederken "Çerkez Ethem birliği" nitelemesini kullanmış ve bilgisi dışında kurulduğunu ifade etmiştir.</p>
				<p class="normal">Tabur Komutanı İsmail Hakkı Bey, Çerkez'in Yunan tarafına geçmesini onaylamayanlardandır. 16 Ocak 1921 tarihinde Bolşevik Taburu'yla Kütahya'ya gelerek orduya iltihak edecektir. Ne var ki geçmişin hesabı ağır olacaktır. 1924'te idam sehpasına götürülürken beraberindekiler, o eski taburun değil, Cumhuriyet'in mangasıdır.</p>
				<p class="h2baslik">Ekim Rüzgârları</p>
				<p class="normal">Çerkez Ethem'in Bolşevikliği konusunda fikir yürütürken, o günün koşullarını ve geneldeki Sovyet yakınlaşmasını da dikkate almak gerekir. "Ekim" rüzgârlarının Çerkez yönüne esmesinde ve onda bir devrim etkisi yapmasında bu husus gözden kaçırılmamalıdır.</p>
				<p class="normal">Ulusal Kurtuluş Savaşı'nı ve Ankara hükümetini ilk tanıyan Sovyetler Birliği'dir. Mete Tunçay, Mustafa Kemal'in Temmuz 1920'deki Meclis konuşmasını hatırlatır. Atatürk'ün alkışlarla karşılanan bu konuşması, Sovyetler'in Ankara üzerindeki sempati ve yakınlığını ifade etmesi açıcından önemli bir bulgudur. Yani Bolşevik Rusya sadece Çerkez için değil, herkes için geniş bir ilgi alanı olmuştur.</p>
				<p class="normal">İlgi alanı büyük ama bilgi alanı da o derece dardır.</p>
				<p class="normal">Ancak Bolşeviklerin de Ankara hakkındaki düşüncelerinin pek farklı olduğu söylenemez.</p>
				<p class="normal">Çarlığı ortadan kaldırmak için son derece hızlı hareket eden; geçtiği topraklara Bolşevik tohumları atan ve ürün toplamak için yeni ekimleri beklemeye tahammülü olmayan Bolşevik yönetimi, Kafkasya'daki durum için uzun uzadıya düşünmek zamanına da sahip değildir.</p>
				<p class="normal">Rusya içindeki karışıklıklar ve orayı adeta bir üs olarak gören İttihatçıların varlığı Bolşeviklerin Ankara'yla münasebetlerine dikkat kadar telaş da eklemiştir.</p>
				<p class="normal">Sovyetler, Ankara'nın başkaldırışını ve silahlı mücadeleye yokluk içinde girişini kendi açılarından Avrupa emperyalizmine karşı halkın mücadelesi olarak görmek istemektedir. Bolşeviklerin silah ve altın yardımını Anadolu'ya aktarmasının ve bunu sürekli kılmasının, sadece Milli Mücadele'ye platonik bir bağlılıkla bakmaktan kaynaklanmadığını biliyoruz.</p>
				<p class="normal">Avrupa'yla sarmaş dolaş köklü Çarlık yönetimini ortadan kaldırırken, sadece içeriyle değil, dışarıyla uğraşmak ve özellikle İngiltere'nin Kafkasya ağını yok etmek gerekmektedir. Bu yönde İngilizlerin ve Avrupa'nın Boğazlar ve Anadolu bağını koparmak da ana hedeflerden biri olmuştur. Bolşevizm bunu nasıl olsa kendi topraklarında sağlayacaktır. Ama komşunun da Anadolu'da bunu başarmasının bir mahzuru olmayacaktır.</p>
				<p class="normal">Hele bu Bolşeviklerin istediği tarz ve yönde olursa...</p>
				<p class="normal">Bir yandan Enver Paşa, Halil Paşa ve diğerlerinin, Azerbaycan'dan diğer İslam ülkelerine uzanan ağırlığı, diğer yandan Kafkasya ve Anadolu'daki olası İngiliz hâkimiyeti Rusya için kenara atılacak bir görünüş değildir. Anadolu'nun desteklenmesi, Enver Paşa ve İslami "yeşil"in icabına sonradan bakılmak kaydıyla oluruna bırakılması akla yatkın gelmektedir. Hatta Rusya'daki komünist partisi girişimlerinin üzerine gidilmemesi Halil Paşa dahil çoğu üst düzey liderin Anadolu'ya mektuplarında bile "yoldaş" imzasını kullanması, Sovyet yönetimince hiç inandırıcı olmayacaktır.</p>
				<p class="normal">Rusya'daki İttihatçıların "yeşil"i daha koyu olarak ortaya koyması Bolşevizmle bağdaştırılmayacak ve bu durum, bir süre sonra TKP'nin teşkilata el koymasıyla anlaşılacaktır.</p>
				<p class="normal">Önemli olan İttihatçıların "mutlaka bir şey yapılmalı"dan öteye gitmeyen, çoğu zaman steplerde İslami unsurlara dayanan fikri eylemi bir şekilde söndürülecektir. Bu söndürmeyle İttihatçıların fikri Bolşevik hareketi söndüğünde onlara Anadolu'ya dönüş yolu da kapanacaktır.</p>
				<p class="normal">Kafkasya "yeşil" hareketinin daha belirgin bir hal almayacağını hesaplayanlar Anadolu'daki "yeşil"ler hareketine yol vermenin tam bir ekim rüzgârı olmasa da "ekim esintisi" yaratacağının ve Ankara'yla münasebetlerde bu faktörün işe yarayacağının hesabını yapmışlardır.</p>
				<p class="normal">Çerkez Ethem seçiminde yanılacaklarını elbette tahmin etmişlerdir. Ama bu yanılma payı Bolşevizmi Mustafa Kemal Paşa tercihiyle yerleştirmek çabasından daha az olacaktır.</p>
				<p class="normal">Hangi liderin üstünden ortaya koyulursa koyulsun, en azından Anadolu'da bir Bolşevizm etkisi hissettirilecektir.</p>
				<p class="normal">Ama yön neyse de tarzın uygunsuzluğu ileri tarihlerde anlaşılacaktır. Ankara'ya dönük Bolşevik bakışı işleve uygun kişi/kişiler açısından tercih yanlışını sürdürmektedir. Mesele deneme/yanılmaya müsait değildir.</p>
				<p class="normal">Karakol örgütüyle masaya oturmak ne derece politik bir deneme/yanılgı ise Anadolu'da Bolşevizm rüzgârını Çerkez Ethem'le fırtınaya dönüştürmeyi beklemek de o derece yanlıştı.</p>
				<p class="normal">Karakol'u "Karakol İhtilalci Cemiyeti" olarak tanımlamak ve 1920 yılı ocak ayının 11. günü bu sıfatla Bakû'da masaya oturtmak ne Baha Sait'i ne de Kara Vasıf'ı ihtilalci yapardı.</p>
				<p class="normal">Hele Bolşevik hiç yapmazdı.</p>
				<p class="normal">Önemli olan kimin/kimlerin bu ulusal mücadeleyi temsil ettiğine tam olarak yaklaşmaktı.</p>
				<p class="normal">Bu yönden Karakol'un haddinin üstündeki davranışından sonra bu mücadeledeki kuvvet ve itibarını nasıl kaybettiği ne kadar önemliyse, Bolşeviklerin de bu yanılgıya düşmesi daha önemli olacaktır.</p>
				<p class="normal">Karakol'u Heyet-i Temsiliye'ye, Çerkez Ethem'i Mustafa Kemal Paşa'ya tercih eder gibi tavır almak ne derece doğru bir siyasettir?</p>
				<p class="normal">Oradaki TKP'nin Çerkez Ethem hakkındaki düşüncesini karar defterine çok olumsuz cümleyle kayıt etmesine rağmen bu desteğin devam ettiğini görüyoruz ("Belgeler Bölümü"ne bakınız).</p>
				<p class="h2baslik">Amerika'nın Anadolu'ya Bakışı</p>
				<p class="normal">Yanılgıya düşmek ve sonra da güçlüden yana olmak aslında her dönemde karşılaşılan dış siyaset davranışıdır ve sadece bir ülkeye mahsus değildir.</p>
				<p class="normal">Orhan Duru 1978'de yayımlanan kitabında ABD'nin Türkiye'ye bakışının sadece Amerikan mandası meselesinden kaynaklanmadığını ortaya koyuyor. Duru bu çalışmasında ABD'nin Anadolu'ya silah satışı çabalarını anlatırken alıcının Mustafa Kemal Paşa değil de Ethem Bey olduğunu belgelerin öne sürdüğünü açıklıyor.<sup class="calibre3"><a href="cerkezethem_split_087.html#footnote-118064-50" id="footnote-118064-50-backlink">50</a></sup></p>
				<p class="normal">Rusya gibi Anadolu'ya yakın olmaktan mahrum bulunmak, meseleye denizaşırı "Yenidünya"dan bakmak gibi konumda olanlar, mesela Amerika da Anadolu harekâtında uzaklık kavramını hiçe sayan bir siyasetin içindedir. Amerika Avrupa ve Rusya'nın içinde olduğu bir siyasetin dışında kalamayacağını bu dönemde de göstermiştir.</p>
				<p class="normal">Birinci hedef silah satışıdır.</p>
				<p class="normal">Ama silahın kime satılacağı bir süre sonra büyük sorunlar çıkaracaktır. Çünkü alıcının kimliği önemlidir ve bu alışveriş kararının uygulanması kimleri rahatsız edecektir?</p>
				<p class="normal">Ankara hükümeti, İkinci İnönü zaferinden sonra Sovyet yardımının dışında silah bulabilme çabalarını yoğunlaştırmıştı. Bir yandan işgalci olmalarına rağmen İtalya ve Fransa'yla müzakereler sürüyor, bir yandan Almanya ve Amerika'yla temas kuruluyordu.</p>
				<p class="normal">Winchester fabrikasından 300.000 mavzer ile 6 milyon fişek talebini, satıcı firma Amerikan Dışişleri Bakanlığı'na soracak ve bunların satılmasında bir engel olup olmadığının bildirilmesini isteyecekti.</p>
				<p class="normal">ABD Dışişleri Bakanlığı, Türklerin Yunanlılarla savaş halinde olduğunu, bu nedenle Amerika'nın savaşan taraflara silah satamayacağını bildirmişti.</p>
				<p class="normal">Amerikan gizli belgelerindeki bu satışla ilgili yazışmalarda en önemli taraf, silahlar için fiyat isteyen yetkilinin yani Türk hükümetinin en etkili kişisi olduğunun açıklanmasıdır. Bu kişi Ethem (Edam) Bey'dir (28 Mayıs 1921).</p>
				<p class="normal">ABD Dışişleri Bakanlığı Winchester'ın silah satılıp satılmayacağına dair yaptığı müracaatı incelerken, yeni Türk hükümetinin bu silahları ne yapacağını da araştırmaktadır. İstenilen silahların nerede kullanılacağı taraflar arasında bilinmemekte ve bu yüzden satış engellenmektedir.</p>
				<p class="normal">Savaşan ülkelere silah satılamayacağını bildiren aynı makam yani Dışişleri Bakanlığı gizli belgelere şu yorumu da getirmektedir:</p>
				<p class="normal">"Bu silahlar büyük ihtimalle Türkiye'ye değil, Bolşevik Rusya'ya gidecektir."</p>
				<p class="normal">Dışişleri bakanı adına yapılan bu yoruma eklenen başka bir husus da Ethem Bey hakkında geniş bilgi istenmesidir. Oysa Milli Mücadele'deki Amerika, satın alınmak istenen silahların nereye gideceğini bilmektedir ve istihbaratı bu konuyu çözmekten âciz değildir. Sovyetler'den silah alan Türkiye Amerika'dan istediği silahları neden göz göre göre Bolşeviklere versin?</p>
				<p class="normal">Dışişleri Bakanlığı burada adı "Edam" olarak geçen yetkiliden yola çıkarak Enver Paşa'yı veya Sovyetler'le ilk görüşmeyi yapan Karakolcuları aklına getirmiştir.</p>
				<p class="normal">Anadolu'ya yönelen Yeşil Ordu harekâtı ve o günlerin güçlü ismi Çerkez Ethem mefhumu da satış planlamasında rol oynamış olabilir.</p>
				<p class="normal">Sivas Kongresi'nin beşinci günü (8 Eylül 1919) pazartesi öğlen toplantısında İstanbul delegeleri İsmail Fazıl Paşa ile İsmail Hami Bey'in bir önergesi verilmişti. Bu önergede 25 imza daha vardı ve içlerinde Heyet-i Temsiliye azası Bekir Sami Bey de bulunuyordu. Önergeyle Amerikan mandası fikri, resmi mahiyet almış ve kabulü istenmişti.<sup class="calibre3"><a href="cerkezethem_split_088.html#footnote-118064-51" id="footnote-118064-51-backlink">51</a></sup></p>
				<p class="normal">Bütün bu gelişmeleri izleyen Amerika'nın silahların nereye gideceği konusunda kesin bir fikri olmalıydı. General Harbord'ın Anadolu gezisine ilişkin raporları herhalde bu konuya yabancı değildi.<sup class="calibre3"><a href="cerkezethem_split_089.html#footnote-118064-52" id="footnote-118064-52-backlink">52</a></sup></p>
				<p class="normal">Çok geniş istihbarat ağına sahip bulunan ve Anadolu harekâtını en azından Amerikan mandası ve Müslüman-Hıristiyan çatışmaları yönünden takipte kendini zorunlu hisseden Amerika'nın bu yorumu pek anlaşılır gibi değildir. Ama hiç olmazsa silahları Yunanistan'a da vermemiştir. Bu silahların Ermeni katliamında kullanabileceğini öne sürebilir, hatta Ethem Bey'i Çerkez Ethem yaparak bu silahlarla Ruslar adına Anadolu'da Bolşevik devrimi yapabileceğini de söyleyebilirlerdi.</p>
				<p class="normal">Çerkez Ethem'in Sovyetler'le teması ve bir Bolşevik taburu kurmuş olması, Amerika Dışişleri yetkililerini böyle bir fanteziye sürükleyebilirdi. Sonuçta ABD anlaşılır ve kabule şayan gerekçelerini anlaşılmaz hale getirerek, Türkiye'ye Milli Mücadele silahlarını satmamıştır.</p>
				<p class="normal">Amerikan gizli belgelerinde gizli olmayan en önemli yan da budur.</p>
				<p class="normal">Satılmayan silahların tartışmasını yapmakta bir yarar yok. Ancak Winchester'ın Ethem Bey seçiminde tercih hatasına düşüp, bunu telafi cihetine gittiğini de dikkate almak gerekiyor.</p>
				<p class="h2baslik">Bolşevizm Yardım Mı Demek?</p>
				<p class="normal">Oysa Ankara'nın yaklaşımı çok açıktır. Evet henüz bilinmeyen ve anlaşılması güç gibi algılanan Bolşevizm bir yana, Rusya yardımları bir yana konulmuştur. Ortada Kurtuluş Savaşı için çok elzem olan yardımlar vardır.</p>
				<p class="normal">Bunu anlayabilmek de Bolşevizmi algılamaktan daha kolay ve geçerli olacaktır.</p>
				<p class="normal">Mustafa Kemal bu yardımı herkesin anlayabileceğini bilmektedir. Zaten Bolşevizmi tahlil etmek gibi bir meselesi de yoktur. Paşa'nın ifadesi şöyle olacaktır:<sup class="calibre3"><a href="cerkezethem_split_090.html#footnote-118064-53" id="footnote-118064-53-backlink">53</a></sup></p>
				<p class="normal">"Sovyet Cumhuriyeti bizim muhtaç olabileceğimiz maddi muavenetin hepsini vaat etmiştir. Silah, top, para vaat etmiştir." (1920 ve 1921 yılları Milli Savunma bütçeleri kadar.)</p>
				<p class="normal">Cemal Kutay, Ali Fuat Cebesoy'a atfen Yeşil Ordu için şöyle yazar:</p>
				<p class="normal">"Çerkez Ethem Bey ve kardeşleri bu teşkilata girmiş ve ona kuvvetli bir mesnet olmuştu.</p>
				<p class="normal">Ali Fuat Paşa Mustafa Kemal'in dikkatini çekecek ve Atatürk bu teşebbüsün dağıtılmasını isteyecektir."<sup class="calibre3"><a href="cerkezethem_split_091.html#footnote-118064-54" id="footnote-118064-54-backlink">54</a></sup></p>
				<p class="normal">Şunda birleşmek gerekiyor. Mustafa Kemal Paşa Yeşil Ordu veya Bolşevizm hakkında herkesi konuşturuyor ve dinliyor.</p>
				<p class="normal">Ali Fuat Paşa'nın söylediği anda "Demek durum bu hale gelmiş" gibilerinden birdenbire o güne kadar hiç dikkate almadığı konunun üzerine gidecek ve sonuçta nihai kararını vererek, "Kapatın gitsin" diyecektir...</p>
				<p class="normal">Sadece Bolşevik akımı ve Yeşil Ordu değil, Komünist Partisi'nin kuruluşu ve bunların dışındaki her girişim, Mustafa Kemal'in dikkatindedir. Her şey onun düzene yol vermesiyle mümkündür. Bu da dikkatinden kaçtığının değil, dikkatinin bu konularda yoğunlaştığının belirgin işareti olacaktır.</p>
				<p class="normal">Çerkez Ethem ve ağabeylerinin taburu küçük fakat anlamı büyük olan girişimin düzenli orduya karşı oluşturulmasının bir parçası olduğunu sadece Ali Fuat Paşa söylemedi ki...</p>
				<p class="normal">Başta Mustafa Kemal Paşa ve İsmet Bey'le düzenli ordu kurmaylarının Kuvayı Milliye dışındaki birliklerin bağımsız hareketlerine her zaman dikkati çektiler. Özellikle Ethem ve kardeşlerinin Kuvayı Seyyare'sinin ordu dışındaki hal ve hareketleri sürekli yazışmalarda yer aldı. Mesele en azından Çerkez Ethem'le ilgili olmasa bile Ankara'nın nasıl bir dikkat içinde olduğunu gösteriyordu.</p>
				<p class="normal">Çerkez Ethem ve Kuvayı Seyyare bağımsız askeri güçlenmenin çabasını verirken, bundan Mustafa Kemal Paşa'nın haberi olmayacak...</p>
				<p class="normal">Böyle bir şey olur mu?</p>
				<p class="normal">Rasih Nuri İleri, Kurtuluş Savaşı stratejisini çizerken halk devrimine Çerkez Ethem'le şöyle yaklaşır:</p>
				<p class="normal">"Balıkesir ve başka bölgelerde ise bir halk hareketi görülmektedir.</p>
				<p class="normal">Memur, zengin düşmanı bir halk hareketi, ancak bunun ne dereceye kadar 'sol' ne dereceye kadar 31 Mart misali 'mektepli düşmanı' olduğu bilinmemektedir.</p>
				<p class="normal">Gerillacı Ethem Bey çiftlik sahibi olmakla beraber Milli Mücadele'ye katılmak için birkaç zengini haraca kesmiştir.</p>
				<p class="normal">Bu arada ünlü İttihatçılardan İzmir Valisi Rahmi Bey'in oğlu Alpaslan'ı dağa kaçırmış ve böylece 50 bin altın elde etmiştir; daha sonra eşrafı haraca bağlamakla işlerini yürütmüştür.</p>
				<p class="normal">Bütün bunlardan bir 'halk devrimi' çıkabilir miydi? Pek sanmıyorum, ancak dünyada sosyal kapsamlı bir halk devrimi olsaydı, şüphesiz bu olanakları kullanabilirdi."</p>
				<p class="normal">Rasih Nuri İleri'nin Çerkez Ethem'in devrimci yapısına ilişkin analizinde "küçük toprak ağası" yakıştırmasını görüyoruz.</p>
				<p class="normal">Çerkez Ethem proletaryadan gelmeyen ama zenginleri haraca kesen devşirme bir gerillacı olarak tahlil ediliyor.</p>
				<p class="h2baslik">Devrimci Nitelik</p>
				<p class="normal">Devrimci nitelik başka, gerillacı nitelik başka değil mi? Gerillacı niteliklerin Ulusal Kurtuluş Savaşı boyunca nasıl ortaya konulduğunu çok görmedik mi?</p>
				<p class="normal">Bir kısım çetelerin halk hareketi içindekileri nasıl tahakküm altına aldıklarına şahit olmadık mı?</p>
				<p class="normal">Çerkez Ethem'in veya ulusal savaş içindeki diğer bazı zevatın "yiğit", "korkusuz" gibi tanımlamayla takdim edilmesine diyecek lafımız yok. Ancak onların devrimci tavır çizgisine getirilmesi, en azından düzenli ordu saflarında çarpışanlara veya sol hareketin içinde yer alan ilk sivillere haksızlık olmaz mı?</p>
				<p class="normal">Bir de meselenin devlet olarak görülmesi ve değerlendirilmesi var. İşaret etmeye çaba gösterdik.</p>
				<p class="normal">İleri'nin Çerkez Ethem profilinde tespit ettiği devrimci nitelik yokluğunu, öncü eksikliğini başka yazarlar da ve TKP de görmüştür.</p>
				<p class="normal">Moskova bunu görmemekle, başka bir şeyi mi görmek istemişti?</p>
				<p class="normal">Kitabın daha sonraki sayfalarında Ethem Bey'in tasfiyesine ilişkin satırlarda Yeşil Ordu konusuna da şöyle temas edilecektir:</p>
				<p class="normal">"Mustafa Kemal Paşa onların milis kuvvetlerini Yeşil Ordu altında bir an için kullanmış fakat az sonra güvenini kaybetmiştir. Ethem'in iktidarı almak için bir kuvvet denemesine girişmiş bulunması ihtimali büyüktür. Karşı taraftan da Ethem'e karşı olan Mustafa Kemal Paşa'nın Ethem'i bir açmaza getirip onu isyan etmeye zorlamış bulunması ihtimali de vardır.</p>
				<p class="normal">En doğrusu bu iki etken karşılıklı etki-tepki içinde oluşuvermiş, İsmet Paşa'nın Kuvayı Seyyare'yi muntazam ordu şekline sokmak için baskıda bulunması çatışmayı zorunlu kılmıştır."</p>
				<p class="normal">1920 yılının son haftasında Meclis'teki havanın gergin olduğuna dikkati çeken İleri, Mustafa Kemal Paşa'nın 30 Aralık 1920 gizli celse konuşmasında Hacı Şükrü Bey ile Nâzım Bey'i, Ethem Bey ve kardeşleriyle birlikte suçladığını belirtecektir.</p>
				<p class="normal">"Ethem ve kardeşleri Yunanlılara sığınarak Milli Mücadele'nin dışına düşmüşlerdir. Kuvvetlerinin büyük kısmı muntazam ordu içine alınmış, Bolşevik Taburu ise Yunanlılara karşı gerilla savaşları vermiştir.</p>
				<p class="normal">Mustafa Kemal bu tarihi celsede Ethem'e yüklenmiş, kardeşi Reşit Bey'i mebusluktan düşürmüş, Hacı Şükrü Bey'in düşürülmesini talep etmiştir."<sup class="calibre3"><a href="cerkezethem_split_092.html#footnote-118064-55" id="footnote-118064-55-backlink">55</a></sup></p>
				<p class="normal">Şimdi Rasih Nuri İleri'nin de belirttiği bir başka kaynakta Mustafa Kemal Paşa'nın Çerkez Ethem kuvvetlerini nasıl nitelediğine bakalım:</p>
				<p class="normal">"Ethem ve kardeşleri önce komünist renk ve şekil ve kılığıyla görünmek, Bolşevikleri aldatmak, Bolşeviklere bu memleket içinde bir kaynaşma, derhal bir devrim, bir ihtilal yapmak olanağı olduğu kanaatini verdirmek istediler ve bunun için gönderdikleri özel görevlilerle burada bir bildiri yayınladılar. Önce Eskişehir'de bulunan işçiyi isyan ettirmek istiyorlardı. O işçilere hitaben bir bildiri yazdılar bastırdılar, oraya götürüp dağıtacaklardı. Tabii müsveddesini yazdılar ve makinede bastılar. Ancak ondan sonrasını başaramadılar.</p>
				<p class="normal">Bunların bu hareketi önce bizce biliniyorsa da (fiiliyat) halinde görelim dedik. Fakat öte taraftan Bolşevikler de bu adamların böyle doktrinsiz ve mezhepsiz olduklarını anlamışlardır.</p>
				<p class="normal">Bu yüzden kendilerine ihanete daha uygun olan bir ortam, bir temas noktası aradılar. Onun için Yunanlılarla dostluk aradılar.</p>
				<p class="normal">Böylece Bolşeviklerle, Yunanlılarla, aynı zamanda İstanbul'la, aynı zamanda İngilizlerle böyle çeşitli giysilere, renklere ve zihniyetlere bürünerek, çeşitli politikalar istediler ve çeşitli politikalar düzdüler."<sup class="calibre3"><a href="cerkezethem_split_093.html#footnote-118064-56" id="footnote-118064-56-backlink">56</a></sup></p>
				<p class="h2baslik">Düzenli Ordudan Düzensiz Orduya</p>
				<p class="normal">Ordunun "yeşil"i olur mu?</p>
				<p class="normal">"Düzensiz"i olursa neden olmasın?..</p>
				<p class="normal">Hatırlamakta yarar var. Yeniçeriliğin kaldırılışında en önemli unsur, Osmanlı'nın orduda çağın gereklerine uymak kadar, askeri güçte düzenin ve orduda nizamın yani disiplinin sağlanmasını da ön plana almıştı.</p>
				<p class="normal">Avrupa'nın Tanzimat'la beraber bu konudaki siyasi yaptırımlarını bir kenara koyarsak Sultan Mahmut'un askeri reformları sadece dönemin silah gücüne dayanmamıştı. Askerin bedensel değişimi, yani yetiştirilmesinden savaş gücünün artırılmasına kadar uzanan özdeki açılım gibi biçimsel ayrıntılar, başka bir dönemde yaşanmamıştı.</p>
				<p class="normal">Osmanlı Devleti'nin asırlar boyu askeri gücünü sınır ötesine taşıyan yeniçeriliğin faaliyete geçirilmesi kadar, lağvedilmesi de bir anlamda Osmanlı Devleti'nde yaşanmış en önemli idari uygulamadır.</p>
				<p class="normal">"Nizam-ı Cedit" sınıfının gelmesiyle reformun sadece bedensel özde olmadığını, ayakkabıdan serpuşa kadar biçimselliğin ayrıntılarda da öne çıktığını görüyoruz.</p>
				<p class="normal">Asırlarca Avrupa'nın çeşitli görüşlerle ele aldığı, çoğunlukla "başıbozuk" olarak gördüğü yeniçeriliğin birdenbire yerini dış bakış olarak üniformayla yer değiştirmesi bir hayli dikkat çekicidir.</p>
				<p class="normal">Askerin daha "süslü" olarak kalıplaşmış bir üniforma/giysiyle Avrupa kışlasına girmesi hem bir tükenişi, hem de bir başlangıcı ortaya koyacaktı.</p>
				<p class="normal">Padişahın asker giysileri içinde kışlaya gidişi ve sanki bir ziyarette değil teftişte bulunması hem Sultan Mahmut'un hem de Tanzimat anlayışının birincil biçimsel bakışıdır.</p>
				<p class="normal">"Önemli olan o askeri elbise değildir, bunun altındaki bedenin gücüdür" anlayışı şüphesiz reformların yanında veya karşısında olanların paylaştığı konu olmuştu.</p>
				<p class="normal">Şatafatlı giysilerde renk unsuru da kırmızısı, yeşiliyle öne çıkmıştır ve Nizam-ı Cedit adından da anlaşıldığı gibi nizama uygun oluşturulmuştur. Ancak bu askeri güçte renklerin çağrıştırdığı bir anlam olmamıştır.</p>
				<p class="normal">Sonrasında yani Osmanlı'nın bitiş, Türkiye'nin kuruluş safhasında çeşitli renklerin ortaya çıktığını biliyor ve bu renklerin askeri güçlere verildiğini görüyoruz.</p>
				<p class="normal">Konumuzdan uzaklaşmamak için oluşturulan Kuvayı Milliye karşıtı İstanbul hükümeti yanlısı Anzavur kuvvetleri yeşilin hâkim olduğu bayrağından anlayışına kadar dinsel öğeler içerir. Tabii ki taraflar için din önemli olacaktır.</p>
				<p class="normal">İşgallerin Anadolu'ya yayılması İstanbul ve İzmir'e düşmanın girmesiyle sadece "Din elden gidiyor"u değil beraberinde "Ülke elden gidiyor"u da getirmiştir.</p>
				<p class="normal">Milli Mücadele döneminde Milliciler ile padişahçıların din adamlarından fetva yani "olur" alma girişimleri meselenin dinsel ağırlığını da göstermektedir. Ülkenin içinde bulunduğu koşullar ise "batış" döneminin işaretleridir. Ülkenin bağımsızlık savaşı verdiği dönemde, yokluktan, bırakın savaş gereçlerini ordunun giysisi bile yoktur.</p>
				<p class="normal">Subayların çizme veya postal yokluğundan çarık giydikleri de görülmektedir.</p>
				<p class="normal">Böyle bir düzen, doğal olarak düzensizlik ortamı yaratmıştır. İlk başlarda Kuvayı Milliye mensuplarının tümü de silahlı değildir. İstanbul'dan silah ve insan kaçırılması eylemleriyle Kuvayı Milliye silah ve asker takviyesi yapmış, ayrıca çeşitli yörelerde askeri güç için hem kanunla hem de emekle ihtiyaçların giderilmesi adımları atılmıştır.</p>
				<p class="normal">Bu görünüş elbette Mahmut dönemindeki askerin "nizam"ından farklıdır.</p>
				<p class="normal">O biçimsellik bütünüyle yoktur ve sadece elde ne varsa, bulunmuş giysi ve miadı dolmuş silahlarla oluşan bir mücadele gücü savaşmaktadır.</p>
				<p class="normal">"Üniforma değil, onu taşıyan bedenin gücü önemlidir" görüşü İstanbul'dan Anadolu'ya zorunlu şartlar altında yayılmaktadır.</p>
				<p class="normal">Bağımsızlık savaşının verilmesinde komuta mevkiindeki askerler giderek düzenli ordunun tam manasıyla kurulmasına ve bu mücadelenin siyasi olduğu kadar askeri anlayışla yapılmasına kesin kararlıdır.</p>
				<p class="normal">Ve askerlik bunu gerektirir.</p>
				<p class="normal">Sıra az da olsa bir bölümü başka bir ortamdan gelmiş "milis" tabir edeceğimiz "sivil askerler"e gelmiştir. Düzenli orduda yer almanın sadece iaşesi değil, rütbesi, maaşı ve makamı da olacaktır.</p>
				<p class="normal">Halide Edip Adıvar'ın sembol onbaşılığı yanında çok sayıda milis de komuta mevkiine gelmiş ve Ankara hükümetinin rütbesine erişmiştir.</p>
				<p class="normal">Milisler arasında, düzenli ordu prensiplerini yerine getirmiş ve yarbaylığa kadar yükselmiş çok sayıda sivillikten gelme subay da görüyoruz. Bunlar kurmay değil "mümtaz subay"dır ama içlerinde mümtazlığı tartışılmaz eskinin milisi olan "mümtaz subay" vardır.</p>
				<p class="normal">Ankara'nın bu teşvik edici anlayışıyla milli kuvvetlere katılan ve düzenli ordu gereklerini yerine getiren milis güçleri giderek "asker olmayı" ve asker gibi hareket etmeyi baştaki milis liderlerinin emir komutasında sürdürmüşlerdir.</p>
				<p class="normal">Ama bazıları ne bu olanakları tanır ne de askerin bu yeni "düzen"ine ayak uydurur. Bunun meydana getirdiği safhalar kitabımızda çeşitli biçimlerde ortaya konulmaya çalışılmıştır.</p>
				<p class="h2baslik">"Düzen"sizlik Düzene Karşı</p>
				<p class="normal">Ankara Dil ve Tarih-Coğrafya Fakültesi öğretim üyelerinden İzzet Öztoprak "Düzenli Ordu mu Kuvayı Milliye mi?" konusunun yoğun biçimde tartışılmasının 29 Mayıs 1920 tarihindeki Büyük Millet Meclisi gizli oturumunda da söz konusu olduğunu ifade etmektedir:<sup class="calibre3"><a href="cerkezethem_split_094.html#footnote-118064-57" id="footnote-118064-57-backlink">57</a></sup></p>
				<p class="normal">"Bu toplantıda Müdafaa-i Milliye Vekili Fevzi Paşa'nın uzun açıklamaları olmuştu. Askerin talim konusundan söz ederken, yeni toplanmış olan askerin zorunlu olarak yerel kıyafetleriyle kıtalara gönderildiğini, bunların düzenli ordunun göstereceği yeteneği gösteremediklerini açıklayarak, bu nedenle seyyar jandarma kıtaatı oluşturduklarını belirtiyor ve şunları ekliyordu:</p>
				<p class="normal">'Etrafa yayılmış olan bütün nizamiye kıtaatımızı kolordu mıntıkalarına göndereceğiz. Ve burada bunlara alay yahut tabur halinde muntazam bir askerlik hayatı öğreteceğiz.</p>
				<p class="normal">Gerek iaşelerine gerek giysilerine bihakkın bakacağız. Bu suretle düşmanın muntazam yapacağı hücumlarda, muntazam bir kıtayla karşılarına çıkmak imkânını bulacağız.</p>
				<p class="normal">Cephelerde şimdiye kadar Kuvayı Milliye tarafından elde edilen muvaffakiyet şükran duyulacak olmakla beraber kati bir netice alınması için herhalde Kuvayı Muntazama'ya ihtiyaç vardır.'</p>
				<p class="normal">Bilhassa emir ve komutanın muntazam olması lazımdır. Görüldüğü üzere henüz Mayıs 1920 sonlarındayken, ortada Çerkez Ethem ve kardeşlerinin hareketleri söz konusu değilken, Heyet-i Vekile üyesi ve askerlik işlerinden birinci derecede sorumlu olanlardan Fevzi Paşa'nın bu açıklamaları, düzenli orduya geçiş konusunda ne denli kararlı olunduğunu göstermektedir."</p>
				<p class="normal">İzzet Öztoprak daha sonra bu görüşü teyit eden Meclis'in 3 Temmuz 1920 tarihli gizli oturumuna dikkatimize çekmekte ve Mustafa Kemal Paşa'nın ifadesine yer vermektedir:</p>
				<p class="normal">"Halkı ordu olarak toplayıp sevk etmek mümkün değildir. Olsa olsa halktan ufak kuvvetler vücuda getirmek ve onları büyük hedeflerin yanlarına, gerilerine tecavüz ettirmektir.</p>
				<p class="normal">Elinde silahı olan halkı bu suretle harp sahasına sevk edebilirsek elbette Kuvayı Muntazama'nın vazifesini ve muvaffakiyetini temin etmiş oluruz."</p>
				<p class="normal">Yunan saldırısının hemen ardından yaşanan başarısızlıklar nedeniyle Meclis'te yine uzun tartışmalar olmuş ve her zaman olduğu gibi düzenli ordu yeniden gündeme gelmişti.</p>
				<p class="normal">Düşman kuvvetleriyle yapılan mücadelenin getirebileceği her başarısızlık ister istemez canını dişine takan ama düzenli olmayan Kuvayı Milliye'yi akla getiriyordu. İşgal yörelerindeki cephelerden dönenlerin açıklamaları ilgi çekiciydi.</p>
				<p class="h2baslik">Refik Koraltan Devrede</p>
				<p class="normal">Konya mebusu Refik (Koraltan) Bey Bilecik halkının bu yöndeki düşüncelerini özetle şöyle aktaracaktı:</p>
				<p class="normal">"Kuvayı Milli, aşağı yukarı gayrimuntazam kuvvetlerdir, emir kumandadan mahrumdur. Bir kıtası, bir müfrezesi muvaffakiyet gösterirken, diğer taraftaki onun muvaffakiyetini hiçe indirecek bir vaziyet gösteriyor.</p>
				<p class="normal">Sizden rica ediyoruz, bizi bu cephemizde Kuvayı Muntazama ile takviye etsinler. Esasen Kuvayı Muntazama bugünlerde bu ihtiyacı tamamen temin etmiş ve halkın emniyet ve itimadını sağlamıştır."</p>
				<p class="normal">Düzenli orduya geçilmesi ve Kuvayı Milliye'den vazgeçilmesi düşüncesinin görevdeki subaylar tarafından da benimsendiği Ankara'ya ve kolordu komutanlıklarına gönderilen raporlardan da anlaşılıyordu.</p>
				<p class="normal">Bu gelişmelerin ardından Zabitan Namzetleri Talimgâhı açılacak (1 Temmuz 1920) ve adaylar dört aylık sıkı bir eğitimden geçirilecektir.</p>
				<p class="normal">Batı Cephesi'nin oluşturulması komutanların atanmasıyla Kuvayı Seyyare'nin tepkilerine rağmen askeriyenin "düzen"i oturtulacaktır.</p>
				<p class="normal">İsmet Bey göreve gelir gelmez "Nizamsız teşkilat fikrini ve siyasetini yıkmak yapacağım ilk iştir" diyecek ve halktan asker almak, para ve mal toplamak gibi söz konusu "düzen"siz ve keyfi hareketlerin mercii "adli" makamlar olacaktı.</p>
				<p class="normal">Kuvayı Seyyare'nin olup bitenleri kendi açısından değerlendirmesi ve Çerkez ailesinin tavrı düzenli ordunun kurulmasındaki en büyük engel olduğu biliniyor. Çalışmamızın bazı safhalarında neredeyse ordu içinde ordu olmak gibi bir makam ve birlik vücuda getirilmesinin gelişme ve sonuçları ortaya konuldu.</p>
				<p class="normal">Karşı çıkmanın temel noktası Kuvayı Seyyare'nin düzenli ordu kapsamına alınmasıyla, milislerin ve komutanlarının, düzenli ordu emir ve komutası altına girmesiydi.</p>
				<p class="normal">Refet (Bele) Bey ve diğer komutanlara karşı çıkmak ne kadar kişisel de görülse asıl gerekçesi apoletlilerden emir almamayı ve onların doğrultusunda savaşmamayı öngörüyordu. Ancak bu gezici kuvvetlere intikal ettirilen ve öngörülen zihniyetin değil, savaşların, düzene eriştirilmiş ve asker olmayı tam öğrenmiş olanların işi olduğu anlaşılacaktır.</p>

				<p class="normal">Doğal olarak iki öngörüden "düzen"i savunanlar galip çıkacaktır.</p>
				<p class="normal">Ve galip her zaman haklıdır. Ve bu haklılığını iktidar veya mevki için yapmadığını, vatanın kurtuluşu yolunda öngördüğünü dile getirdiğinde hiç kimse "düzen"sizliği savunamayacaktır.</p>
				<p class="normal">Unutulmamalı ki, Milli Mücadele'yi yakından takip edenler bu kararların sadece ulus içinde değil, uluslararası alanda da onaylandığını görmüşlerdir.</p>
				<p class="normal">Rusya önce ihtilal örgütü olarak tanımladığı "Karakol"la masaya oturmuş, bir süre Çerkez Ethem'le ilgilenmiş ama sonunda Mustafa Kemal Paşa'yla anlaşmıştır.</p>
				<p class="normal">Amerika bile silah satışında önceleri Çerkez Ethem'e yanaşmış, sonunda Anadolu raporlarını tam olarak tetkik edince bu alışverişten vazgeçmiştir. Bu ordunun nasıl olacağı tartışmasının ilk başlarda dikkate alınmaması gerekli unsurların olmamasından kaynaklanmıştır. Yoksa öfkelendiği için Denizli'yi yakmayı kafasına koymuş bir milis yerine Denizli'yi korumayı amaç edinmiş bir askerin tercih edilmesinden daha normali yoktur.</p>
				<p class="h2baslik">Rütbeli Avı</p>
				<p class="normal">Başıbozukların veya yeniçerilerin veziri azam kellesi istemesine ya da 31 Mart Vakası'nda rütbeli avına çıkılmasına kadar gitmeyelim.</p>
				<p class="normal">Sökeli Ali Efe, Demirci Mehmet Efe'nin yardımcılarındandır. Efenin öldürülüşü ve cenazesinin istasyona getirilişiyle gerginlik başlayacak ve Albay Tevfik Bey ile jandarma komutanı da oraya gelecektir.</p>
				<p class="normal">Milisler o sırada bir yaralıyı dinlemektedir. Yaralının "Miralay bey isteseydi bizi kurtarabilirdi" deyişini Demirci de duymuştur. Tevfik Bey de efeleri sakinleştirmeye çalışmaktadır. Demirci Efe, Tevfik Bey'e ateş eder ve milisler üstüne çullanırlar. Fahrettin Altay'ın söylediğine göre kurşunlanan Tevfik Bey linç edilir.</p>
				<p class="normal">Kana kan, cana can günlerinden biri işte.</p>
				<p class="normal">Aynı kanı taşıyanların aynı can olamadığı o gün, güruh anlaşılmaz bir intikam duygusuyla "Albayım, al bayım al" vuruşları yapmaktadır.</p>
				<p class="normal">İhtimaldir ki, bizim sorduğumuzu, albay da can verirken sormaktadır: Niçin?</p>
				<p class="normal">Ardından efenin ölüm listesindeki çok sayıda kişi de katledilir. Bunların arasında mutasarrıf vekili kadı efendi de vardır.</p>
				<p class="normal">Yeni düzeni oluşturmak yolunda silahlananların düzenin albayına reva gördüğü bu cinayet sorgulandı mı? Hayır...</p>
				<p class="normal">Efe bir yolu bulunup etkisiz hale getirilecek ve genel bilançoda olumlu tarafları olumsuz taraflarından fazla olduğu veya Çerkez Ethem'le birleşmediğinden Cumhuriyet'i anlı şanlı olarak sağ salim görecektir.</p>
				<p class="normal">Ama Albay Tevfik Bey de Cumhuriyet yerine toprağı görmüştür.</p>
				<p class="normal">Üstelik yaralı iken linç edilerek...</p>
				<p class="normal">Ama milletin savaşacak adam ve silah aradığı dönemde Milli Mücadele önderleri bütün yaşanan gerçeklere soğukkanlılıkla bakmış hatta adı ne kadar Kuvayı Milliye de olsa bazı milis önderlerinin kendi başına buyruk hareket etmelerine şahit olup, bunları sineye çekmiştir.</p>
				<p class="normal">Ama kendi içinden de olsa sineye çekmedikleri de olmuştur.</p>
				<p class="normal">Albay Osman Bey hakkında Fahrettin (Altay) Bey'in ifadesi ne Albay Bekir Sami (Günsav) ne Yüzbaşı Selahattin (Yurtoğlu) ne de Mustafa Kemal Paşa'nın ifadeleriyle uyuşur. Sadece o değildir olumsuz düşünen. 14. Kolordu Komutanı Yusuf İzzet Paşa'dan Kılıç Ali'ye kadar çok sayıda rütbelinin yerden yere vurduğu, sonunda "kasap" diyerek darağacına gönderdiği Albay Osman Bey için Albay Bekir Sami ile Yüzbaşı Selahattin aynı kanaate sahip değildir. Hatta Mustafa Kemal Paşa'nın ifadelerinde olumsuzluk görülmez.</p>
				<p class="h2baslik">Cellat Müfrezesi Var mı?</p>
				<p class="normal">Özetlersek düzensizliğe karşı hareket eden ve düzen bozuculara karşı aldığı emirleri yerine getiren muntazam ordunun bu kurmay subayına aynı saflarda bulunan silah arkadaşlarının tavrı ise şaşırtıcı bir olumsuzluk içinde.</p>
				<p class="normal">23. Tümen komutanlığından Kastamonu Bölge komutanlığına, Bursa bölgesinden Eskişehir ve Akşehir'e kadar görev yeri seçmeyen ve isyanları durdurmak konusunda sert davranan albayı Fahrettin Bey şöyle özetliyor:</p>
				<p class="normal">"Eskişehir'den Akşehir'e gönderilen Osman Bey müfrezesi şiddetli icraatta bulunarak Ilgın'a geçiyor. İsyanlarda şiddet gösteren ve bu sebeplerle 'Kasap' lakabıyla tanınan bu zat, karargâhında boyunlarında ipler taşıyan bir cellat müfrezesi bulundurur, askeri disiplini kendi telakkisi tarzında görürdü."</p>
				<p class="normal">Paşa'nın ifadesine bakılırsa, Albay Osman Bey kışlayı bir mezbaha haline getirmiş, adam asıyor, adam kesiyor ama hiç kimsenin kılı kıpırdamıyor. Emir ve talimatlarda kendisine albay diye hitap edenler şifahen "Kasap" diyorlar.<sup class="calibre3"><a href="cerkezethem_split_095.html#footnote-118064-58" id="footnote-118064-58-backlink">58</a></sup></p>
				<p class="normal">Özetlersek düzeni kendi düşüncelerine göre sağlamak isteyenlerin sayısı az değildir ve bunların arsında tabii ki düzenli ordu mensubu Albay Osman Bey de vardır, Fahrettin Bey de, İzzet Paşa da olacaktır.</p>
				<p class="normal">Bazıları şeref kıtasına, bazıları da Miralay Osman Bey gibi darağacına çıkar.</p>
				<p class="h2baslik">Yeşil Ordu'nun Karşılanışı</p>
				<p class="normal">Yeni düzene geçişin farklı bir renkle bir başka ordu anlayışında zemin buluşunu daha iyi görmek açısından bu ayrıntıyı kısaca belirttikten sonra artık "Yeşil Ordu"ya geçebiliriz.</p>
				<p class="normal">1920, Türkiye oluşumu kadar sınır komşumuz Rusya için de önem taşıyan bir tarihtir. Bu tarihin ortalarına doğru umudun yerini giderek karamsar bir gelecek almış ve Bursa'nın Yunanlılar tarafından işgalinin ardından başkentin Ankara'dan Sivas'a taşınması da gündeme gelmişti (Eylül 1920).</p>
				<p class="normal">1920'de iç savaştan galip çıkan Bolşeviklerin Denikin'i bozguna uğratışı, Kafkasya'daki gelişmeler de Ankara'da dikkatle izlenmektedir.</p>
				<p class="normal">Ankara'ya ulaşan haberlere göre Rusya'daki Türk-Müslüman birliklerinin de bu zaferlerde büyük payı vardır. Bir kısım düşünceye göre Kızıl Ordu Anadolu'da da kesin bir başarının öncüsü olabilecektir.</p>
				<p class="normal">Azerbaycan Cumhurbaşkanı Nerimanov'un Büyük Millet Meclisi'nde okunan mektubu tek kurtuluş yolunu ifade etmektedir:</p>
				<p class="normal">"Müslüman komünistleri sizin amacınıza varmanız için tüm kuvvetini gösterecektir. Aksi takdirde ne sizin için ne de bütün Doğu için varlık olacaktır." (19 Ağustos)</p>
				<p class="normal">Meclis'in 10 Temmuz 1920 oturumunda mebusların konuşmalarında lehte görüşler de olacaktır:</p>
				<p class="normal">Burdur mebusu İsmail Suphi (Soysallı): "Bolşevik, şeytan veya Çinli olmak gerekiyorsa, olunacak."</p>
				<p class="normal">Batum mebusu Ahmet Fevzi: "Mücadele için Türkiye'nin nüfusu yeterli değil. 15 milyonla bu iş başarılamaz. Oysa Rusya'da aynı düşüncede 100 milyon Müslüman var. Bunlar çağrıya hazır ve örgütlendirilmeli."</p>
				<p class="normal">Konya mebusu Refik (Koraltan): Dıştan yardımcı kuvvetin gelip gelmeyeceğini halk soruyor. Rusya'daki Bolşevik Yeşil Ordu'nun gelmesi bekleniyor. Gelmesi için hükümetin girişimi gerekir."</p>
				<p class="normal">Doğan Avcıoğlu 14 Ağustos 1920'deki Meclis görüşmelerinde İsmail Suphi ile Mustafa Kemal arasındaki bir konuşmayı dile getirir:<sup class="calibre3"><a href="cerkezethem_split_096.html#footnote-118064-59" id="footnote-118064-59-backlink">59</a></sup></p>
				<p class="normal">İsmail Suphi: "Paşa Hazretleri bizim kuvvetler Rus kuvvetleriyle ittifak edeli hayli zaman olmuştur. O zamandan beri o kuvvetlerin buraya çağrılması düşünülmüş müdür, böyle girişime ihtiyaç var mıdır?"</p>
				<p class="normal">Mustafa Kemal: "Neden dolayı böyle bir girişim yapalım? Böyle girişim var mıdır? Ne sebep vardır efendim? Kızıl orduları bizim memleketimize çağırma girişiminin bizce düşünüldüğü hakkında bir bilginiz mi var?"</p>
				<p class="normal">İsmail Suphi: "Soruyorum efendim."</p>
				<p class="normal">Mustafa Kemal: "Yaptınız mı, yapmadınız mı diye soruyorsunuz, rica ederim. Böyle bir soru sorabilmek için durumu çok daha iyi düşününüz, çözümleyiniz, ondan sonra genel kurul önünde soru sorunuz. Biz böyle bir şey düşünmedik ve düşünmek de istemiyoruz."</p>
				<p class="normal">Görülüyor ki, akıllarda sürekli olarak "Yeşil Ordu" vardır. Ama bu nasıl bir ordu ve nasıl bir "yeşil"dir?</p>
				<p class="normal">Ülkenin umutsuz ve karamsarlığın alabildiğine büyüdüğü durumda çeşitli kurtuluş fikirlerinin ortaya atılması normaldir.</p>
				<p class="normal">Rusların yardımının ilk akla gelen ve paylaşılan fikir olması, biraz da Yunan çizmesi altında ezilmektense oradan gelecek bir kurtarıcı ordunun daha makbul olacağı düşüncesine sığınanlara "Müslümanlardan mürekkep bir ordu" daha kabul edilir gelmektedir.</p>
				<p class="h2baslik">Yeşil veya Koyu Yeşil</p>
				<p class="normal">Büyük çoğunluk için "yeşil" veya "açık yeşil" mefhumu yoktur.</p>
				<p class="normal">Beklenen ordunun ismiyle bağdaşıp bağdaşmadığı, kimlerden oluştuğu ve komuta heyetinde kimlerin bulunduğu, ne zaman gelip, ne zaman gidecekleri hatta Milli Mücadele'ye ne biçimde destek verecekleri dahi düşünülmemişti.</p>
				<p class="normal">Beklenen ordunun "yeşil" ama "Bolşevik" "kızıl" olabileceğini de gözden kaçırmayanlar olacaktı.</p>
				<p class="normal">Birinci Dünya Savaşı'nda yaşanan Almanya gerçeğinden sonra daha bir tedbirli düşünenler de çıkıyordu. Mustafa Kemal, gelenlerin, mücadele kazanılsa bile kolay gitmeyeceklerini hesaplama bilincine sahipti.</p>
				<p class="normal">Düşman, topraklarımıza "ittifak" çerçevesinde toplu olarak girmişti. Ama bağımsızlık bir başka ittifak veya yandaşla kazanılmazdı. Olsa olsa yardım ve destek sağlanırdı. Mustafa Kemal'in ve yakınındakilerin bildiği bir nokta da, bu mücadele –elbette önem taşısa da– dinin kurtuluş savaşı değil, ülkenin topyekûn kurtuluş savaşıdır.</p>
				<p class="normal">Ülke kurtulursa, din de kurtulacaktır. Bağımsızlık tek konumda değil, tümüyle kazanılmalıdır.</p>
				<p class="normal">Yeşil Ordu ya da Rusya denilince aklına Lenin'den çok Enver Paşa'yı getirenler de vardı.</p>
				<p class="normal">Enver Paşa'nın Rusya'daki çabalarının Lenin üzerinde etkili olabileceğine ve sağlanacak Müslüman tümenlerle paşanın tekrar yurda döneceğine inanlar da az değildi. İnanmayan ama tedbiri elden bırakmayanların başında Mustafa Kemal ve arkadaşları geliyordu.</p>
				<p class="normal">Ancak Enver Paşa'nın Anadolu'ya geçme fikri, Rusya'nın bağlantının Mustafa Kemal'le yapılacağı kararıyla gerçekleşmeyecek, buna rağmen Bakû'da bir Bolşevik alayı oluşturulma çabaları verilecekti.</p>
				<p class="normal"><span class="ideitalik">Hâkimiyet-i Milliye</span> gazetesinin verdiği bir habere göre Ankara caddelerinde 40 kişiden mürekkep öncü müfreze dolaşmaktadır. Müfrezenin geçişi milli duyguları alabildiğine kamçılamaktadır. Ancak bayrağı "yeşil"dir.</p>
				<p class="normal">Milli Mücadele'ye sadece çabaları ve konumu açısından değil yazdığı <span class="ideitalik">İstiklal Savaşı Hatıraları</span> kitabıyla ışık tutan Kâzım Karabekir de "Yeşil Ordu'nun öncüsü" diye çok küçük bir birliği çok büyük bir "yeşil bayrak"la Ankara'ya gönderecektir. Erzurumlulardan kurulu bu küçük müfrezenin propagandası ise "Yeşil İslam geliyor" olacaktır:<sup class="calibre3"><a href="cerkezethem_split_097.html#footnote-118064-60" id="footnote-118064-60-backlink">60</a></sup></p>
				<p class="normal">Fahrettin Altay hatıralarında Yeşil Ordu üzerinde duracak ve "Yeşil" rengi şöyle anlatacaktır:<sup class="calibre3"><a href="cerkezethem_split_098.html#footnote-118064-61" id="footnote-118064-61-backlink">61</a></sup></p>
				<p class="normal">"Yeşil ve kırmızı ne demekti? Yeşil, Yeşil Ordu'nun belirtisiydi. Rus Bolşevikleriyle dost olduğumuzdan bizim de onlara uyan bir yönetim biçimine girmemiz gibi haberler yayılıyordu."</p>
				<p class="normal">Yeşil Ordu havadisleri üzerine Osman Bey'in (Albay Kasap Osman. Bilahare İstiklal Mahkemesi tarafından idam edildi.) flamasının yeşil/kırmızı olduğunun dikkati çektiğini belirten Altay bunun üzerinde durmadığını söyleyip, şöyle bir açıklama yapacaktır:</p>
				<p class="normal">"Uşak Cephesi'yle daha yakından meşgul olmak için 23 Ekim 1920'de kolordu karargâhıyla Dumlupınar ilerisinde istasyona geldim. Konya kazalarında tedibat yapan Kasap Osman Bey müfrezesi emrimize gönderildi.</p>
				<p class="normal">Banaz ilerisinde cepheye yerleştirildi. İsyanlarda şiddet gösteren bu sebeple 'Kasap' lakabıyla tanınan bu zat elindeki kuvvet takviyeli bir alay olduğu halde tümen flaması taşırdı, bunun da rengi yeşil-kırmızı idi.</p>
				<p class="normal">Bir muharebe olursa göstereceği kabiliyete göre hakkında icabı yapılmak üzere şimdilik bir muamele yapmayı vakitsiz gördüm."</p>
				<p class="h2baslik">Yeşil ve Kırmızı Mendiller</p>
				<p class="normal">Altay'ın anılarında Refet Bey'in flaması da dikkat çekicidir. Fahrettin Altay diyor ki:</p>
				<p class="normal">"Garp Cephesi'nin Kütahya'nın güneyinde kalan kısmı ayrılarak, Cenup (Güney) Cephesi adıyla ikinci bir cephe komutanlığı teşkil, komutanlığına da Refet Bey tayin olundu.</p>
				<p class="normal">Bu suretle bizim kolordumuz İsmet Bey'in emrinden çıkarak Refet Bey'in emrine girdi. Refet Bey karargâhını Konya'da kurdu.</p>
				<p class="normal">Uşak karşısında İslamköy'de bulunduğum sıralarda bir alay süvari ve İzzet Aksular'la yanımıza gelen Refet Bey'in ordu flamasının yeşil ve kırmızı renkte olması dikkatimi çekti. Kolordu karargâh binasına girerken kapıdaki flamamızın kırmızı-beyaz oluşunu kendisine göstererek 'Kusura bakmayınız, bu yeşil kırmızı rengi Kasap Osman Bey'in flamasında görmüş isem de ast olduğu için aldırmadım. Fakat sizin de o renkleri taşıdığınızı görünce artık benim de flamamın rengine değiştirmek zaruri oldu' dedim.</p>
				<p class="normal">Hemen elini omzuma koyarak 'Sakın yapma, seninki doğrudur. Bizimkiler geçicidir' dedi. O vakit Yeşil Ordu hikâyesinin içyüzünü anlamış oldum."</p>
				<p class="normal">Yeşil Ordu anlatımına başka paragraflar da vardır:</p>
				<p class="normal">"Bir gün emir subayım topçu yüzbaşısı Sabri'nin terini silmek için bazen bir cebinden kırmızı, diğer cebinden yeşil mendilini çıkarması dikkatimi çekti. Yeşil ve kırmızı... Ne demekti?"</p>
				<p class="normal">Yeşil, Yeşil Ordu'nun alametiydi.</p>
				<p class="normal">Rus Bolşevikleriyle dost olduğumuzdan bizim de onlara uyar bir idare şekline girmemiz gibi havadisler yayılıyordu.</p>
				<p class="normal">Garp Cephesi Komutanı Ali Fuat Paşa, yazdığı umumi günlük bir emirnamesinde subayların erlerle yemek yemeleri lüzumunu belirtiyordu."<sup class="calibre3"><a href="cerkezethem_split_099.html#footnote-118064-62" id="footnote-118064-62-backlink">62</a></sup></p>
				<p class="normal">Ankara da bir İslami Bolşevik yönetim kurulacağı biçiminde haberler geliyordu. Yeşil İslamlığı, kırmızı Bolşevikliği gösteriyordu.</p>
				<p class="normal">Komuta heyetinin bazı isimlerinin yeşil ve kırmızı ile Bolşeviklik hakkında ilginç davranışlar sergilediğini görüyoruz.</p>
				<p class="normal">Subaylar ile erlerin birlikte yemek yemesi, üniformalardaki apoletlerin kaldırılma teşebbüsleri gibi bu kısmi davranışlar hayli dikkat çekicidir.</p>
				<p class="h2baslik">Yeşil Ordu İslami Bolşevik mi?</p>
				<p class="normal">Görülüyor ki yeşil ile kırmızı renkler yan yana geliyor ama renklere başka anlam yükleniyor.</p>
				<p class="normal">İttihatçılar Enver Paşa çabası içindeyken, bazıları da ondan mülhem orduyu "yeşil" olarak görmekte ve İslami bir yapı üzerinde çaba göstermektedir. Ama yeşil veya kırmızının merkezi Rusya ve Bolşeviklik üzerine oturmuştur.</p>
				<p class="normal">Mustafa Kemal Yeşil Ordu'nun Enver Paşa'yla bağlantı kurulan İslam ihtilalini Anadolu'ya taşınması fikrinin önünü kesmek ve meseleyi Anadolu içinde çözümlemek yoluna gidecektir.</p>
				<p class="normal">Önce Enver Paşa'nın yolu kesilmeli, ardından da Yeşil Ordu'nun sadece Çerkez Ethem olmadığı kuvveden fiile çıkarılmalıdır. Önce birleşime "yol" verecek sonra da "yol"dan çıkıldığını hatırlatacaktır.</p>
				<p class="normal">Böylece hem "yeşil" hem de "kızıl" saf dışı bırakılacaktır.</p>
				<p class="normal">Kullandığımız "yol vermek" sözcüğü "yol açmak" anlamındadır.</p>
				<p class="normal">Yeşil Ordu yürüyüşünde "yol serbest" diyenler o günkü şartları değerlendirmektedir.</p>
				<p class="normal">Tıpkı "yol kapalı" dediklerinde de şartlara göre hareket edilmesi gibi. Şimdi kısa bir dönüşle yolun açık olacağının belirginleşmesine bakalım.</p>
				<p class="normal">Bursa ve Balıkesir dolaylarında yaşanan başarısızlıklar nedeniyle Çerkez Ethem ve efradının etkinliği daha bir ortaya çıkmıştı.</p>
				<p class="normal">Bu gücün karşısında kuvvetlerin güçsüzlüğü söz konusu ediliyordu.</p>
				<p class="normal">Düzenli ordunun oluşturulan kıtaları iş göremez olarak niteleniyor hatta alay ve tümenlerin kaldırılması açıkça dile getiriliyordu.</p>
				<p class="normal">Rahmi Apak bunun örneğini Eskişehir'den veriyordu. "Artık Eskişehir sokaklarında açıktan açığı subaylığın ve zorunlu askerlik hizmetinin kaldırılması gerektiğini aklı eren veya ermeyen herkes bağırıp söylüyordu. Şarktan gelen Yeşil Ordu teşkilatına girmiş olan birçokları da aynı propagandayı yapmakta idiler."<sup class="calibre3"><a href="cerkezethem_split_100.html#footnote-118064-63" id="footnote-118064-63-backlink">63</a></sup></p>
				<p class="h2baslik">Generalleri Az Olan Ordu</p>
				<p class="normal">Celal Erikan doğal olarak Yeşil Ordu Cemiyeti'nin de düzenli ordu fikrine karşı olduğunu ifade ediyor ve genelde ortaya Kuvayı Milliye savunucusu olarak çıktığını belirtiyordu. Bu savunma şu görüşten kaynaklanıyordu:</p>
				<p class="normal">Her şey ulusal kuvvetlerden beklenmelidir.</p>
				<p class="normal">Bunun için ordu, küçük ve milli kuvvet müfrezeleri çapındaki birliklerden oluşan milis ordusu biçiminde kurulmalıydı. Bu ordunun generalleri az olacak ve rütbeler bulunmayacaktı.<sup class="calibre3"><a href="cerkezethem_split_101.html#footnote-118064-64" id="footnote-118064-64-backlink">64</a></sup></p>
				<p class="normal"><span class="ideitalik">Yüzbaşı Selahattin'in Romanı</span> düzenli ile düzensizin nasıl ayrışma noktasına geldiğine sayfa ayırır. Olay Ethem Bey'in güçlü döneminden bir gerçeği yansıtmaktadır:</p>
				<p class="normal">"Çerkez Ethem altı yüz süvari, yedi yüz piyade ve dört toptan oluşan birliğiyle 16 Mayıs akşamı Bursa'ya geldi. Şehir donanmış, gelecek olanlara güzel yerler konaklama için ayrılmış, herkes elinden geldiğince misafirleri ağırlamak için yemekler hazırlamıştı. Karşılama ve konaklama işlerinin düzenlenmesini ben yürütüyordum.</p>
				<p class="normal">Bekir Sami Bey ile Hacim Muhittin Bey Bandırma yolunda daha uzak bir yerde Ethem'i karşılamak istediler.</p>
				<p class="normal">Yüzbaşı Halis bana, Yüzbaşı Tevfik Bey'i tanıttı. Yüzbaşı Tevfik, Halis'in sınıf arkadaşı, Ethem'in ortanca ağabeyi ve süvari kuvvetleri komutanıydı.</p>
				<p class="normal">Ethem'in süvari komutanı Tevfik, Bekir Sami'nin tümen yaveri Yüzbaşı Selahattin'le<sup class="calibre3"><a href="cerkezethem_split_102.html#footnote-118064-65" id="footnote-118064-65-backlink">65</a></sup> lütfen görüştü. Ben kendisine aldığımız düzeni, birliklerin kente girişi için gerekli programı verdim.</p>
				<p class="normal">Esasen parça parça ve bir sürü gibi gelen birlikler kente sokulmamış ve şehir dışında durdurularak düzene sokulmaya başlanmıştı.</p>
				<p class="normal">Tevfik bu durumdan alınmış ve gazaba gelmişti. Dedi ki:</p>
				<p class="normal">'Biz Bursa'ya misafirliğe mi geliyoruz, hapse mi?'</p>
				<p class="normal">Cevap verdim:</p>
				<p class="normal">'Hayır, size hapsetmek değil, saygı göstermek için bu programı yaptık. Siz de takdir edersiniz ki, dağınık ve başıbozuk birlikleri şehrin sokaklarına sokmak doğru değildir. Biz bir yandan gelenleri düzene soktuk, bir yandan Ethem Bey'i bekledik.'</p>
				<p class="normal">Sonunda Ethem gözüktü. Ufak tertip bir padişah azamet ve şevketiyle gelen bu süvari çavuşu hepimizi selamlamayı lütfedip kente girdi. Her yandan 'Yaşasın Ethem Bey' sesleri yükseliyordu.</p>
				<p class="normal">Törenin sonunda İnzibat Subayı Teğmen Arap Ali yanıma geldi ve titrek bir sesle 'Ethem Bey'in süvarileri Merkez Komutanı Binbaşı Eşref Bey'i yakaladılar, sürükleyerek götürdüler, nereye götürdükleri belli değil' dedi.</p>
				<p class="normal">Ben hemen fırladım. Eşref'i Tevfik Bey'i misafir ettiğimiz Osmaniye Oteli'ne götürmüşler ve bir odaya hapsetmişler.</p>
				<p class="normal">Çerkez Ethem'in iki eri silahlarını Eşref Bey'in göğsüne doğrultmuş duruyorlardı. Tevfik'i görüp olayın sebebini sordum.</p>
				<p class="normal">Eşref, Tevfik geçerken ayağa kalkıp selam vermemiş. Aramızda sert bir tartışma geçti.</p>
				<p class="normal">Yüzbaşı Tevfik:</p>
				<p class="normal">'Biz istersek, şimdi sizi de tutuklarız' dedi.</p>
				<p class="normal">Ben:</p>
				<p class="normal">'Denemenizi hiç istemem, böyle bir girişim ömrünüzün sonu demektir' diyerek elimi tabancama götürdüm.</p>
				<p class="normal">Geldim Bekir Sami Bey'e durumu anlattım. Komutan kalkıp Ethem'in yanına gitti. Uzun konuştular. En sonunda Ethem yaverini benim yanıma verdi. Birlikte gittik, Eşref'i otelden alıp evine götürdük. Ethem kuvvetleri 18 Mayıs 1920 sabahı Bursa'dan ayrıldılar.</p>
				<p class="normal">Yani iki gece bir gün Bursa'da kaldılar.</p>
				<p class="normal">Ama bu kısa süre içinde birçok namusa saldırıldı, birçok adam öldürüldü ve dükkânlar yağma edildi. Ethem birlikleri dükkânlara girip istediklerini alıp savuştular.</p>
				<p class="normal">Bursa belediye ve hükümeti halka 180 bin lira ödedi."<sup class="calibre3"><a href="cerkezethem_split_103.html#footnote-118064-66" id="footnote-118064-66-backlink">66</a></sup></p>
				<p class="normal">İşte düzeni daha doğrusu düzensizliği tam manasıyla ortaya koyan içler acısı bir manzara.</p>
				<p class="h2baslik">Hadi Yeşil Bir Ordu Kuralım</p>
				<p class="normal">İlkbahar 1920. Yani Yeşil Ordu'nun biraz gizli biraz da açık olarak ortaya çıkma mevsimi.</p>
				<p class="normal">Mustafa Kemal Nutuk'ta bu ilkbahara "İstanbul'un fetvaları sonucu çıkan ayaklanmaları düzenli ordu birliklerinin bastırmada yetersiz kalması üzerine istenilen nitelikte, bilinçli kişilerden seçkin ve devrim için güvenilir bir örgüt kurmak amacıyla meydana getirildiği" şeklinde yaklaşır.</p>
				<p class="normal">Yeşil Ordu Derneği'nin kuruluşundan habersiz olduğunu söylemek mümkün mü? Tümü mebus, üçü bakan olan 14 kişi içinde Sıhhiye Vekili Dr. Adnan Adıvar, Hakkı Behiç Bey, Nâzım Bey, <span class="ideitalik">Yeni Gün</span> gazetesi sahibi Yunus Nadi ile Şeyh Servet, Hüsrev Sami, İbrahim Süreyya, Namık Hamdi, Muhittin Baha, Eyüp Sabri, Reşit Bey, Mustafa Bey, Sırrı Bey ve Celal (Bayar) Bey gibi mebuslar yer almaktadır.</p>
				<p class="normal">Ama önemlisi Çerkez Ethem'in ağabeyi Reşit Bey de kurucular arasında yer alır. Bakanlarından mebuslarına kadar yakın çevre bu oluşumun içinde olacak. Mustafa Kemal Paşa'nın bundan haberi olmayacak.</p>
				<p class="normal">Hakkı Behiç (Bayiç) İstanbul 1886 doğumludur. Mülkiye Mektebi'ni yani Siyasal Bilgiler Fakültesi'ni bitinmiş son derece aydın bir kişi. Son İstanbul Meclisi'nde yer almış ve Türkiye Büyük Millet Meclisi'nin birinci dönemine Denizli'den mebus olarak katılmıştı. Ankara'da Meclis'e girmeden önce Akkâ ve Bilecik'te mutasarrıflık yapmıştı. Türkiye Büyük Millet Meclisi'nin içinden seçilen ilk icra encümeninde üyelik yapmıştı. Bu encümenin kabine görevi yaptığı sırada içişleri ve maliye bakanlığı görevlerini üstlenmişti.</p>
				<p class="h2baslik">Yeşil Ordu'yla İlgili Görüşler</p>
				<p class="normal">Bazı görüşlere göre mesela Doğan Avcıoğlu'na göre bu oluşum Enver Paşa'nın "İslam İhtilal Dernekleri Birliği"nin emelleri içindedir.</p>
				<p class="normal">"Milli Mücadele'de Düzenli Orduya Geçiş Süreci"ni yazan Yüzbaşı İrfan Paksoy Yeşil Ordu'yu da ele alan bu yazısında şöyle bir saptama yapacaktır:<sup class="calibre3"><a href="cerkezethem_split_104.html#footnote-118064-67" id="footnote-118064-67-backlink">67</a></sup></p>
				<p class="normal">"Yeşil Ordu: Kurtuluş Savaşı sırasında (1920) Anadolu'da kurulan örgütlerden biridir. Cemiyetin genel merkez üyelerinin birçoğu eski İttihatçılardan oluşuyordu.</p>
				<p class="normal">Örgütün genel sekreteri Tokat mebusu Nâzım Bey'di.</p>
				<p class="normal">Nizamnamesinde İslamcı komünist ideolojisi açığa çıkan Yeşil Ordu Cemiyeti hükümete resmi bir bildirim vererek kurulmadığı için gizli bir örgüttü.</p>
				<p class="normal">Ama Mustafa Kemal Paşa örgütten haberdardı. Çerkez Ethem'in bu örgüte katılmasıyla Yeşil Ordu'nun eline ciddi bir silahlı güç geçmesi ve örgütün ileride denetlenmeyecek tehlikeli bir yola girme olasılığı Mustafa Kemal Paşa'yı cemiyetin faaliyetini durdurmak üzere harekete geçmek zorunda bıraktı.</p>
				<p class="normal">Ancak bu girişim tümüyle başarılı olamadı.</p>
				<p class="normal">Cemiyet ağırlık merkezini Çerkez Ethem'in etkili olduğu Eskişehir bölgesine kaydırdı. Çerkez Ethem Eskişehir'de <span class="ideitalik">Yeni Dünya</span> adlı bir İslam-Bolşevik gazetesi çıkarmaya başladı. 1920 sonbaharında lağvedilen cemiyetin bazı üyeleri Komünist Fırkası'na katılırken, bazı üyeleri de Gizli Halk İştirakiyun Fırkası hareketinde yer aldılar."</p>
				<p class="normal">Yazar, bu geniş araştırmasını yaptığı dönemde Silahlı Kuvvetler'de kıdemli yüzbaşı rütbesine sahip bir subaydır.</p>
				<p class="normal">Yazısında, bizim de sayfalarımızda önemle işaret ettiğimiz düzenli orduya ilişkin Mustafa Kemal Atatürk'ün bir deyişine yer vermiş:</p>
				<p class="normal">"Fakat ciddi inzibat, koşulsuz ve tereddütsüz itaati gerektiren ciddi askeri görevlerin, ancak düzenli orduyla gerçekleştirilebileceğini unutmaya elbette gerek yoktur."</p>
				<p class="normal">Yeşil Ordu meselesini Milli Mücadele dönemi kurmaylarının ifadeleri kadar, yakın dönemin kurmaylarının da görüşleri çerçevesinde vermeyi uygun buluyoruz.<sup class="calibre3"><a href="cerkezethem_split_105.html#footnote-118064-68" id="footnote-118064-68-backlink">68</a></sup></p>
				<p class="normal">"Çerkez Ethem olayı ya da bununla eşdeğer olarak kabul edilebilecek olan Yeşil Ordu, Kurtuluş Savaşı'nda en çok tartışılan konulardan biridir. Çünkü bu olayda yeni Türkiye'nin sahipliği konuları yatar.</p>
				<p class="normal">Yeşil Ordu olayı çerçevesinde çeşitli niyetlerle birleşen çekirdek halindeki bazı siyasi güçler Mustafa Kemal Paşa ve arkadaşlarına karşı bir iktidar tasarısı çıkarmak istemişlerdir.</p>
				<p class="normal">Mustafa Kemal Paşa <span class="ideitalik">Nutuk</span>'ta belirttiği gibi, Yeşil Ordu'yu diğer mahalli milli kuvvetler gibi düzenli orduların örgütlenip geliştirilmesine kadar uzanan sürede kazanmak amacıyla ve her türlü sakıncalarına karşın, her yerde zorunlu olarak azami yararlanmaya çalışmak üzere geçici ve tali bir araç olarak görmek istemiştir.</p>
				<p class="normal">Bu örgütlenmeler zamanla, baştaki mütevazı amaçları aşmaya başladıkça ve bunu dış ilişkilerden de yararlanarak yapmaya yöneldikçe Mustafa Kemal Paşa ve çevresi ciddi şekilde endişelenmeye başlamıştır."</p>
				<p class="normal">Yazar, Yeşil Ordu'da Bolşevik çevrelere mensup elemanların etkinliğine işaret etmekte, TBMM açıldıktan sonra örgütün milis grubunun "Halk Zümresi" adıyla ortaya çıktığını söylemektedir.</p>
				<p class="normal">Buna göre Halk Zümresi Meclis'te oldukça önemli bir taraftar kitlesi toplamıştır:</p>
				<p class="normal">"O kadar ki, Mustafa Kemal Paşa'nın tüm ağırlığına karşın Yeşil Ordu Genel Sekreteri Nâzım Bey, Halk Zümresi tarafından 98'e karşı 187 oyla içişleri bakanlığına seçilmiştir. Bunun üzerine Mustafa Kemal Paşa'nın yeni içişleri bakanını istifaya zorladığı görülmektedir. Çünkü Yeşil Ordu artık sıradan bir dernek olmaktan çıkmış, iktidar mücadelesine başlamıştır."</p>
				<p class="normal">Yeşil Ordu'nun açılışı da kapanışı da o dönemleri yaşayanların verdiği bilgilerle pekleşiyor. Ancak kabul edilmeli ki, hatıralar ne kadar tarafsız olduğu söylense de mutlaka taraflıdır ve en azından kişisel tavırdan yola çıkılarak, bu anımsamalar ya yaş tahdidine uğrayacak veya çeşitli sebeplerle bu değerlendirmeler "değer"sizliğe doğru itilecektir.</p>
				<p class="normal">Cemal Kutay'ın Yeşil Ordu'ya ilişkin kitabı "Tarih Konuşuyor" dizisi içinde yer alıyor ve <span class="ideitalik">Milli Mücadele'de Yeşil Ordu Efsanesi</span> adını taşıyor.<sup class="calibre3"><a href="cerkezethem_split_106.html#footnote-118064-69" id="footnote-118064-69-backlink">69</a></sup></p>
				<p class="normal">"Yeşil Ordu niçin kuruldu?" sorusunun cevabı ne olabilir?</p>
				<p class="normal">En paylaşılan görüş olarak meseleyi "ihtiyaçtan" diyerek çözenler vardır. Cemal Kutay bu ihtiyacın neden doğduğuna Yeşil Orducuların anlattıklarına binaen yaklaşacaktır:</p>
				<p class="normal">Ali Fuat Paşa yani General Cebesoy Milli Mücadele'nin içindedir ve olup biteni gözlemlemek ve olayın içindeki kişilerden dinlemek özelliğine sahiptir.</p>
				<p class="normal">Moskova'daki ilk Türk büyükelçisi de olan Ali Fuat Paşa'ya Kutay şu satırlarla yer verecektir:</p>
				<p class="normal">"Kurucular birbirini takip eden kanlı ve tehlikeli vaziyetlere sebep olan dahili anlaşmazlıklar karşısında yeni zihniyete göre yetiştirilmemiş bir orduyla iş görülmeyeceğini düşünmüşler, inkılap maksadını daha kolaylıkla anlayabilecek bir teşkilat kurmayı kararlaştırmışlardı. Bu teşkilatla isyanlar bastırılacaktı.</p>
				<p class="normal">Yeşil Ordu'nun kurucuları aynı zamanda Mustafa Kemal Paşa'nın Meclis'te pek yakın arkadaşları olduklarını da ileri sürüyorlardı. Halbuki gaye ve maksatları yalnız bu kadar değildi.</p>
				<p class="normal">Hariçte İslam memleketlerinde gizli bir Yeşil Ordu teşkili için çalışan arkadaşlarıyla muhaberede bulunarak onların çalışmalarından da faydalanmışlardı.</p>
				<p class="normal">Hudut dışındaki bu teşkilatı Ankara'ya bağlarken hariçteki İslam memleketlerinin İslam Sosyalist İttihadı sayesinde belki de Rus istilasından kurtarılabileceği ümidine düşmüşlerdi.</p>
				<p class="normal">Yeşil Ordu'nun gizli siyasetini takip etmiş olanlar bir taraftan Türkiye'nin bütün İslam kütleleriyle birleşerek hareket ettiklerini göstermek suretiyle harice karşı kuvvetli tanınacaklarını sanmışlardı.</p>
				<p class="normal">Diğer taraftan ise Rusları ayrıca Müslüman memleketleriyle siyaset yapmaktan kurtarıp Türkiye'yi tutmakla bütün İslam âlemini tutacakları için Ruslar hesabına da kârlı bir iş olacağı kanaatini taşımışlardı.</p>
				<p class="normal">O tarihlerde bizce Yeşil Ordu'nun gizli kalmış olan siyasetini Moskova'dan döndükten sonra umumi kâtibi Mebus Hakkı Behiç Bey'den öğrenmiştim. Yeşil Ordu'nun idare heyeti ve umumi kâtibi vardı. Ciddi ve esaslı çalışmaya başlamışlardı. Matbu nizamnamelerini ve vazifeli memurlarını her tarafa göndermişlerdi. Bütün bunların Mustafa Kemal Paşa'nın malumat ve muvafakatiyle yapıldığını yayarak taraftarlarının sayısını süratle artırıyorlardı.</p>
				<p class="normal">İç ayaklanmalara karşı teşkilatı yapmaktan ibaret olan hedefi çoktan aşmış olan bu Yeşil Ordu Cemiyeti hakkında Mustafa Kemal Paşa'nın dikkat nazarını çekmiştim. Üzerinden pek az zaman geçtikten sonra Paşa, cemiyetin kendisinden gizli birçok teşebbüslerini haber almış ve derhal dağıtılmasını istemişti.</p>
				<p class="normal">Paşa'nın bu kararı haklı ve yerindeydi. Fakat buna rağmen cemiyetin Büyük Millet Meclisi içindeki taraftarları kalmış, bazı yerlerdeki teşkilatı da faaliyetine devam etmişti. Hatta Çerkez Ethem Bey ve kardeşleri bu teşkilata girmiş ve ona kuvvetli bir mesnet olmuştu.</p>
				<p class="normal">Meçhuller içerisinde Millet Meclisi doğru yolu bulmuş olduğunu sandığı zamanlarda 'Meclis her şeyin iyisini görür' veya 'Meclis her şeydir ve hâkimdir' sözleri etrafında muhafazakâr ve müfritlerin zaman zaman birleştikleri görülmüştü. Bu durumda Meclis çok zaman hükümete yetki vermekten kaçınmıştı. Yine bu yüzden çıkmış olan buhranlar ya halledilmemiş veyahut Meclis reisinin şahsi müdahalesine lüzum göstermişti. Müfritler bazı yeni teşebbüslere başvurmuşlardı. Garbi ve Orta Anadolu isyanlarında ve Yunan umumi taarruzunun Bursa-Uşak hattına kadar ilerlemesinden sonra Garp ile anlaşmak hususunda ümitleri kalmayınca Ruslarla bir askeri ittifak yapılmayınca, Sivas Kongresi'nden beri düşünülen ve bazı yerlerde hücreleri bile teşekkül etmiş olan Yeşil Ordu Cemiyeti'ni resmen ortaya çıkarmışlardı. Bu hususta Meclis Reisi Mustafa Kemal Paşa ile vekillerin de onayını almışlardı. Cemiyetin kuruluş gayesi ise, dahili isyanlara karşı imanlı ve şuurlu bir teşkilatın meydana getirilmesinden ibaretti. Hakikat ise bambaşkaydı.</p>
				<p class="normal">Cemiyetin lağvından sonra ve Moskova'ya gideceğim sıralarda ziyaret ettiğim Yeşil Ordu Kâtibi Hakkı Bey bana cemiyetin içyüzü hakkında şunları anlatmıştı:</p>
				<p class="normal">'Sivas Kongresi'ni müteakip, Heyet-i Temsiliye'de aza bulunduğum sırada harici siyasetimizi birçok cephelerden tetkik ederken Garp'ın memleketimizi yok etmek isteyen siyaseti karşısında Şark'a ve Rus inkılabına yaklaşmakta memleket için büyük bir kurtuluş ümidi görmüştüm. Müslüman âleminde Rus inkılabını tadil ederek vücuda getirilecek bir sosyalist ittihadı fikrine bağlı idim. Bu fikrimi Mustafa Kemal Paşa'ya da açmıştım. Paşa taraftar görünmüştü. Memleket dahilinde Rus Bolşevizmine muvazi bir cereyan hazırlamaya başlamıştık. Heyet-i Temsiliye'de hükümet işleriyle meşgul olmak vazifesini üzerime aldığım zaman bir taraftan bu mesleğimi tervice çalışırken diğer taraftan da milletin fikirlerini hazırlamak üzere gizli bir teşkilat vücuda getirmiştik.' "</p>
				<p class="h2baslik">Yoldan Çıkanları Yola Getirmek</p>
				<p class="normal">Yeşil Ordu'ya anlaşılıyor ki, bir büyük derdi yani ayaklanmaları yok etmek amacıyla yol verilmiş ama beklenildiğinden fazla sürat yapan örgüt başa dert olmuştur.</p>
				<p class="normal">Ankara'ya göre "yoldan çıkmıştır".</p>
				<p class="normal">Oysa hangi yolu takip edeceğinin bilgisine yoldan çıkanlar değil de, örgütü yola çıkaranlar sahiptir.</p>
				<p class="normal">Yeşil Ordu'nun resmen kapatılmasıyla mesele kapanmaz. Yani dava bitmez. Cemal Şener İstiklal Mahkemesi'nde yargılama sürecini şöyle anlatacaktır:<sup class="calibre3"><a href="cerkezethem_split_107.html#footnote-118064-70" id="footnote-118064-70-backlink">70</a></sup></p>
				<p class="normal">"Bu yargılanmaların en önemli sanığı Yeşil Ordu'nun kurucularından Tokat mebusu, eski Harput valisi, eski içişleri bakanı aynı zamanda Halk İştirakiyun Fırkası kurucusu Nâzım Bey'dir. Onu Arif Oruç, Afyonkarahisar mebusu Mehmet Şükrü, Bursa mebusu Şeyh Servet Efendi, Kaymakam Vakkas Bey, Binbaşı Salih Bey ve diğerleri izler. Çerkez Ethem ile ağabeyleri Reşit ve Tevfik beyler Yeşil Ordu davasında sanıktırlar. Fakat kendileri firarda oldukları için mahkeme bunları gıyaben yargılar ve karar verir.</p>
				<p class="normal">Ankara İstiklal Mahkemesi'nde Yeşil Ordu davasının başlaması şöyle olur. 19 Ocak 1921 tarihinde Merkez Ordusu Komutanı Nurettin Paşa Ankara'ya Erkân-ı Harbiye-i Umumiye Başkanlığı'na şu şifreli telgrafı çeker:</p>
				<p class="normal">'Mezun veya memur olarak giden bazı mebuslarımız tarafından öteye beriye verilen iki risalenin suretlerini lütfen takdim ediyorum. Millet için elde edilmesi murat edilen mesut gayeyi arzu edenlerdenim. Milletin sosyal seviyesiyle mütenasiptir, fakat içtimai idare yeniliğine doğru itmemiz lazım geldiğine kaniyim. Ancak bu gibi inkılapların doğuracağı ihtilal ve inhilaller kütlenin terbiyevi seviyeleriyle makûsen mütenasiptir.'</p>
				<p class="normal">Bu tür propagandaların bugün için zararlı olduğunu belirten Nurettin Paşa'nın bu telgrafı üzerine Fevzi (Çakmak) Paşa Millet Meclisi Başkanlığı'na 24 Ocak 1921'de bir yazı gönderecektir:</p>
				<p class="normal">'Merkez Ordusu tarafından elde edilip takdim kılınan Yeşil Ordu teşkilatına ait talimatnamenin Bursa mebusu Şeyh Servet Efendi tarafından ve diğer beyannamenin de Tokat mebusu Nâzım Bey'in kardeşi halen Amasya'da bulunan Lütfü Efendi tarafından dağıtıldığı vuku bulan istihsâna cevaben Merkez Ordusu Komutanlığı'ndan bildirilmekle arz olunur.' "</p>
				<p class="h2baslik">Nâzım Bey ve Arif Oruç İstiklal Mahkemesi'nde</p>
				<p class="normal">Ardından konu İstiklal Mahkemesi'ne havale edilecektir. Böylece Tokat mebusu Nâzım Bey ile bir kısım zevatın yargılanmasına karar verilecektir. Mebusların yargılanabilmeleri için dokunulmazlıklarının kaldırılması gerektiğinden Tokat mebusu Nâzım Bey, Afyonkarahisar mebusu Mehmet Şükrü Bey ile Bursa mebusu Şeyh Servet Bey için Meclis'ten talepte bulunacak ve adı geçenlerin yargılanmasının önü açılacaktır.</p>
				<p class="normal">Nâzım Bey'e yönelik suçlamaların başında hükümete haber vermeksizin Yeşil Ordu Cemiyeti adında gizli bir örgüt kurmak vardır.</p>
				<p class="normal">Nâzım Bey suçlamalara verdiği cevaplarda diyor ki:</p>
				<p class="normal">"Evet eskiden İttihatçıydım. Yeşil Ordu Cemiyeti Avrupa emperyalizmine karşı mücadele ettiği için kurucusu oldum. 14 arkadaşla birlikte kurduk Yeşil Ordu genel sekreteri seçildim."</p>
				<p class="normal">Yeşil Ordu Cemiyeti'nin varlığından Mustafa Kemal Paşa ve hükümetin haberinin olduğunu ısrarla vurgulayan Nâzım Bey, cemiyeti Paşa'nın kapatmak istemesi üzerine Yunus Nadi Bey'le birlikte ziyaretine gittiklerini, bunun üzerine Mustafa Kemal Paşa'nın bu fikirden vazgeçtiğini anlatacaktır. Nâzım Bey "Komünist Fırkası burada teşekkül ettiği vakit Dahiliye Vekâleti'nden vilayetlere bir tamim yazılmış ve bunda Komünist Fırkası resmen teşekkül etti ve Yeşil Ordu komünist fırkasına inkılap etti, denmiştir. Bu resmi tamim de gösteriyor ki Yeşil Ordu'dan hükümetin haberi vardır."</p>
				<p class="normal">İçişleri Bakanlığı'ndan valiliklere gönderilen bu tamimin altındaki imzanın sahibi Adnan Adıvar'dır ve Adıvar da Yeşil Ordu'nun kurucuları arasında yer almaktadır.</p>
				<p class="normal">Yunus Nadi Bey ifadesine başvurulduğunda diyecektir ki:</p>
				<p class="normal">"Mustafa Kemal Paşa Hazretleri cemiyetin her ne sebeple olursa olsun resmiyet peyda etmeyerek hafi (gizli) bir şekilde olmasını muvafık bulmadılar ve derhal faaliyetin tatil edilmesini şiddet ve ehemmiyetle tavsiye ettiler. Keyfiyet derhal toplantıya davet edilen arkadaşlara tebliğ olundu. Ondan sonra Yeşil Ordu Cemiyeti kalmamıştır denilebilir."</p>
				<p class="normal">Nâzım Bey faaliyetin durdurulması emrinin kimlere tebliğ edildiğini bilmediğini söyleyecek, Yunus Nadi'nin bu yaklaşımına karşı çıkarak "Paşa Hazretleri'nin yanına benimle beraber gittiğini zikretmiyor" diyecektir. Nâzım Bey Yeşil Ordu'nun açık şekilde kurulmayışına siyasi nedenlere bağlayıp "Garp emperyalistlerinin Anadolu'da Şark sosyal inkılabını okşayan bir fikir cereyanından kuşkulanıp üzerimize daha bir saldırma ihtimali vardı" demiştir.</p>
				<p class="normal">Nâzım Bey'e isnat edilen suçlamalar arasında kendisinin ve çevresinin arkasında yabancı güçlerin olduğu da vardı. Açıkça onların Sovyetler Birliği'nden yüz bin altın maddi yardım aldığı ifade edilecekti. Nâzım Bey bu suçlamayı şöyle reddediyordu:</p>
				<p class="normal">"Yüz bin altın Ankara'ya hangi vasıtayla geldi? Hesap edilirse yüz bin altın yedi yüz eski okka ağırlığında olacaktır, bu yük için ise en azından üç araba lazımdır. Yolların hali düşünüldüğünde buna en azından yirmi otuz atlı muhafızın eşlik etmesi lazım gelecek. Böyle kalabalık bir kafilenin Kars'tan Ankara'ya gelmesinin bir dizi hükümet merkezlerinden geçmesi gerekecek. Böyle bir olayı nasıl olur da mahalli hükümetler merkeze haber vermez. Diyelim ki, her şeye rağmen Ankara'ya geldi. Bunlar kimlere verilmiştir? Verildi ise piyasada görülmesi lazım gelmez mi? Eylülden beri piyasada böyle bir altın bolluğu mu var? Varsa altı aydan beri memlekette kimlerin altınla oynadığı hükümetin neden dikkatini çekmemiştir? Ve neden derhal tahkikata geçilerek bu ayrıntılar ve onlarla oynayanlar meydana çıkarılmamıştır?"</p>
				<p class="normal">Ankara İstiklal Mahkemesi 9 Mayıs 1921 günlü kararda 15 yıl kürek cezasına hükmedecektir.</p>
				<p class="normal">Arif Oruç <span class="ideitalik">Yeni Dünya</span> gazetesinin kurucusu ve yayıncısı olarak İstiklal Mahkemesi'nin Sovyetler Birliği'yle gizli ilişkileri, oradan para yardımı aldığı ve gazetenin isminin neden <span class="ideitalik">Yeni Dünya</span> olduğu şeklindeki sorularına muhatap olacaktır.</p>
				<p class="normal">Suçlama yine iki milyon altına gelir ve bunun üzerine "İnsaf buyurun, kerem edin beyefendi, iki milyon altın iki yüz katırla zor taşınır. Oturduğum ev iki küçük odalı bir kulübeden ibaret, saray değil. Sonra bu para nem de altı ay evvel ne diye bana gelsin de başında Mustafa Kemal Paşa'nın bulunduğu söylenen Yeşil Ordu Merkezi'ne gelmesin? Geldi ise herhalde oraya gelmiştir ve bu hususta onlar sizi daha iyi aydınlatırlar."</p>
				<p class="normal">Arif Oruç'un mevkuf kaldığı müddet kâfi görülerek tahliyesine karar verilecekti ancak şöyle bir ekleme vardı: "Milli maksadın istihsaline kadar hükümetin münasip göreceği bir yerde ikamete memur edilecektir."</p>
				<p class="h2baslik">Arif Oruç'un Hapishane Notları</p>
				<p class="normal">"Daha birkaç gün önce taşlıklarda saygıyla karşılanıp sevgiyle yukarı alındığımız İstiklal Mahkemesi, şimdi hakkımızda tevkif müzekkeresi kesmiş. Dün karşımızda vaziyet alan genç çavuş, bugün sanki kendisine bir şeyler söyleyecekmişim gibi başını yana çevirip görmezlikten gelmeye çalışıyor.</p>
				<p class="normal">Eski dostlar yukarıdaki sıcak mahkeme salonunda belki de bizim için ovuşturarak parmaklarını çıtırdatıyorlardı. Kapıda duran süngülüler böyle gelip geçenlerin çoğunu görerek rahatsız olmuş olmalılar ki, üzgün bakışlarında bize sızlanan bir durgunluk var. İstemeyerek etrafımızda dolanmalarında bir aczin zebunluğu kıvranıyor.</p>
				<p class="normal">Ben eminim ki, bu adamlarda bu memleketi seven ve çocuklarını Allah'a ısmarlayan gamlı askerlerde bizim için merhamet hissi uyanıyordu.</p>
				<p class="normal">Parmağının ucuyla süngüsüne dokunarak dalgın gözlerini karşı duvarda gezdirip bana bakmadı bile.</p>
				<p class="normal">Hapishaneye götürülüyorduk. Öyle sokaklardan önüne bakarak süngülülerle geçirilen bahtsızlar ne kadar acı duyuyorlar. Sağ ve solda bir daire çeviren süngülü neferler ortasında <span class="ideitalik">Yeni Dünya</span>'nın yazı heyeti salınarak gidiyordu."</p>
				<p class="h2baslik">Gardiyanlar Bekliyor</p>
				<p class="normal">"Merdiven başına iki sıra dizilen gardiyanlar, işte onlar canım diyorlardı. Meğer çoktan bizi beklerlermiş. Bizi sıcak bir odaya soktular. Odada zayıf ve hasta simasıyla büyük maması başında bir değnek gibi ayakta duran müdür Rahmi Bey gülüyor, elindeki kalemi ısırıyordu. Kara çatık kaşlı, dik bıyıklı, esmer bir kâtip oturmuş, Maks Linder'i tevkif eden sahte polise benziyordu.</p>
				<p class="normal">Ümitlerini kaybeden insanlar ne kadar muti oluyorlar. Polis Dairesi ile İstiklal Mahkemesi'nden sonra üçüncü menzile gelmiştik. Bizim için en müsait Telli Koğuş imiş. Birkaç gün önce beraat edip Erzurum'a sürülen eski bilmem ne mebusu Nasıh Bey bile orada yatmış.</p>
				<p class="normal">Telli Koğuş... Kim bilir nasıl koğuş, nasıl hoş bir yerdi... Yeni yapılmış küçük bir kapının üzerinde sarkan kocaman asma bir kilit gıcırdadı ve biz başımızı önümüze eğerek sürüye yeni katılan koyunlar gibi kalabalığın içine karıştık.</p>
				<p class="normal">'Arif Oruç bu işte...'</p>
				<p class="normal">'Hangisi, hangisi?..'</p>
				<p class="normal">'Diha...'</p>
				<p class="normal">Gümüş köstekli, kasıklarına döven şal kuşaklı bir köylü parmağıyla işaret ediyordu. Birbirine giren koğuşlardan biriken insan yığınları arasında bizim zavallı Mustafa Nuri, utancından önüne bakıyordu.</p>
				<p class="normal">Sırtındaki çuval parçasına sıkı sıkı sarınan biri hoş geldiniz diye mırıldanırken diğer bir başkasının yüzüne tokat atıyordu. Ötede büyük bir mangal içinde marsıkları tüten bir kömür yığını ile bir tarafta dumanı tüten bir tencere vardı. Yağlı eller, duvar kenarındaki bir teneke içinde yıkanır, tenekeden taşanlar da alt kattaki 'Demir Kapı Koğuşu'na' sızıyormuş.</p>
				<p class="normal">Yüksek tavanlarının tahtalarını gamlı yılların ahıyla siyahlatmış ve senelerden beri kireç görmeyen kerpiç duvarlar, ortası çatlak ve esmer bir somun gibi ayrılmış, köşelerde yelpazelenen örümcekler ve daha bilmem neler takla atıyordu.</p>
				<p class="normal">Camları kırık pencereden giren sert ve zehir gibi rüzgâr, ateş yelleyen bir körük gibi rastgelenin ensesinde yapacağını yapıyordu. Mahpuslar hava alsınlar diye camlatmıyorlardı pencereleri diye alaya alanlar da vardı.</p>
				<p class="normal">İyi ama gece ne olacak? Geceleri, hele pencere aralarına büzülüp sabahı etmeye mahkûm olanlar bu acı alaydaki manayı pek güzel anlıyorlardı.</p>
				<p class="normal">Felaketle diz dize oturup dertleşmeyenler bir gün, adına hapishane denen ve bu her cinsten, her kafadan insanlarla doldurulmuş iğrenç binaya uğrasalar o zaman hayatın bin bir suretteki tecellilerini öğrenmiş olurlar. Burada tepeden tırnağa gamlı olduğu halde gülen, hiçbir derdi olmadığına yemin ettiği halde durmadan ağlayan insanlar var. Birisi nikâhlısını, gönlünün istediğine helalinden bağışlayan kadıyı öldürmekten başka bir şey düşünmediğini anlatıyor. Diğeri iki çocuğu ile kimsesiz bıraktığı karısını niçin boşadığını hâlâ bilmediğini söylüyor.</p>
				<p class="normal">Kısaca herkesin bir derdi, bir başka kaygısı var. Bütün canlar yanık.</p>
				<p class="normal">'Koğuşları gezer misiniz?' dediler.</p>
				<p class="normal">Dar kapılardan başımızı eğerek geçtik. Önümüzde giden anlatıyordu.</p>
				<p class="normal">Koğuşlar hep böyle iç içe imiş. Tahta döşemesi olmayanlar da varmış.</p>
				<p class="normal">Fırlayarak öksüren ve tüküren bir hasta insanoğluna sızlanıp haykırıyor gibi. Yanık bakışlı bir köylü. Daha bir gün evvel sırtı ile ayağı pek dursun diye nişanlısının özenip bezenerek ördüğü renkli çorabı mezada vermiş. Arkasından içini çekiyordu.</p>
				<p class="normal">İlerideki koğuşu süratle geçtik. Bahçeye inen tahta merdiven ile iç avluya bakan aralıkta daha kapılardan idrar kokuları yayılan abdesthanelerin karşısında rüzgâra göğüs açmış birkaç mahkûm bitleniyordu.</p>
				<p class="normal">Bize yol gösteren kılavuzumuz güldü: 'Bit yiğitte, pire itte derler, doğru sözdür.'</p>
				<p class="normal">Daha sonra yedi buçuk seneye mahkûm olduğunu öğrendiğimiz bir bedbaht parmaklıklara dayanmış bağırıp çağırıyordu.</p>
				<p class="normal">'Sizi Ahmet Ağa'ya götüreyim mi?'</p>
				<p class="normal">'Ahmet Ağa kim?'</p>
				<p class="normal">'Bir eşkıya canım ama...'</p>
				<p class="normal">'Eeee...'</p>
				<p class="normal">'Sizi ağırlardı da...'</p>
				<p class="normal">Tahtaların yarıkları aralanmış bir koğuşa girdik. İleride lastiklerimizi çıkarmamızı ihtar ettiler.</p>
				<p class="normal">Ahmet Ağa'nın bölgesine gelmişiz besbelli. Alçak boylu, gür kara bıyıklı bir genç ayakta duruyor. Herkes ayakta. Onu gösteriyorlar bize. Kangırlı imiş.</p>
				<p class="normal">Yıllarca dağlarda ormanlarda asmış, kesmiş. Usanmış gelmiş teslim olmuş. Şimdi de oturuyor. Biz de oturduk. Taze demlenen çaylar, sigara, yeni doldurulan nargileler yarışıyordu.</p>
				<p class="normal">Birisi gözlerime baktı:</p>
				<p class="normal">'Burası bir güvercinliktir Arif Bey' dedi. 'Doluya koysan taşar, boşa koysan dolmaz.' Ahmet Ağa'ya neden burada yattığını sordum. 'Şekavetten' dedi.</p>
				<p class="normal">Teslim olanlara ilişilmeyecek demişler, adam da teslim olmuş. Tamam yirmi aydır oturduğu köşede yatar mahkemeye çağrılacağı günü beklermiş."</p>

		</div>
		</body>
</html>