<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cerkezethem</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:52f069ae-8842-4092-b4ab-63d7e68d2652" name="Adept.expected.resource"/></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="h2baslik">Moskova Sefareti'nde Seferi Kuvvet</p>
				<p class="normal">Ne CIA ne KGB ne de onlardan önceki ABD ve Sovyetler Birliği gizli servislerinin Ankara üzerinden ortaya koyduğu kapışmayı biz dahil onlarca yazar inceleme konusu yaptı.</p>
				<p class="normal">Milli Mücadele'deki yerini ayrı bir özenle savunduğumuz Ali Fuat Paşa Moskova'daki büyükelçilik olayında ülkesinin menfaatleri doğrultusunda diplomasinin en son yapılması gereni yapmış ve "istenmeyen kişi" konumunda görülmeden önce "istenmeyen ülke" davranışını uygulamıştır. Yani açıkçası sefareti Türkiye toprağı olarak gördüğünü, hareketi gayrihukuki ve diplomasiyle bağdaşmayan, Rusya'nın mütecaviz davranışı olarak yorumlamıştır.</p>
				<p class="normal">Her ne kadar Moskova'nın çok üstten meseleyi onarmaya yönelik hareketleri askıda kalmıştı. Notaların uçuştuğu bir dönemde kendiliğinden askeri ataşe düzeyine inen Türkiye-Moskova ilişkililerinde nasıl oluyor da siyasi ve askeri devamlılık sürebiliyor?</p>
				<p class="normal">Ali Fuat Paşa'nın Moskova büyükelçiliğine tayin edilişini bilmemiz, niçin ayrıldığını bilmemizden daha karanlık değil.</p>
				<p class="normal">Notalar ve öne sürülen iddialar arasında ele geçirildiği öne sürülen "gayet mühim ve gizli evrak"tan sık sık söz edilmekte ve anlaşıldığı kadarıyla bunların Kafkasya haritalarından ibaret olduğu görülmektedir.</p>
				<p class="normal">"Sır ve gizli" olarak telakki edilen başkaca bir yazılı belgeye ve bilinenin dışında suçüstü alışverişine rastlamıyoruz.</p>
				<p class="normal">Türkiye tarafının özellikle "sefarethane baskını" ve "zor kullanmak" olarak tanımladığı ve reaksiyon gösterdiği olayı Moskova'nın giderek yumuşattığını görmekteyiz.</p>
				<p class="normal">Ali Fuat Paşa Moskova büyükelçiliğinden niçin ayrıldı sorusuna cevap arayanlardan Bülent Gökay'ın yazısından olayda isimleri geçen sefarette görevli üst düzey kişilerin sonraki dönemde herhangi bir açıklamasına veya en azından bir hatırat sayfasına rastlamadık.<sup class="calibre3"><a href="cerkezethem_split_108.html#footnote-118064-71" id="footnote-118064-71-backlink">71</a></sup></p>
				<p class="normal">Sadece ve sadece Büyükelçi Ali Fuat Paşa'nın Moskova anılarında anlattıklarıyla yetiniyoruz.<sup class="calibre3"><a href="cerkezethem_split_109.html#footnote-118064-72" id="footnote-118064-72-backlink">72</a></sup></p>
				<p class="h2baslik">İngilizlerin Bakışı</p>
				<p class="normal">İngilizler olayın gizli servis kapışmasını açığa çıkarmak gibi bir çaba göstermemiş, tam aksine, meselenin hangi siyasi ayrılıklara dayandığını tahlil etmeye çalışmışlardır.</p>
				<p class="normal">Moskova ticari temsilcisi Hudgson "Bu olay Ankara ile Moskova arasında bir süreden beri gelişmekte olan karşılıklı güvensizlik ortamını açığa çıkmasından ibarettir. Bir zamandan beri Ali Fuat Paşa bu kopmayı bekliyor ve ona yönelik hazırlıklar yapıyordu" ifadesini kullanıyordu.</p>
				<p class="normal">Temsilciye göre elçilikte görevli Rusların Tatarlarla değiştirilmesi, önceden ısmarlanmış mobilya siparişlerinin iptali dönüşe hazırlığın örnekleridir.</p>
				<p class="normal">13 Ekim 1921 tarihli Kars Antlaşması'nın imza tartışmasının da bu gerginlikte rol aldığını ifade eden Hudgson'a göre, Ankara üç Kafkasya cumhuriyetiyle ayrı ayrı antlaşma yapmakta direnmiş fakat Moskova tek ve ortak antlaşmada ısrar etmişti.</p>
				<p class="normal">Sonrasındaki sebep daha dikkat çekiciydi. Ankara'nın Fransa'yla yaptığı antlaşma Sovyet tarafında büyük memnuniyetsizliğe sebep olmuştu (20 Ekim 1921).</p>
				<p class="normal">Fransızları işgalci ve emperyalist Avrupa'dan soyutlamayan Moskova bu konuda aynı görüşleri defalarca ifade eden Ankara'nın bu tavrını geri dönüş olarak nitelemişti. Ali Fuat Paşa'nın bu antlaşmanın Türk-Sovyet Dostluk Antlaşması'nı zedeleyecek tek bir madde taşımadığını ısrarla belirtmesine rağmen Sovyetler aynı ısrarı tersine gösteriyordu.</p>
				<p class="normal">Bülent Gökay'ın yazısı temsilcinin Dışişleri Bakanlığı'na verdiği raporundaki bir casusluk vakasına temas ederken Enver Paşa bölümüne takılır.</p>
				<p class="normal">Raporda Mart 1922'de cereyan etmiş bir casusluk olayında Sidi Çovad adındaki bir kişiden söz edilmekte ve Ankara'dan gönderildiği belirtilen bu casusun Sovyet sınırları içinde ele geçirildiği ifade edilmektedir.<sup class="calibre3"><a href="cerkezethem_split_110.html#footnote-118064-73" id="footnote-118064-73-backlink">73</a></sup></p>
				<p class="normal">Asıl dikkat çekici bölüm sonraki satırlarda yer almaktadır: "Sözü geçen şahsın üzerinde Ankara hükümeti tarafından Enver Paşa'ya yazılan bir mektup ele geçmiş. Bu olay Sovyet Dışişleri Komiseri Çiçerin ile Ali Fuat Paşa arasında bir tartışmanın patlak vermesine sebep oldu. Bu tartışma sırasında Çiçerin Trabzon'da öldürülen Mustafa Suphi ve arkadaşlarından söz ederek Bolşevik hükümetinin Ankara'ya olan güvensizliğini bir kere daha dile getirmiştir."</p>
				<p class="normal">Ticari temsilcinin Çiçerin'le böyle bir konuşma yapıp yapmadığını bilemiyoruz. Ama şunu söylemekle yetinelim: Doğu Halkları Şûrası'nı yönetmiş ve Enver Paşa için Bakû'ya özel treninde yer ayırmış Çiçerin'in, en büyük düşman addettiği bir ülke mensubuna böyle bir açıklama yapar mı? Yapmışsa, hangi tarihte ve nerede yapmıştır? Anlaşıldığı kadar Hudgson duyduklarını "duyduklarım" şeklinde Londra'ya iletmekte ve kişisel yorumunu "Çiçerin bana dedi ki" şeklinde yapmaktadır.</p>
				<p class="normal">Ancak az ihtimalli olsa da şunu eklemek gerek: Moskova Ankara'nın Enver Paşa'ya mektubundan haberdar olduğunu bu şekilde de anlatmış olabilir.</p>
				<p class="normal">Bir mektup bu kadar etkili olabilir mi dememek gerek. Doğu Halkları Şûrası'nda Enver Paşa'nın Müslüman delegelerin gösterdiği sevgi ve bağlılık örneklerinin en yakın tanığı oturum başkanı Çiçerin'dir.</p>
				<p class="normal">Aynı Çiçerin Enver Paşa ve ekibinin Anadolu'dan gelen Ankara temsilcileriyle yakınlığını da görmüştü. Çiçerin'in Enver Paşa ile Tali Öngören'in oturumu aynı locadan izlemesine kayıtsız kalmayacağını da dikkate almak gerekiyor.</p>
				<p class="h2baslik">Çiçerin'e Sorular</p>
				<p class="normal">Çiçerin şöyle bir soruya tepeden muhatap olamaz mı:</p>
				<p class="normal">"Ankara diyorsunuz ama onlar niye hâlâ Enver Paşa'yla bu kadar sıkı fıkı?"</p>
				<p class="normal"> Bu ve buna benzer soruların elbette Ankara'daki elçi Aralov ile diğer yetkililere sorulmuş olması mümkündür.</p>
				<p class="normal">Ali Fuat Paşa 21 Kasım 1920'de TBMM hükümeti tarafından bu görevi tayin edilmiş ve 19 Şubat 1921'de Moskova'ya gelmişti. Görevi yaklaşık 14 ay sürdüren büyükelçinin Moskova'dan ayrılış tarihi 10 Mayıs 1922'dir. (Çeka'nın büyükelçilik baskını "Bilgiler" bölümündedir.)</p>
				<p class="normal">Konu gizli servislerde rastlanabilecek bilerek veya bilmeyerek ortaya konmuş bir harekâtın eseri midir?</p>
				<p class="normal">Bu servis hatasını Ankara mı, yoksa Moskova mı yapmıştır? Hangisi yapmışsa sonucun Ankara-Moskova beraberliğini ne denli zedelediğinin somut örneğini görmemiz ilk bakışta mümkün olmuyor.</p>
				<p class="normal">Ancak Ali Fuat Paşa'nın –siyasi ve askeri menfaati açısından da olsa– Türkiye'nin bağımsızlık savaşı yoluna rakamla telaffuz edilemeyecek kadar silah ve altın döşeyen bir ülkenin bunu en tepedekilere sormadan yapması mümkün mü?</p>
				<p class="normal">Hayır...</p>
				<p class="normal">Meseleye Moskova'nın düzmece operasyonu olarak bakacaksak bu olayda Çeka ve Kızıl Ordu'nun kuvvetli eli Troçki'nin, Stalinistleri zor durumda bırakacak bir düzenlemede yer alır mı?</p>
				<p class="normal">Hayır.</p>
				<p class="normal">Troçki'nin "sürekli devrim" bakışı, Anadolu'daki bağımsızlık hareketini "süreksiz" kılacak, etkileyecek, engelleyecek, özetle "bir süre" durduracak anlayışa sahip değildir.</p>
				<p class="normal">Bu girişimle Troçki'nin ilgisi olmayacağını şu noktadan tahmin edebiliyoruz.</p>
				<p class="normal">Troçki ve bir hayli kalabalık efradının daha sonraki dönemde sürgüne gönderilişinde İstanbul'da ihtimamla karşılandığını görüyoruz.</p>
				<p class="normal">Beyoğlu İstiklal Caddesi'ndeki Tokatlıyan Oteli'nde 68, 69 ve 70 numaralı odalara yerleşecek, Büyükada'da balık tutacak ve derin Stalin yaralarını İstanbul'da saracaktır.</p>
				<p class="normal">Troçki'nin ortadan kaldırılması için Moskova yani Stalin niye Meksika'ya kadar beklesin ki? Gideceği güzergâhın/ülkelerin ve önemlisi ilk istasyonun anlaşmayı kabul veya ikna edilmesi söz konusu olmaz mı?</p>
				<p class="normal">En azından geçmişteki yardım ve desteğin hatırı/devamı açısından üstelik Kafkaslar, Boğazlar, Ermeni meselesi gibi Ankara'nın önünde bir yığın mesele varken, Türkiye'nin böyle bir sürgün olayı içine girmesi, elbette Rusya'yla siyasal sorunlara girmesinden daha önemli olmayacaktır.</p>
				<p class="normal">İkinci "hayır"a gelince...</p>
				<p class="normal">Troçki, Stalin ne derse desin "cebren ve hileyle" gemiye bindirilmiş, Türkiye'ye gönderilmiştir. Troçki, Mustafa Kemal Paşa'ya yazdığı mektupta sürgünün "kendi isteğinin dışında" olduğunu ifade etmiştir.</p>
				<p class="normal">Anadolu'daki Bolşevik harekâtının Yeşil Ordu'nun düzensiz hareketine en temkinli yaklaşan lider Troçki değil midir?</p>
				<p class="normal">Troçki bağımsızlık hareketini "sürekli devrim"in bir parçası olarak telaffuz etmiş ve Ankara'dan yeni devrimler beklediğini, en azından umut ettiğini gösterip kendisinin Kızıl Ordu'sundan kıstığı silah ve mühimmatı önlemek yoluna gitmemiştir.</p>
				<p class="normal">Sürekli devrimin sürekli ekonomiyle ayrılmaz bütünlüğünü savunan bir liderin Türkiye'ye yapılan petrol ve diğer yardımları saymayalım, altına dönük parasal gücü kendi Kızıl Ordu'su için kullanmayacak ve bunların sandık sandık gönderilmesine razı olacak...</p>
				<p class="normal">Söz sahibi o değil ki gibi peşin bir düşünce karşımıza çıkıyorsa Rusya'nın beyazdan kızıla doğru sadece renk değil, toplumsal ve evrensel hüviyet değiştirdiği bir dönemde kendi Kızıl Ordu'su varken, Ankara'nın Yeşil Ordu'suna kafa yorması akla yatkın geliyor mu?</p>
				<p class="normal">Ama Moskova'nın "ahde vefa"yı masaya koyup "Troçki'yi başımdan alın, almazsanız başınızı ağrıtırım" deyip demediğini hiçbir diplomatik belgede bulamayız.</p>
				<p class="normal">Ne Ankara'da, ne Moskova'da. (Troçki'nin Ankara hükümetiyle yazışmaları "Belgeler" bölümündedir.)</p>
				<p class="normal">İdeolojisine özeleştiri getirmekten sakınan ve/veyahut kaçınanlar, sıkıntı çektiklerinde bu sonbaharı değil, sol baharı yazıyorlar...</p>
				<p class="h2baslik">Çeka'nın Sefaret Baskınının Akisleri</p>
				<p class="normal">Hadise istihbarat tarihinde pek rastlanmayacak bir görünüş arz ediyordu.</p>
				<p class="normal">Moskova'daki Türkiye sefaretinin Dimitrovka Sokağı'ndaki ek binasına baskın yapan Çeka, zor kullanmak suretiyle bazı diplomatik belge ve ev evraklara el koymuş, askeri ataşemizi de tutuklamıştı (21 Nisan 1922).</p>
				<p class="normal">Büyükelçi Ali Fuat Paşa'nın bir daha dönmemek üzere Moskova'yı terk etmesine neden olan ve iki ülke arasında yeni filizlenen ilişkileri deredeyse koparan bu hadiseye başka bir general, Kâzım Karabekir ilginç bir yorum getirir:<sup class="calibre3"><a href="cerkezethem_split_111.html#footnote-118064-74" id="footnote-118064-74-backlink">74</a></sup></p>
				<p class="normal">"Moskova'daki skandalın Şarki Buhara'da isyan çıktığı, Enver'in işe karıştığı bir zamanda, Moskova Sefareti'nin ve dolayısıyla Ankara hükümetinin alakası var diye yapıldığı muhakkaktır. Buhara'ya tayin olunan Ali Galip Paşa'nın Trabzon'dan hareket etmemesi ve tercihan Tahran'a tayin olunmasını da Ruslar rica etmişler. Hepsi birbirine bağlı iş."</p>
				<p class="normal">Konuya "Moskova büyükelçiliğinden niçin ayrılmıştım?" başlığı altında ışık tutan ve <span class="ideitalik">Moskova Hatıraları</span> kitabını yazan Ali Fuat Paşa hadisenin en yakın bilirkişisi olarak açıklamada bulunur.<sup class="calibre3"><a href="cerkezethem_split_112.html#footnote-118064-75" id="footnote-118064-75-backlink">75</a></sup></p>
				<p class="normal">Hadiseye hatıratında yer veren Ali Fuat Paşa, Çeka'nın Orşevski adlı bir ajanı kullandığını ifade eder. Hadisenin meydana geldiği ek binada Yüzbaşı Rıza Bey ile İdris Çora kalmaktadır. Ataşelerimiz askeri okulları ziyaretleri sırasında kendilerine mihmandar olarak Orşevski verilmiştir. Orşevski'nin, sefareti ziyaret talebi Binbaşı Ziya Bey tarafından yetkililere aktarılmış ve görüşmenin diğer personelle birlikte yapılabileceği bildirilmişti. Orşevski'nin binaya girişinden kısa bir süre sonra baskın gerçekleşmiş ve bir bölüm ajan içeri girerken diğerleri de çevreyi sarmıştı.</p>
				<p class="normal">Çeka mensupları bütün diplomatik kuralları çiğnemişler ve zor kullanarak gizli bölümleri de açtırmışlardı. Personelin karşı koyması üzerine ajanlar zor kullanacak ve diplomatları tartaklayacaktı.</p>
				<p class="normal">Hadisenin cereyan ettiği sırada binada Ziya Bey'den başka Yüzbaşı Saim (eski mebus General Önhon), eşi Münire Hanım, diplomat İdris Çora ve Yüzbaşı Emin Bey de bulunuyordu. İçeri 9 Çeka ajanı girmişti ve operasyonu Çeka komiseri Smirnov yönetiyordu.</p>
				<p class="normal">Diplomatik evraklar mühürlenerek bir çantaya konmuş ve bu sırada portmantoya ajanlar tarafından bir başka çanta asılmıştı.</p>
				<p class="normal">Saat 18.30'dan gece yarısına kadar süren operasyon sonunda Yüzbaşı Emin Bey de Çeka merkezine götürülmüştü. Hariciye vekili Yusuf Koral Bey imzasıyla Şark Cephesi Komutanlığı'na verilen bilgide sefarethanenin Çeka tarafından basılması, şifre ve evrak çantasının alınması teyit edilecekti.<sup class="calibre3"><a href="cerkezethem_split_113.html#footnote-118064-76" id="footnote-118064-76-backlink">76</a></sup></p>
				<p class="h2baslik">Çeka Elemanı Kimin Ajanı?</p>
				<p class="normal">Çeka, Orşevski'nin Türk ataşelerine bilgi vermek için sefarethaneye geldiğini öne sürüyor ve delil olarak portmantoya asılan "hazırlama" çantayı gösteriyordu. Çantada haritaları vardı.</p>
				<p class="normal">Orşevski'nin Çeka'nın bir elemanı olduğu doğruydu. Ama Türkiye lehine çalıştığı söylenemezdi. Bir istihbarat elemanı bilgi vermek için, herhalde sefarethaneden daha güvenli başka bir mekân bulabilirdi.</p>
				<p class="normal">Anlaşılıyor ki, Orşevski Çeka tarafından görevlendirilmiş ve sefarethaneye girdikten sonra haritalı çanta içeri bırakılmıştır.</p>
				<p class="normal">Çeka gibi dönemin önemli bir örgütü daha tutarlı bir provokasyon yapabilecek yetkinliğe sahipti. Diplomatik kurallar hiçe sayılarak, zor kullanmak suretiyle gerçekleştirilen baskının, Dışişleri Bakanlığı'nın bilgisi dışında yapıldığı da daha sonraki gelişmelerde anlaşılacaktı.</p>
				<p class="normal">Sovyetler Birliği, casusluk iddiasını diplomatik teamüle uygun olarak sürdürebilir ve Orşevski'yi tevkif ederek cezalandırabilirdi. Diplomatik dokunulmazlıkları olan Türk sefaret mensupları hakkında "istenmeyen adam" uygulamasını isteyebilirdi.</p>
				<p class="normal">Zor kullanarak sefarethaneye girmek ve evraklara el koymak da hadisenin diplomatik çevrelerce kınanan bir diğer yönü olmuştu.</p>
				<p class="normal">Ali Fuat Paşa, sefarethaneyle telefon bağlantısının kesilmesi üzerine meseleye el koymuş ve aynı gece sefaret başkâtibi Aziz Bey'i Dışişleri Bakanlığı'na göndererek, Yüzbaşı Emin Bey'in derhal serbest bırakılmasını ve evrak çantasının incelemeye tabi tutulmasını istemişti.</p>
				<p class="normal">Aziz Bey, bu sırada Sovyet Dışişleri Bakanı Karahan'la telefon görüşmesi yapmış ve ondan meselenin çözümleneceği sözünü almıştı.</p>
				<p class="normal">22 Nisan günü saat 13.00'te, Ali Fuat Paşa'nın telefonunda Çeka tarafından götürülen Emin Bey vardı. Yüzbaşı "Sizi Sovyet Yakınşark Umum Müdürü Pastuhov'un isteğiyle arıyorum. Kendisi derhal Çeka merkezini terk etmemi, aksi halde tevkif edileceğimi ifade ediyor. Emrinizi bekliyorum" diyordu.</p>
				<p class="normal">Ali Fuat Paşa, Yüzbaşı Emin Bey'e, mesele çözümlenene kadar Çeka merkezinden çıkmamasını, kendisinin diplomatik kanalla isteneceğini söyleyecekti. Ama ne var ki, Emin Bey, 7 Çeka mensubu tarafından yaka paça merkezden atılacaktı.</p>
				<p class="normal">Emin Bey çaresiz elçiliğe dönmüştü. İşkence görmüş ve dövülmüştü.</p>
				<p class="h2baslik">Karahan Girişimde Bulunuyor</p>
				<p class="normal">Aynı gün 292 sayılı nota, çok sert biçimde kaleme alınarak, Sovyet Dışişleri Bakanlığı'na verilmişti. Notada, ataşe eşi ile Emin Bey'i yaralayanların en ağır biçimde cezalandırılması isteniyordu.</p>
				<p class="normal">Daha sonraki gelişmelerde Büyükelçi Ali Fuat Paşa, inandırıcı bir cevap alamadığı için Karahan'ın özel temsilcisini kabul etmeyecek, ardından özür mektuplarıyla bakanın görüşme talebini de geri çevirecekti.</p>
				<p class="normal">Karahan, bu defa, 25 Nisan'da 25506 sayılı bir mektup daha göndermiş ve Cebesoy'la görüşmek ricasını "Memurumuza büyükelçi ziyaret günü ile saati hakkında cevap vermek lütfunda bulunabilir mi?" diyerek tekrar gündeme getirmişti.</p>
				<p class="normal">Mektup çok nazikâne kaleme alınmıştı. Ancak Türk-Rus ilişkileri de nazik bir dönemden geçiyordu.</p>
				<p class="normal">Ali Fuat Paşa cevabi notasında "Moskova'daki elçilik mensuplarımıza reva görülen muamele, Rusya dahilindeki memur ve tebaamıza yönelmiştir" ifadesini kullanmıştı. Ali Fuat Paşa, bu ifadeyle Buhara, Harzem ve Türkistan'daki esirlerimizin Moskova'ya götürülüşünü, gümrük kapısında kuryelerimizin çantalarının açılmasını ima ediyordu. Sonraki gelişmeler Karahan'ın tüm dostluk çabalarına rağmen müspet bir yol izlemeyecek ve Ali Fuat Paşa Moskova'yı terk edecekti. Sovyet ilgilileri sefir ve mahiyetinin dönüşünü önlemek için akla gelen her yolu denemiş, zaman zaman demiryolunu kapatıp seferi bile engellemişti. Ali Fuat Paşa, uzun bir yolculuktan sonra döndüğü Ankara'da meseleyi Mustafa Kemal'e aktaracak ve bir daha Moskova'ya dönmeyecekti.</p>
				<p class="h2baslik">Ankara ve Moskova</p>
				<p class="normal">Aslında iki ülke de benzer sıkıntıları yaşıyordu.</p>
				<p class="normal">Biri ilerdeki tarihlerde kesinleşecek olan Cumhuriyet yolunda yürümeye çalışıyor, diğeri Çarlık yönetimini yıktıktan sonra varlığını pekiştirmek yolunda daha hızlı hareket kabiliyeti arıyordu. Yeni bir ülke inşa etmek ve bu temeli tamamen geçmişten soyutlamak zorunda olan Ankara mücadelesinin adını bağımsızlık olarak telaffuz ediyordu.</p>
				<p class="normal">Rusya ise ilk defa ihtilalini buna uygun bir anlayışla ortaya koyuyordu. İki tarafın da iç düzende bertaraf edilmesi gereken ve yürüyüşe taş koyan muarızları vardı. Ve bu içerdeki karşıtların dışarıdakiler yani Batılılar tarafından her hususta desteklenmesi gerçeğini hem Anadolu hem de Rusya çok çabuk anlayacaktı.</p>
				<p class="normal">Birinci Dünya Savaşı'nın mağlup devleti olarak işgale uğramış ve tüm kaleleri zapt edilmiş olan Osmanlı Devleti'nin enkazı üzerinde yeni bir devlet fikrinin fiiliyata geçmesi için Mustafa Kemal Paşa'nın Samsun'da Anadolu toprağına ayak basışındaki hikmeti ne padişahın İstanbul'u ne de Batı'nın işgalcileri anlayacaktı.</p>
				<p class="normal">Havza'dan sonra Amasya'dan itibaren giderek büyüyen bağımsızlık mücadelesi milli bir veçhe kazanıyordu. Batı'nın Mustafa Kemal etrafında birleşenlerin ortaya koyduğu ve koyacağı direnişin ne denli kapsamlı olacağını tahminde zorlandığını düşünebiliriz.</p>
				<p class="normal">Ama düşünmediğini ve anlamadığını söyleyemeyiz.</p>
				<p class="normal">Ankara'da oluşturulan Heyet-i Temsiliye'nin Anadolu'daki birleştirici kongrelerden devamlı kuvvet alarak çıkması, bağımsızlık hareketinin silahlı mücadeleye dönüşmesi zaman zaman bu ilerleyişe yeni yokuşlar ekleyecekti.</p>
				<p class="normal">İşgalciler ortak anlayışla İstanbul ve Anadolu diyeceğimiz diğer toprakları çiğnerken, yandaşlarını da ülke içinden bulmayı hedeflemişlerdi.</p>
				<p class="normal">İstanbul yanlısı Anzavur gibi kuvvetler oluşturulması, iç isyanların her bakımdan desteklenmesi ve milli kuvvetlerin bu kuvvetlerle zaafa uğratılması düşüncesini uygulamaya koyanlar, Anadolu ötesinde Kafkas kapılarına dayanan bir başka sorunla baş etmek gibi hiç hesapta olmayan bir tehlike çemberinin içine düşmüşlerdi.</p>
				<p class="normal">Kafkaslar'da olup bitenler sadece sömürünün Çarlık güçlerinin erimesi değildi. Yeni oluşumlarla Sovyetler Birliği ortaya çıkıyordu.</p>
				<p class="normal">Artık onların emperyalist güçler olduğunu ifade edenler giderek çoğalacak ve Ankara'nın bu bağımsızlık mücadelesinde yalnız olmadığı ortaya çıkacaktı.</p>
				<p class="normal">Rusya'daki Osmanlı kadrosu, başta Enver ve Halil paşalar olmak üzere Batı'nın arananlar listesinde yer alanlar bile emek, sömürü, kapitalizm söylemleriyle yoldaş olup çıkıyordu. Anadolu'daki milli hareket de işgalcileri Müslüman düşmanı olarak ilan ediyor, Rusya içindeki Müslüman güçler Doğu şûralarında gövde gösterisi yapıyorlardı.</p>
				<p class="normal">Anadolu'da milli hareketin yanında yer almak Rusya'daki ihtilalci anlayışın birincil temel bakışı olmuştu. Bunun eseri olarak Mustafa Kemal Paşa'ya sadece diplomasi ve sempatiyle destek vermenin çok ötesinde, bu destek bir müttefik gibi yerine getirilecekti.</p>
				<p class="h2baslik">Sorunlar, Çözümlerden Çok</p>
				<p class="normal">Rusya'nın da Ankara'nın da çözüm bekleyen öylesine çok meselesi vardı ki... Bunun ötesinde taraflar aralarındaki sorunları büyütmek yerine karşılıklı fedakârlıklarla anlaşarak çözmek yoluna gideceklerdi.</p>
				<p class="normal">Ankara'nın acil ihtiyaçları bir planla ele alınmış, bilinenlerin çok ötesinde Millicilerin silahlanma ve diğer yardım istekleri kulak arkası edilmemişti.</p>
				<p class="normal">Rusya'daki Enver Paşa fonksiyonu Ankara için dikkat edilmesi gereken bir unsurdu. Enver Paşa'nın donanımlı olarak Rusya'nın desteğiyle Anadolu'ya dönme ihtimalinin sıfıra indirilmesi şarttı.</p>
				<p class="normal">Rusya Millicilerin bu yönde rahat olması ve işgalcilerle savaşını daha serleştirmesi için Kırım başta olmak üzere yaşanan açlık ve yokluk manzarasına rağmen varını yoğunu Anadolu'ya yönlendirmişti.</p>
				<p class="h2baslik">Dost Yardım Ederse, Düşman Durur mu?</p>
				<p class="normal">Milli Mücadele'nin çeşitli biçimlerde yaptığı ekonomik ve askeri yardım çabalarını gelişen siyasal tablonun gereği olarak anlayabiliyoruz</p>
				<p class="normal">Sovyetler'in para ve silah yardımının oturduğu temel, bağımsızlık mücadelesindeki Türkiye'yi emperyalist ve istilacı olarak tanımladığı işgal kuvvetlerine karşı tam olarak desteklemektir. Bu noktadaki görüş ve kararlılık çeşitli vesilelerle Ankara ile istilacı olarak tanımlanan İtilaf Devletleri'nin dikkatine sunulmuştu. Bu kesin ifadeleri, Sovyetler'in gerek Doğu ülkeleri kurultayında, gerek liderlerin ve Ankara'daki temsilcilerin görüşlerinde tespit ediyoruz.</p>
				<p class="normal">"Mazlum ülkeler" tabirinin başında Anadolu'da istiklal mücadelesi veren Türkiye yani onun Ankara'daki Temsil Heyeti var.</p>
				<p class="normal">İstilacı ve emperyalist güçler tanımlamasında ise İngiltere öne çıkıyor. Fransa ve diğer Avrupa'nın silahlı güçleri de bu çerçevede yer alıyor.</p>
				<p class="normal">Ankara'nın verdiği mücadelede yardıma olan ihtiyacını, Rusya'nın bu yardımları gündeme alışının dayandığı siyasal temel iki taraf için de kaçınılmaz bir tablo arz ediyor.</p>
				<p class="normal">Peki, İtalya neyse ama Fransa'nın işgalciler arasında olmasına rağmen yardım ve silah satışı içine girmesini hangi biçimde izah edeceğiz.</p>
				<p class="normal">Bir kere öncelikle söylememiz gereken, Mustafa Kemal Paşa'nın, Fransa'ya yönelik silah desteğini alması, bu ülkeyi birinci plandaki işgalci konumundan çıkarıp, siyasal bir başarı elde ettiğidir. Fransa'yla sağlanan bu "yardım"laşma ilk başlarda her ne kadar Rusya üzerinde "soğuk duş" etkisi yapsa da bu gelişmeler komşunun yardım hareketini daha bir ateşleyecektir. Rusya siyasal ve askeri olarak Ankara'ya mesafe koymayacaktır.</p>
				<p class="normal">"Kurtuluş Savaşı'nda Diplomasi ve Askeri Yardım"ı inceleyen Serhan Ada İngiltere'nin, müttefikleri Fransa ve İtalya'nın Ankara'yla barış zemini aramasından telaşa kapıldığını, bu nedenle iki İngiliz subayını Refet Bey'le görüşmeye gönderdiğini ifade ediyor. Bunda amaç Mustafa Kemal Paşa ile General Harrington arasında bir görüşme sağlamaktı. Bu görüşme gerçekleşmeyecek ama Malta'daki Türk sürgünlerin önemli bir kısmı serbest bırakılacaktır.<sup class="calibre3"><a href="cerkezethem_split_114.html#footnote-118064-77" id="footnote-118064-77-backlink">77</a></sup></p>
				<p class="normal">Franklin-Boullon ile Mustafa Kemal Paşa görüş birliğine vararak Ankara Anlaşması'nı 20 Ekim 1921'de imzalamışlardı.</p>
				<p class="normal">Fransa bu antlaşma çerçevesinde Türkiye'nin bağımsızlığı ve egemenliği konusunda iyi niyetle çaba göstereceğini belirtiyordu. Fransa'nın Türkiye'ye silah ve savaş malzemesi vermesi de büyük ihtimalle burada söz konusu edilmişti.</p>
				<p class="normal">"Müttefiklerin tarafsızlık ilkesi resmen yürürlükteydi. Yani Türkiye ile Yunanistan'a silah yardımı yapılması yasaktı. İşte bu yüzden yardımın dolaylı olarak yapılması üzerinde duruldu.</p>
				<p class="normal">Bulunan formül şöyle özetleniyor: Fransız birlikleri Kilikya'yı terk ederken silah ve malzemelerini orada bırakacaklar veya özel şahıslara devredeceklerdi. Böylece Fransa tarafsızlık ilkesini uyguluyor olacaktı.</p>
				<p class="h2baslik">Fransa'nın Tavrı</p>
				<p class="normal">Fransa'nın vereceği malzemeler arasında ayakkabılarıyla 10 bin adet iyi durumda askeri giysi, seçimi Türkiye'ye bırakılmış 2.000 at, 10 uçak ve 10 yedek motor ile Adana telsiz istasyonunun tüm teçhizatı da bulunuyordu.</p>
				<p class="normal">Osmanlı, Alman Martin gibi tüfeklerin sayısı 10.000'i geçiyordu. Ayrıca 1.505 sandık mermi de bu yardımın içindeydi.</p>
				<p class="normal">İtalya cephesinden yardım ise Yarbay Fago'nun 1920'de Ankara'daki temaslarında gündeme gelmiş 3.300 eski ve yeni kamyon, uçaklar ve engel telleri gibi savaşta önem kazanan araç ve gereçten oluşuyordu.</p>
				<p class="h2baslik">Rusların Yardımı</p>
				<table class="generictable">
					<tr class="calibre4">
						<td class="calibre5"><span class="idebold">Cinsi</span></td>
						<td class="calibre6"><span class="idebold">Tüfek (adet)</span></td>
						<td class="calibre6"><span class="idebold">Makineli tüfek (adet)</span></td>
						<td class="calibre6"><span class="idebold">Mermi (sandık)</span></td>
					</tr>
					<tr class="calibre4">
						<td class="calibre5">Osmanlı</td>
						<td class="calibre6">392</td>
						<td class="calibre6">----</td>
						<td class="calibre6">6.749</td>
					</tr>
					<tr class="calibre4">
						<td class="calibre5">Almanya</td>
						<td class="calibre6">3.855</td>
						<td class="calibre6">15</td>
						<td class="calibre6">3.554</td>
					</tr>
					<tr class="calibre4">
						<td class="calibre5">Rus</td>
						<td class="calibre6">11.820</td>
						<td class="calibre6">50</td>
						<td class="calibre6">12.683</td>
					</tr>
					<tr class="calibre4">
						<td class="calibre5">İngiliz</td>
						<td class="calibre6">10.328</td>
						<td class="calibre6">130</td>
						<td class="calibre6">11.744</td>
					</tr>
					<tr class="calibre4">
						<td class="calibre5">Mannlicher</td>
						<td class="calibre6">10.571</td>
						<td class="calibre6">40</td>
						<td class="calibre6">8.600</td>
					</tr>
					<tr class="calibre4">
						<td class="calibre5">Fransız</td>
						<td class="calibre6">341</td>
						<td class="calibre6">80</td>
						<td class="calibre6">244</td>
					</tr>
					<tr class="calibre4">
						<td class="calibre5">Japon</td>
						<td class="calibre6">480</td>
						<td class="calibre6">----</td>
						<td class="calibre6">13</td>
					</tr>
					<tr class="calibre4">
						<td class="calibre5">Meksika</td>
						<td class="calibre6">25</td>
						<td class="calibre6">----</td>
						<td class="calibre6">----</td>
					</tr>
					<tr class="calibre4">
						<td class="calibre5">Büyük çaplım Mauser ve Martin</td>
						<td class="calibre6">----</td>
						<td class="calibre6">----</td>
						<td class="calibre6">1.000</td>
					</tr>
					<tr class="calibre4">
						<td class="calibre5">TOPLAM:</td>
						<td class="calibre6">37.812</td>
						<td class="calibre6">315</td>
						<td class="calibre6">44.587</td>
					</tr>
				</table>
				<p class="normal">Fransa ve Rusya'nın silah ve mühimmat miktarlarını karşılaştıran Serhan Ada tüfek yardımında Sovyetler'in 4 kat fazlalığı eriştiğini belirtiyor.</p>
				<p class="normal">Mermide ise 30 kat Sovyet üstünlüğü bulunmaktadır. Bunlara 11 milyon altın ruble ile değeri çok yüksek külçe altın da eklendiğinde Moskova yardımları daha bir öne çıkıyor.</p>
				<p class="normal">İlginç taraflardan biri de Sovyetler'in yaptığı para yardımının Fransa ve İtalya'dan silah alımında kullanılmasıdır.</p>
				<p class="normal">Yardım ve destek konusunda bir de Hindistan Müslümanlarının girişimi var. Hindistan Hilafet Komitesi'nin yaptığı para yardımı şöyledir:</p>
				<table class="generictable">
					<tr class="calibre4">
						<td class="calibre6"><span class="idebold">İngiliz lirası</span></td>
						<td class="calibre6"><span class="idebold">Türk lirası</span></td>
						<td class="calibre6"><span class="idebold">Tarihi</span></td>
					</tr>
					<tr class="calibre4">
						<td class="calibre6">26.000</td>
						<td class="calibre6">144.400</td>
						<td class="calibre6">26 Aralık 1921</td>
					</tr>
					<tr class="calibre4">
						<td class="calibre6">6.000</td>
						<td class="calibre6">36.300</td>
						<td class="calibre6">6 Şubat 1922</td>
					</tr>
					<tr class="calibre4">
						<td class="calibre6">4.000</td>
						<td class="calibre6">25.300</td>
						<td class="calibre6">18 Şubat 1922</td>
					</tr>
					<tr class="calibre4">
						<td class="calibre6">4.000</td>
						<td class="calibre6">32.300</td>
						<td class="calibre6">20 Şubat 1922</td>
					</tr>
					<tr class="calibre4">
						<td class="calibre6">10.000</td>
						<td class="calibre6">64.600</td>
						<td class="calibre6">22 Şubat 1922</td>
					</tr>
					<tr class="calibre4">
						<td class="calibre6">5.000</td>
						<td class="calibre6">32.300</td>
						<td class="calibre6">2 Mart 1922</td>
					</tr>
					<tr class="calibre4">
						<td class="calibre6">20.000</td>
						<td class="calibre6">131.500</td>
						<td class="calibre6">28 Mart 1922</td>
					</tr>
					<tr class="calibre4">
						<td class="calibre6">5.000</td>
						<td class="calibre6">33.150</td>
						<td class="calibre6">18 Nisan 1922</td>
					</tr>
					<tr class="calibre4">
						<td class="calibre6">5.000</td>
						<td class="calibre6">32.100</td>
						<td class="calibre6">2 Mayıs 1922</td>
					</tr>
					<tr class="calibre4">
						<td class="calibre6">4.000</td>
						<td class="calibre6">26.800</td>
						<td class="calibre6">31 Mayıs 1922</td>
					</tr>
					<tr class="calibre4">
						<td class="calibre6">6.000</td>
						<td class="calibre6">42.120</td>
						<td class="calibre6">26 Haziran 1922</td>
					</tr>
					<tr class="calibre4">
						<td class="calibre6">5.000</td>
						<td class="calibre6">35.500</td>
						<td class="calibre6">5 Temmuz 1922</td>
					</tr>
					<tr class="calibre4">
						<td class="calibre6">4.00</td>
						<td class="calibre6">2.904</td>
						<td class="calibre6">17 Temmuz 1922</td>
					</tr>
					<tr class="calibre4">
						<td class="calibre6">5.000</td>
						<td class="calibre6">35.900</td>
						<td class="calibre6">12 Ağustos 1922</td>
					</tr>
				</table>
				<p class="h2baslik">Sovyet Arşivleri Ne Diyor?</p>
				<p class="normal">Ankara hükümetinin Sovyetler'den istediği yardımın ne olduğu sorusuna en iyi cevabı yine Sovyetler verecektir.</p>
				<p class="normal">Bülent Gökay bu sorunun cevabını Moskova'da aramış ve bazı belgelere ulaşmıştır. Gökay'ın söz konusu yardımlarla ilgili belgelerin birincisinin adresi Dışişleri Bakanlığı Arşivi'dir.</p>
				<p class="normal">Türkiye Büyük Millet Meclisi hükümetinin Sovyet Rusya hükümetine gönderdiği ilk resmi mektup 26 Nisan 1920 tarihini taşımaktadır. Mektup Rusça yazılmıştır ve Mustafa Kemal Paşa'nın imzasını taşımaktadır.</p>
				<p class="normal">Mektup emperyalizme karşı savaşmak ve sömürülen ülkelerin mücadelesine katkıda bulunmak amacıyla Bolşeviklerle birlikte hareket etme ve eldeki kaynakları birleştirme çağrısında bulunan Ankara diyordu ki:</p>
				<p class="normal">"Ülkemizi işgal eden emperyalist güçleri kovmak ve ayrıca mücadelemizi sürdürmek ve askeri güçlerimizi güçlendirmek için Rusya'dan bize ilk olarak 5 milyon altın Türk lirası yanında yüklü miktarda silah ve mühimmat, teknik yardım cihazı, gerekli sağlık malzemesi ve ek olarak da ordunun beslenmesi için yiyecek maddesi vermesini talep ediyoruz."</p>
				<p class="normal">Mektupta en ilginç taraf da asker gönderilmesi isteğidir. Dışişleri Bakanlığı arşivlerindeki bu istekte bir rakam belirtilmemekte ve "bir miktar" diye telaffuz edilmektedir.</p>
				<p class="h2baslik">Cumhurbaşkanlığı Arşivi</p>
				<p class="normal">Rusya'nın Ankara'ya yaptığı genel yardımlar için en güvenilir kaynak Cumhurbaşkanlığı Arşivi'dir. Genelkurmay Başkanlığı da yayınlarında bu kaynaktan yola çıkar. Türk Kurtuluş Savaşı'na idari ve ekonomik yönden de bakan Genelkurmay Harp Dairesi Tarihi Başkanlığı 1920 yılının yardımlarına şu paragrafları açar:<sup class="calibre3"><a href="cerkezethem_split_115.html#footnote-118064-78" id="footnote-118064-78-backlink">78</a></sup></p>
				<p class="normal">Sandıklarla gönderilen Rus altınlarının hangi dönemlere dönük olduğu ve Osmanlı kâğıt parasıyla neye tekabül ettiğini görelim:</p>
				<p class="normal">İlk gelen altın rublelerin, 8 Eylül 1920'de Celalettin Arif Bey'in de bulunduğu Doğu Cephesi Kurmay Başkanlığı heyeti ile Rusya elçilik kâtibi ve askeri ataşesi önünde üç sandık açılarak kayıt ve tespiti yapılmıştı. Tartılan miktar toplam olarak 200 kilo 35 gram altındı. Doğu Cephesi, bu üç sandıktaki altının cephe emrine verilmesini istemişti. Ayrıca, 6 Ekim 1920 tarihinde kurye İbrahim Bey'in Rusya'dan alacağı 1 milyon altın rublenin cephede kalması ve önceki yardımın gönderilmesi istenecektir.<sup class="calibre3"><a href="cerkezethem_split_116.html#footnote-118064-79" id="footnote-118064-79-backlink">79</a></sup></p>
				<p class="normal">1920 yılının eylül ayında Rusya'dan deniz yoluyla motorla l milyon ruble altın Trabzon'a gelmişti. Doğu Cephesi Komutanlığı'nın Trabzon'daki tümene verdiği emirle 9 Ekim 1920'de bu meblağ kamyonlara yüklenerek Erzurum'a intikal ettirilmişti.</p>
				<p class="normal">1,5 milyon altın ruble ise 17 Aralık 1920 tarihinde Tuapse şehrinden Trabzon'a bir motorla gönderilmişti. Paranın getirilmesine daha önce Moskova'ya gönderilen Teğmen Bekir Bey nezaret etmişti. Teğmen, bu paradan 100 adedinin Moskova'da bulunan Bekir Sami Bey, 100 adedinin de Rize Mebusu Osman Bey tarafından alınarak Tuapse konsolosuna verildiğini belirtecektir.</p>
				<p class="normal">Gümrü Rusya Müttefik Cumhuriyetleri Şûralar vekili tarafından Erzurum'da askeri okulları için 50.000 atın ruble, Azerbaycan Şûralar Cumhuriyeti 100.000 Osmanlı altını bağışlanacak ve Kâzım Karabekir 1 Aralık 1920'de Milli Savunma Bakanlığı'na durumu bildirecektir.</p>
				<p class="normal">Yusuf Kemal Tengirşenk, beş kişilik heyetle Rusya'dan Kars'a gelişinde yardım antlaşmasının ilk taksiti olan ve her biri 10 altın rublelik 400.000 adet Rus rublesini getirecekti. Maliye Bakanlığı bu paranın acilen Batı Cephesi'nin ihtiyaçlarının karşılanması için Ankara'ya gönderilmesini isteyecektir.<sup class="calibre3"><a href="cerkezethem_split_117.html#footnote-118064-80" id="footnote-118064-80-backlink">80</a></sup></p>
				<p class="h2baslik">1920-1921 ve 1922 Yardım Çizelgesi</p>
				<table class="generictable">
					<tr class="calibre4">
						<td class="calibre6"><span class="idebold">1920 yılında verilen</span></td>
						<td class="calibre6"><span class="idebold">TL olarak değeri</span></td>
						<td class="calibre6"><span class="idebold">Tutarı</span></td>
					</tr>
					<tr class="calibre4">
						<td class="calibre6">1.500.000 ruble</td>
						<td class="calibre6">0,59</td>
						<td class="calibre6">885.000</td>
					</tr>
					<tr class="calibre4">
						<td class="calibre6">50.000 ruble</td>
						<td class="calibre6">0,59</td>
						<td class="calibre6"> 29.500</td>
					</tr>
					<tr class="calibre4">
						<td class="calibre6">100.000 adet Osmanlı altını</td>
						<td class="calibre6">5,07</td>
						<td class="calibre6"> 507.000</td>
					</tr>
					<tr class="calibre4">
						<td class="calibre6"><span class="idebold">TOPLAM:</span></td>
						<td class="calibre6">----</td>
						<td class="calibre6">1.412.500</td>
					</tr>
				</table>
				<p class="normal"> </p>
				<table class="generictable">
					<tr class="calibre4">
						<td class="calibre6"><span class="idebold">1921 yılında verilen</span></td>
						<td class="calibre6"><span class="idebold">TL olarak değeri</span></td>
						<td class="calibre6"><span class="idebold">Tutarı</span></td>
					</tr>
					<tr class="calibre4">
						<td class="calibre6">4.000.000 adet altın ruble</td>
						<td class="calibre6">0,59</td>
						<td class="calibre6">2.360.000</td>
					</tr>
					<tr class="calibre4">
						<td class="calibre6">4.000.000 adet altın ruble</td>
						<td class="calibre6">0,59</td>
						<td class="calibre6">2.360.000</td>
					</tr>
					<tr class="calibre4">
						<td class="calibre6">1.160.000 adet altın ruble</td>
						<td class="calibre6">0,59</td>
						<td class="calibre6">684.000</td>
					</tr>
					<tr class="calibre4">
						<td class="calibre6">240.000 adet altın ruble</td>
						<td class="calibre6">0,59</td>
						<td class="calibre6">141.600</td>
					</tr>
					<tr class="calibre4">
						<td class="calibre6">400.000 adet altın ruble</td>
						<td class="calibre6">0,59</td>
						<td class="calibre6">236.000</td>
					</tr>
					<tr class="calibre4">
						<td class="calibre6"><span class="idebold">TOPLAM:</span></td>
						<td class="calibre6">----</td>
						<td class="calibre6">5.781.600</td>
					</tr>
				</table>
				<p class="normal"> </p>
				<table class="generictable">
					<tr class="calibre4">
						<td class="calibre6"><span class="idebold">1922 yılında verilen</span></td>
						<td class="calibre6"><span class="idebold">TL olarak değeri</span></td>
						<td class="calibre6"><span class="idebold">Tutarı</span></td>
					</tr>
					<tr class="calibre4">
						<td class="calibre6">1.100.000 adet altın ruble</td>
						<td class="calibre6">----</td>
						<td class="calibre6">649.000</td>
					</tr>
					<tr class="calibre4">
						<td class="calibre6">3.500.000 adet altın ruble</td>
						<td class="calibre6">----</td>
						<td class="calibre6">2.065.000</td>
					</tr>
					<tr class="calibre4">
						<td class="calibre6"><span class="idebold">TOPLAM:</span></td>
						<td class="calibre6">----</td>
						<td class="calibre6">2.714.000</td>
					</tr>
					<tr class="calibre4">
						<td class="calibre6"><span class="idebold">GENEL TOPLAM:</span></td>
						<td class="calibre6">----</td>
						<td class="calibre6">9.908.100</td>
					</tr>
				</table>
				<p class="normal"> </p>
				<p class="normal">Buhara Cumhuriyeti'nin Türkiye'ye verilmek üzere Moskova'ya gönderdiği: 100.000.000 x 0,59 TL = 59.000.000</p>
				<p class="normal">Rusların çeşitli tarihlerde Türklere gönderdiği: 9.908.100</p>
				<p class="normal">Gönderilmeyen: 47.971.988</p>
				<p class="h2baslik">Genelkurmay'daki Silah Cephane<br class="chapter"/>Yardım Listesi</p>
				<p class="normal">Milli Mücadele sırasında gerekli olan savaş araçları yurtiçi ve yurtdışından sağlanmıştı. Bunların bir bölümü Fransa ve Almanya'dan satın alınmış, büyük bölümü ise Rusya'dan gönderilmiştir. Yurtiçinden temin edilen silah ve cephane Elcezire, Doğu Cephesi ve İstanbul ile dolaylarından kaçırılmıştı. Genelkurmay Harp Tarihi Dairesi Başkanlığı'nın bu konudaki listesi şöyledir:</p>
				<p class="indentmetin"> </p>
				<p class="indentmetinbold">Fransa'dan satın alınan</p>
				<p class="indentmetin">Tabanca: 1.000 adet</p>
				<p class="indentmetin">Çeşitli piyade tüfeği: 10.000 adet</p>
				<p class="indentmetin">Piyade cephanesi:10.000.000 adet</p>
				<p class="indentmetin">El Bombası: 100.000 adet</p>
				<p class="indentmetin">Kablo: 500 km</p>
				<p class="indentmetin"> </p>
				<p class="indentmetinbold">Almanya'dan satın alınan</p>
				<p class="indentmetin">Çeşitli piyade tüfeği: 3.000 adet</p>
				<p class="indentmetin">Hafif makineli tüfek: 1.500 adet</p>
				<p class="indentmetin">Piyade cephanesi: 1.335.000 adet</p>
				<p class="indentmetin">Savaş giysisi: 10.000 takım</p>
				<p class="indentmetin">Askeri potin: 10.000 adet</p>
				<p class="indentmetin"> </p>
				<p class="indentmetinbold">Rusya'dan gönderilen</p>
				<p class="indentmetin">Çeşitli piyade tüfeği: 43.374 adet</p>
				<p class="indentmetin">Sürgü kolu (mekanizma): 120.901 adet</p>
				<p class="indentmetin">Hafif makineli tüfek: 318 adet</p>
				<p class="indentmetin">Top (çeşitli): 81 adet</p>
				<p class="indentmetin">Bomba topu: 13</p>
				<p class="indentmetin">Piyade cephanesi: 56.042 sandık</p>
				<p class="indentmetin">Topçu cephanesi: 159.043 adet</p>
				<p class="indentmetin">El bombası: 123 sandık</p>
				<p class="indentmetin">Telsiz: 2 adet</p>
				<p class="indentmetin">Piyade mermi fabrikası oluşumu: 18 sandık</p>
				<p class="indentmetin">Çeşitli tezgâh:19.359 adet</p>
				<p class="indentmetin">Kılıç: 60 adet</p>
				<p class="h2baslik">Lenin Belgeleri</p>
				<p class="normal">Parti arşivindeki "Lenin Belgeleri" arasında yer alan 10 Mart 1921 tarihli Lenin'e takdim edilen Dışişleri Halk Komiserliği imzalı yazıda ise şu ifadeler yer alıyor:</p>
				<p class="normal">"Sözü edilen toplam 150 milyon ruble altın, şüphesiz abartmadır. Geçtiğimiz yıl Bekir Sami Bey 8 milyon rublede ısrar etmişti. Merkez Komitesi de bunu kabul etmişti. Bu miktarın 3 milyonu ödenmiş durumdadır.</p>
				<p class="normal">Mesele 2 milyon liranın ödenmesinden ibarettir. Aslında şu ana kadar az miktarda silah yardımı yaptığımız dikkate alınırsa bu ısrarın sebebi anlaşılır. Bu parayla silah temin etmek istiyorlar.</p>
				<p class="normal">Eğer şu sıralar umut ettikleri yardımı alamazlarsa politikalarında değişiklik yapmak zorunda kalacakları ihtimal dahilindedir."</p>
				<p class="normal">Stalin'e hitaben yazılmış 14 Eylül 1921 tarihli mektup ise yardımların dışında Ankara'nın içinde bulunduğu mali kriz nedeniyle yardım edilmesi talebinde bulunmaktadır.</p>
				<p class="normal">Bu talep edilen kredi miktarı 50 milyon ruble altın değerindedir. Moskova bu talebin karşılanmasının oldukça zor olduğu görüşündedir. Fakat çaba sarf edilmesini de istemektedir.</p>
				<p class="normal">Parti arşivindeki imzası okunmayan ama Çiçerin'e ait olması muhtemel 20 Eylül 1921'de Stalin'e yazılmış bir belgede Büyükelçi Ali Fuat Paşa'nın yardım talebini tekrarladığı ve bunun gerekçelerini takdim ettiği belirtiliyor. Buna göre İngiltere'nin Doğu'da Arap imparatorluğu oluşturma gayretinden, Balkan ülkelerinin nüfuz alanına alınması yolunda çaba gösterilmesinden söz ediliyor. Ve şöyle bir ekleme yapılıyor:</p>
				<p class="normal">"Eğer Kemalciler yenilirse İngiltere bu teşebbüslerde başarılı olacaktır. 20 milyon ruble altın değerinde kredi sağlamazsak Ankara hükümeti bunu bulmak için özellikle Fransa'ya başvurmak zorunda kalacaktır."</p>
				<p class="h2baslik">Stalin'e Altı Günde İki Rapor</p>
				<p class="normal">Stalin'e verilen bu iki raporun düzenlenmesi sadece altı günlük bir süre alıyor. Buradan Ankara'nın Moskova'yı ne denli zorladığını görüyoruz.</p>
				<p class="normal">İngiltere'nin Sovyetler'e karşı Doğu ve Balkan siyaseti geliştirmesi ve Ankara'nın mali krizle baş başa kalması karşısında Moskova Dışişleri meseleyi altı gün içinde iki kez Stalin'e götürüyor.</p>
				<p class="normal">Çarlık Rusyası'nın sürekli ortaya koyduğu düşmanlık siyaseti, Boğazlar üzerindeki baskıcı anlayış konuşulmuyor ve liderler her ülkenin kendi kaderini çizmesi gibi ortak noktalarda buluşuyordu.</p>
				<p class="normal">Halk şûrasını protesto etmek yerine oraya temsilci göndermek ve Bolşevizmi yerinde gözlemlemek Mustafa Kemal Paşa anlayışındaki yeni gelişmeler olacaktı. Gözlemci İbrahim Tali Paşa'dır. Ve Enver Paşa ile Rusya'daki Bolşevizme yakın duranlara daha dikkatli bakacaktır.</p>
				<p class="normal">Enver Bey'in Müslümanlardan oluşan Yeşil Ordu kuvvetlerine, dolayısıyla Kızıl Ordu'ya yardımcı olacaktı.</p>
				<p class="normal">"Yeşil Ordu" Ankara'dan olduğu kadar yerinden de izlenmektedir. Şurada yer alan diğer Avrupa Bolşeviklerinin devrim seslerine Kafkas Müslüman kesimlerinde inkâr edilmeyecek bir güce sahip olan Envercilere "yoldaşlar" tabirini kullandırmak Bolşeviklere gerekli zamanı kazandıracaktı.</p>
				<p class="normal">Ankara'nın da bu meseleye yaklaşımında uyguladığı politika, yani Tali Bey'in "Yoldaşlar" diye başlayan bildirisinin şûrada okutturulmasıyla bir başka "yeşil"in de Anadolu'da olduğunu Doğu halkları temsilcilerine duyurulacaktır.</p>
				<p class="normal">Enver Paşa'nın ömrünün sonuna kadar vazgeçemediği hayalci yapısı gerçekçi Mustafa Kemal'den en büyük ikazı burada almıştır.</p>
				<p class="normal">Dündar Akünal'ın <span class="ideitalik">Tarih ve Toplum</span> dergisinde Doktor İbrahim Tali Öngören'le ilgili yazısı kadar fotoğraflar da dikkati çekiyor. Bir bakıyorsunuz Tali Bey, Batum' da, bir başka fotoğrafta ise Rusya'da Macaristan yetkilileriyle görülüyor.</p>
				<p class="normal">İstanbullu İbrahim Tali Bey 1909'da binbaşı rütbesiyle Hudeyde (Yemen) Hastanesi'ne ve fırka sertabipliğine tayin olmuştu. Sonrasında Bingazi'de Sıhhiye reisliği yapacak, Balkan Savaşı'na katılacaktır.</p>
				<p class="normal">1915'te Çanakkale'de 2. Ordu Sıhhiye Dairesi mensubu olarak yer alacaktır. Daha sonra Şark Ordular Grubu'na sıhhiye müfettişi olarak atanacaktır. İstanbul'dan Anadolu'ya 16 Mayıs 1919'da 7. Ordu Sıhhiye müfettişi olarak geçecektir.</p>
				<p class="normal">1920 yılındaki yoğun Moskova trafiğinde en önemli kişilerden biri olan Tali Bey Büyük Millet Meclisi hükümetinin teşekkül ettirdiği, Sovyet Rusya'ya gönderilen Birinci Heyet-i Siyasiye'ye müşavir olarak girmişti. Müzakerelere ara verilmesiyle heyet Ankara'ya bir kişi eksik olarak dönecektir.</p>
				<p class="h2baslik">Bakû'daki Yoldaş</p>
				<p class="normal">İbrahim Tali Bey artık siyasette yetkin bir isimdir ve heyeti Moskova'da temsil etmekle kalmayıp, Bakû'da toplanan Şark Milletleri Kongresi'ne müşahit olarak katılacaktır. (Bakû'daki bildirisi için "Belgeler" bölümüne bakınız.)</p>
				<p class="normal">İbrahim Tali Moskova'yla ilişkiler konusunda Ankara için son derece önemli çalışmalar yapmış ve gerektiğinde Bakû'daki gibi "yoldaş" olmuştur.<sup class="calibre3"><a href="cerkezethem_split_118.html#footnote-118064-81" id="footnote-118064-81-backlink">81</a></sup></p>
				<p class="normal">Enver Paşa'nın Anadolu'ya geçme umudu tükenmiştir. Onun Müslüman halklar üzerindeki otoritesi zayıfladıkça, Bolşevik yönetimin ve Mustafa Kemal Paşa'nın Ankara ve Anadolu'daki otoritesi güçlenir.</p>
				<p class="normal">Moskova'daki Yeşil Ordu bayrağı Kızıl Ordu'nun gölgesinde, Anadolu'daki Yeşil Ordu'nun danışıklı oluşumu ise Ankara'nın denetimi altında sürüp gidiyordu.</p>
				<p class="normal">Nasıl olsa Rusya'daki Müslümanlar üzerinde Bolşevik hareketler devam ediyor, göz ve söz altında tutulan Enver Paşa ve maiyetine ilk başlarda dokunulmamasının asıl sebebi Anadolu meselesinde Enver Paşa'yı Rusya'da bir koz olarak tutmaktı. Böylece işgalci Avrupa ile Ankara üzerindeki siyasi ağırlık devam ettirilecekti. Yani her şeyin bir zamanı vardı ve Moskova bu karar zamanını safha safha uygulayacaktı.</p>
				<p class="normal">Ankara'nın yardıma, Moskova'nın da zamana ihtiyacı vardı.</p>
				<p class="normal">Türkiye'de sol hareketleri en ince ayrıntılarına kadar işleyen Mete Tunçay Türkiye ile Moskova arasındaki ilişkilere hem bilgi hem de belgeyle katkıda bulunmuş ve Bolşevizme İttihatçıların bakışını da eklemiştir.<sup class="calibre3"><a href="cerkezethem_split_119.html#footnote-118064-82" id="footnote-118064-82-backlink">82</a></sup></p>
				<p class="h2baslik">Kısa Yoldan Bolşevizm</p>
				<p class="normal">Tunçay, "İttihatçılar ve Bolşevikler" başlığını taşıyan yazısında Türkiye Komünist Partisi'nin 9 Ağustos 1920 tarihli bildirisine yer vermişti.</p>
				<p class="normal">Partinin Ankara Merkez-i Umumi'si, bildiride "Bolşeviklik nedir?" sorusuna cevap arayanları en kısa yoldan şöyle bilgilendirecekti:</p>
				<p class="normal">"Bolşevikliğin ne olduğunu iyice anlamayan insanlar arasında bazı yanlış fikirlerin ve dedikoduların husule gelmekte olduğu işitildiği için hakikatin neden ibaret olduğunu birkaç cümleyle anlatmak mecburiyeti hâsıl oluyor.</p>
				<p class="normal">Bolşeviklik bildiğimiz manada fırkacılık değildir. Bolşevikler dünyada sosyalizmi yerleştirmeye azmetmiş bir zümre-i beşeriyedir. Fende komünist olarak ifade olunan bu meslek, Türkçe'de 'ortaklık', Arapça'da 'iştirak' diye bilinir.</p>
				<p class="normal">Kelimenin manasını daha iyi anlamak için bunu tarif etmek daha iyi olur. Ortaklık şu demektir. Hava, su, toprak bütün insanların müşterek malıdır. Havadan, sudan, topraktan çıkan ve elde edilen her türlü hâsılata bütün insanlar ortaktır.</p>
				<p class="normal">Hülasa dünyada mal mülk diye ne varsa, bunların hepsine bütün dünyadaki insanlar ortaktır."</p>
				<p class="normal">Bu takdim cümlelerinden sonra Türk Bolşevikleri ile İttihatçılar arasında ne münasebetin olduğuna geçilir. İttihatçıların Türk milletinin başına bela kesildiğini ifade edildikten sonra denir ki:</p>
				<p class="normal">"Hayır arkadaşlar hayır... Türkiye Bolşevikleri arasına yüzü kara ve elleri kanlı olan ne bir İttihatçı ve ne İttihatçılardan daha fena olan ve bilhassa bu son zamanlarda bütün dünya İslamlarının, bütün dünya amele fırkasının amansız düşmanı olan İngilizler ve menfaatleriyle ele veren İtilafçılardan bir fert bile bulunmak imkân ve ihtimali yoktur."</p>
				<p class="normal">Çarlık dönemini ve Türk-Rus savaşlarını hatırlayanlar için "dostluk" hareketleri inanılır gibi değildi ama meraka da değerdi. Anadolu'yu ve büyük Rusya'yı temsil edenler işgalci ve emperyalist Avrupa karşıtı olduklarında birleşiyorlardı. Ankara ve Moskova'da siyasi açıdan hava "ılıman"dı. Ekim rüzgârlarının esintisi hissedilmeye başlanmış, sık sık telaffuz edilen ve gazetelere de yansıyan "Bolşevizm" üzerine Ankara'da konuşmalar başlamıştı.</p>
				<p class="normal">Bolşevizm üzerine bir hayli yorum yapılıyor ve "Bize uyar mı?" sorusu daha enginlik kazanarak "Bolşevik olursak ne kazanırız?" şekline dönüşüyordu.</p>
				<p class="normal">Rüzgâr Ankara'ya doğru esiyor ve bunun bir "devrim" fırtınasına dönüşmeden atlatılması yanında rüzgârından yararlanılması düşüncesi iki taraf için de söz konusu oluyordu.</p>
				<p class="h2baslik">İngiliz Arşivi Ne Diyor?</p>
				<p class="normal">Moskova rüzgârının esintisi sadece Ankara'ya yönelik değildi. Bu rüzgârın Batı'da, özellikle İngiltere'de hissedildiğini İngiliz diplomatik yazışmalarında görüyoruz.</p>
				<p class="normal">Türkiye ile Ortadoğu üzerindeki siyasi tavrını ve beklentilerini Birinci Dünya Savaşı'ndan itibaren ortaya koyan İngiltere bunu işgalle pekiştirmişti.</p>
				<p class="normal">Rusya'daki siyasi değişimden önce dikkati İstanbul hükümeti ile Anadolu kongrelerinde olan İngilizler, en ufak söylenti ve beklentiyi bile dile getiriyorlardı.</p>
				<p class="normal">10 Ekim 1919 tarihinde Amiral Robeck, Lord Curzon'a gönderdiği yazısında ilk kez "Bolşevik" sözcüğünü telaffuz edecekti:</p>
				<p class="normal">"Sadrazam ve dahiliye vekili durumun vahametini kabul ediyorlar. Asileri cezalandırmak için müttefiklerden müsaade istiyorlar. Sivas Kongresi'nin enteresan tarafı, Avrupa'nın da Türkiye'den sayılması ve Damat Ferit Paşa hükümetini ilan etmesi.</p>
				<p class="normal">İzmit civarında Bolşevik tipi bir haydut çetesi türedi. Milliyetçi gazeteler bu konferansı bir zafer gibi gösteriyorlar.</p>
				<p class="normal">İngiltere Türkiye'ye karşı olan savaşta baş yeri aldığı halde, gazetelerin ve milliyetçilerin gözünde iyi bir yer işgal ediyor."</p>
				<p class="normal">Bolşevikleri bir meseleden çok tehlike olarak gören amiralin yazısı yine Lord Curzon'a sunuluyor:</p>
				<p class="normal">"Boğazlar'ın milletlerarası bir hale getirilmesine, Türkiye'nin tam bir mali kontrol altına alınmasına razıyım. Fakat İzmir ve Trakya'nın Yunanistan'a verilmesi beni ciddi surette endişelendiriyor.</p>
				<p class="normal">Bütün bunlar Ön Asya'da çok kanlı olaylara yol açacaktır.</p>
				<p class="normal">Müslümanlar, Yunan işgali altına girmezler. Hele Yunanlıların İzmir'de yaptıkları kepazeliklerden sonra...</p>
				<p class="normal">Mr. Venizelos Yunan kuvvetini bu şekilde ispat edemez, kendisi tam bir Yunan bile değildir. İngiliz subayları ve bizim adamlarımız Türkleri öldürmekte Yunanlılarla birleşiyorlar. İngiliz halkı bunu öğrendiği zaman rahatsız olacaktır.</p>
				<p class="normal">Biz bu şekilde Yunan menfaatlerini korudukça, Türkler Bolşeviklerden silah alacaktır. Ve Yakındoğu kan içinde kalacaktır.</p>
				<p class="normal">Bizim Türklere karşı gösterdiğimiz bu şiddet anlaşılır şey değildir. Bizim iyi ismimiz, şerefimiz, Ortadoğu'daki bütün menfaatlerimiz tehlikededir. Buna inanınız."</p>
				<p class="normal">Amiral iki noktanın altını çiziyor.</p>
				<p class="normal">Birincisi, Türklere karşı ortaya konan baskı ve şiddet. Amiralin bunu İngiltere'nin şerefiyle bağdaşmaz buluyor ve Bolşeviklerin silah desteğinin artacağına dikkat çekiyor.</p>
				<p class="normal">22 Kasım 1920 tarihli belgede ilginç bir öneriyle karşılaşıyoruz:</p>
				<p class="normal">"Türk lideri Kâzım Karabekir Paşa Ermenistan'a girdi. Kars, Sarıkamış vb. aldı. Türkler Vrangel'i elemine ettiler. Venizelos'un politik hayatını mahvettiler.</p>
				<p class="normal">Türkler şimdi bir grup inatçı maceracı tarafından idare edilmektedir. Şimdi onlara teklif edeceğimiz bütün fırsatları reddedeceklerdir.</p>
				<p class="normal">Milliyetçi ordular iki kısma ayrılmış, Doğu ordusunun başına Kâzım Karabekir, Batı ordusunun da başına Mustafa Kemal geçmiş. Mustafa Kemal'in orduları Yunanlılarla çarpışmaya hazır. Hatta İzmit'te İngilizleri bile tehdit ediyorlar.</p>
				<p class="h2baslik">Türkler ile Rusları Savaştırmak</p>
				<p class="normal">Erzurum üstünde Ruslar ile Türklerin çarpışmasını temin etmeliyiz. Türkler Ruslarla olan antlaşmalarını bozarsa, İzmir'i, Kars'ı hatta Trakya'da bazı hakları onlara bırakırız.</p>
				<p class="normal">Türkiye bizlerle Rusya arasında tarafsız bir devlet haline gelirse, İngiltere'nin Mısır, Hindistan ve Mezopotamya gibi dominyonları rahatsız hale gelir."</p>
				<p class="normal">Kasım 1920'deki iki yazışmada İslam unsurunun öneminden söz edilmektedir.</p>
				<p class="normal">Albay Stock imzalı yazı yine Lord Curzon'a hitap etmekte ve 6 Kasım tarihini taşımaktadır:</p>
				<p class="normal">"Türklerin Ermenistan'ı başarılı istilasından sonra Ortadoğu'nun çehresi değişmiştir. Şimdi Türkler Azerbaycan'ı kontrol etmek isteyeceklerdir.</p>
				<p class="normal">Türkler ile Bolşeviklerin çatışması kaçınılmaz hale gelecektir. Biz her ikisiyle düşmanız, fakat her ikisiyle yaşamayacağız.</p>
				<p class="normal">Şayet Bolşeviklerle birlikte olursak, onların güneye inmelerini durdurabiliriz. İslam'ın bize karşı birleşme korkusunu ortadan kaldırmalıyız. Sünniler ile Şiiler arasındaki ayrılık büyüktür. Biz bunu daha da geliştirebiliriz."</p>
				<p class="normal">Lord Curzon bu defa H. Rumbold'dan aldığı raporda İslam unsurunun ne denli bir enginlik kazandığını görecektir. Rapor 27 Kasım 1920 tarihini taşımaktadır:</p>
				<p class="normal">"Şayet çok şiddetli bir harekâta girişmezsek, milliyetçiler kudreti ele geçirecekler. Üstelik korkumuz, halkın çoğunluğunu tatmin edecek Bolşeviklik prensiplerinin Türkiye'ye sızmasıdır. Biz kendimizi Bolşevizme karşı İslam'ın koruyucusu olarak göstermeliyiz.</p>
				<p class="normal">Mümkün olduğu kadar Bolşevikler ile Mustafa Kemal'in arasını açmalıyız. Ayrıca şimdiye kadar Rusya'yı İslam'ın düşmanı zanneden İslam âlemi yavaş yavaş uyanıp hakiki düşmanın İngiltere olduğunu anlamaya başladı.</p>
				<p class="normal">Hindistan'da dini liderler ve çok tesirli bir şahıs olan Gandhi, Türklere imzalatılan sulh antlaşmasına karşı çıkıyor."</p>
				<p class="normal">24 Aralık 1920 tarihli rapor ise Türkler ile Rusların antlaşma yapmak üzere olduğuna işaret ediyor:</p>
				<p class="normal">"Bolşevikler, Mustafa Kemal'le anlaşmak üzereler. Müttefikler acele olarak Mustafa Kemal'e yaklaşıp Sevr Antlaşması'nda bazı değişiklikler teklif etmelidir."<sup class="calibre3"><a href="cerkezethem_split_120.html#footnote-118064-83" id="footnote-118064-83-backlink">83</a></sup></p>
				<p class="h2baslik">Rus Elçisi Neden Cepheye Getirildi?</p>
				<p class="normal">Fahrettin Altay Kurtuluş Savaşı hatıralarında bu soruyu şöyle cevaplıyor:</p>
				<p class="normal">"Süvari Kolordusu Ilgın etrafında ikmal ve eğitim işleriyle uğraşırken 1 Nisan 1922 günü Başkomutan Gazi Mustafa Kemal Paşa kolorduyu teftişe geldi. Refakatinde cephe komutanı ve büyük bir heyetle Sovyet Rusya Büyükelçisi Aralov, Azerbaycan Cumhuriyeti Elçisi Abilov ve her iki elçiliğin askeri ataşeleri de beraberdi. Daha önceden verilen bir emirle üç süvari tümenini Ilgın kaplıca meydanında toplattı. Yoklamadan sonra bir harp tatbikatı yaptırdı. Üç tümenin süratle açılıp yayılması çok heybetli oldu. Bundan sonra yapılan geçit resminde yuvarlak hesapla sekiz bin kadar atlının dörtnala geçişi bütün seyircileri heyecana boğdu. Gelenler memnuniyetlerini belirtip Akşehir'e piyadeleri teftişe gittiler."</p>
				<p class="normal">Şimdi burada duralım ve "Hayır öyle değil" diyen bir ismi şahit olarak çağıralım. Bu kişi l. Ordu Komutanı Ali İhsan (Sabis) Paşa'dır:<sup class="calibre3"><a href="cerkezethem_split_121.html#footnote-118064-84" id="footnote-118064-84-backlink">84</a></sup></p>
				<p class="normal">"26 Mart 1922 Cuma günü Başkomutan Mustafa Kemal Paşa ile İsmet Paşa Bolvadin ve Aziziye taraflarına giderek 2. Ordu mıntıkasında evvelce ikmal edemedikleri teftişe devam etmeye başladılar. Mustafa Kemal Paşa'nın hastalığı geçmiş idi.</p>
				<p class="normal">28 Mart 1922 sabahı İsmet Paşa'dan aldığım bir telgrafta, bugün öğle vakti Aziziye'den hareket edecek olan Paşa'nın Bolvadin'de kısa bir dinlenmeden sonra Çay'da 1. Ordu Karargâhı'nda çay içecekleri, sonrasında trenle Akşehir'e avdet edecekleri bildirildi.</p>
				<p class="normal">Mustafa Kemal Paşa'nın Bolvadin'de daha az durarak Çay'da bizim karargâhımızda arzusunu ifade etmesi hayli manalı idi.</p>
				<p class="normal">Özellikle Çay istasyonu, Bolvadin ile Çay kasabası arasında bulunduğundan, Bolvadin'den Çay kasabasına kadar gideceği yerde, Çay istasyonunda kalarak orada trene binebildi; bunu benim hatırımı kırmayıp yaptığına hükmederek imkân ölçüsünden mükemmel bir çay ziyafeti hazırlattım.</p>
				<p class="normal">Amatör subaylardan ve erlerden meydana gelen bir saz heyeti ile askeri muzikayı getirterek münasip bir istikbal töreni tertip ettik.</p>
				<p class="normal">Saat tam 17.00'de Çay kasabasına geldiler. Başkomutan'ın refakatinde İsmet Paşa'dan başka Rus Sefiri Aralov Yoldaş, Azerbaycan Sefiri İbrahim Abilov Yoldaş, yaverler, kâtipler vesaire var idi.</p>
				<p class="normal">Yapılan törenden, çay ziyafetinden, bu esnada çalan saz ve bandodan, subay arkadaşlarımın gösterdikleri kibar ve centilmence hareketlerden, neşeden, iyi bir ahenk ve akort halinde canlılıktan ve beraberlikten çok memnun oldu. Ben yabancı sefirlerin de beraber olduklarını bilmiyordum, haber de verilmemişti."</p>
				<p class="normal">Ali İhsan Paşa bu satırlarında ziyaretten kendisinin ve Mustafa Kemal Paşa'nın nasıl memnuniyet duyduğunu gerçekten coşku içinde anlatmaktadır. Adeta bir imkân yaratarak 1. Ordu'ya gelmiş subaylarımız ve erlerimiz arasında çok samimi bir görünüş içinde bu teftişi veya ziyareti gerçekleştirmiştir.</p>
				<p class="normal">Ama ziyaretinde sefirlerin ve askeri yabancı zevatın olduğu Garp Cephesi Komutanlığı tarafından bildirilmemesi konumuzun dışında olduğundan bir yoruma girmiyoruz. Ancak Sovyet ilişkilerinde somut adımların atıldığı bir dönemde Bolşeviklerin cepheye getirilmesinde Ali İhsan Paşa ordunun görünüşünü pekleştirecek çok daha başka misaller vermek imkânından mahrum bırakılmıştır. Ancak teftişi abartmadan eksiksiz ve övgüler alarak tamamlamıştır.</p>
				<p class="normal">Çayda verilen bu "çay molası"nda, geleneksel hayat tarzından vazgeçmeyen subay ve erlerimizin bunu ordu adına hem Paşa hem de misafirlere takdim etmesi neyse ki "samimi bir dostluk nişanesi" olarak kabul edilmiştir. Hem de ne kabul... Sazından sözüne, asker oyunlarından tiyatrosuna kadar her şey var...</p>
				<p class="normal">Heyet kışlada değil de sanki Direklerarası'ndadır. Paşa'nın bir de haberi olsaymış, kim bilir ne program olacakmış, ne program!</p>
				<p class="normal">İki lisan bilen Ali İhsan Paşa'nın bu teftişte "Ordu teftişinize hazırdır Başkomutan'ım" demekle yetinmediğini biliyoruz. Büyük ihtimalle programın içine mutlaka Azeri oyunu da koymuştur, Kafkas havası da... "Misafirlerle samimi ve ortak bir dille konuşan" ordu komutanı misafirlere "General böyle olursa, subay ve erler de kim bilir nasıl olur?" dedirtmiştir.</p>
				<p class="normal">Bizim hiçbir yana destek çıkmayan, askeri olmayan ama içtenlikle ifade ettiğimiz bu tahayyül, Ali İhsan Paşa'nın verdiği başarılı askeri teftişle, şu satırlarda gerçeğe yönelecektir:</p>
				<p class="normal">"Bizi ihtiyatlı ve tertipli gören Mustafa Kemal Paşa cidden memnun olmuş ve beni şahsen tebrik ederek gördüğü gayret ve himmetten, orduda göze çarpan ahenkten ve canlılıktan dolayı hususi takdirlerini beyan etmişti. Ben de bu takdirden cesaret alarak iki gün sonra 30 Mart'ta bir askeri merasim yaptıracağımı ve bu merasime davet etmeme müsaade buyurmasını rica ettim.</p>
				<p class="normal">'Ne merasimi bu?' diye sordu.</p>
				<p class="normal">'Geçen sene 30 Mart'ta İkinci İnönü muvaffakiyeti olmuş, bunun yıldönümünü kutlayacağız.'</p>
				<p class="normal">'Ha! Bak, hiç haberimiz yoktu... Çok iyi; ne yapacaksınız?'</p>
				<p class="normal">'Size mükemmel bir fırka göstereceğim; orduyu taarruz için ne dereceye kadar hazırlamış olduğumuzu tebarüz ettireceğim. Denetleme ve resmi geçit yapılacak. Sonra bir asker bayramı, asker oyunları, gece ziyafet, müsamere, saz, muzika, tiyatro, monolog vesaire.'</p>
				<p class="normal">'İyi bir şey olacaksa Rusları da beraber getireyim. Bize para vermiyorlar. Hâlâ çete halindesiniz, muntazam bir ordu yapınız, o zaman altın para takdim ederiz diyorlar.'</p>
				<p class="normal">'Hiç merak ve tereddüt etmeyiniz. Göğsünüzü gere gere yabancı misafir getiriniz. Herhalde memnun olacaksınız, takdirinizi celp edecek levhalar ve kıtalar göstereceğim.'</p>
				<p class="normal">'Çok iyi; öyle ise geliriz, teşekkür ederim' dedi.</p>
				<p class="normal">Bundan sonra istasyona gittik, misafirleri uğurladık. Usulen Garp Cephesi komutanını da haberdar edip davet ettim."</p>
				<p class="normal">Ali İhsan Paşa, başkomutan ve beraberindeki heyet karşısında görevini yüz akıyla yerine getirmiş, bunun ötesinde İnönü zaferinin yıldönümünü hatırlatıp bu vesileyle Ruslara 'Harp Oyunları' göstermek fırsatını bulmuştu.</p>
				<p class="normal">Artık daha renkli bir gösteriye hazırlanabilecekti.</p>
				<p class="normal">Renkli, ama etkili bir gösteri. Öylesine bir gösteri ki, Rus heyeti "Taarruza hazır, çete olmaktan çıkmış, her şeyiyle muntazam ve mükemmel bir ordu" diyebilsin ve ardından yardımlar gelsin...</p>
				<p class="normal">Ali İhsan Paşa 30 Mart 1922 İkinci İnönü Muharebesi'nin yıldönümü kutlamasını da şöyle anlatmaktadır:<sup class="calibre3"><a href="cerkezethem_split_122.html#footnote-118064-85" id="footnote-118064-85-backlink">85</a></sup></p>
				<p class="normal">"İhtiyatta bulunan üç fırkayı (15. 23. ve 57) Çay istasyonu ile Çay kasabası arasında topladık. Öğleden evvel Mustafa Kemal Paşa, yanında Rus ve Azerbaycan sefirleri ve askeri heyetleri bulunduğu halde İsmet Paşa'yla beraber Akşehir'den otomobillerle Çay'a geldiler. Öğle yemeğini bizim karargâhta hep beraber yedik. Saat 13.30'da hazırlatmış olduğum atlara binerek, fırkaların toplandığı alana gittik. Kendi binek hayvanlarımızdan birini Mustafa Kemal Paşa'ya tahsis etmiştim. Evvela askeri birliklerimizin denetlemesi, bundan sonra geçit resmi yapılacaktı... Yüksekçe bir yerde dağ eteğinde bulunan Çay kasabasından askerin toplandığı çayıra doğru aşağı inerken uzaktan bir süngü ormanı, tunçtan blok halinde bir abide gibi hareketsiz ve muhteşem görününce, Mustafa Kemal Paşa bana dönerek gözleriyle memnuniyetini ve takdirlerini ifade etmiş ve gülümsemişti.</p>
				<p class="normal">Yapılan denetleme ve geçit resmi, o zamana kadar, Kurtuluş Savaşı'nda görülmemiş muntazam bir ordu manzarasını, disiplin ve talim ve terbiyesini ispat eylediğinden, Mustafa Kemal Paşa çok hoşlandı; ecnebi sefirler ve askeri ataşeler de hayret ettiler.</p>
				<p class="normal">Mustafa Kemal Paşa'yı ve beni tebrik eylediler. Bundan sonra Başkomutan duyduğu muvaffakiyet aşkını ve heyecanını belirtmek için atlı komutanları çağırmamı ve etrafında toplanılmasını bana söyledi.</p>
				<p class="normal">Etrafımızda bulunan ve gözümün içine bakan maiyet komutanlarıma, atlı zabitlerin hemen dörtnala celp edilmelerini yüksek sesle söyledim. İki üç dakika zarfında atlarını koşturup gelen alay, tabur, bölük komutanları ile bunların atlı yaverleri etrafımızda halka teşkil ettiler. Muhtelif derecelerdeki amirler nihayet bana tam haberini verdikten sonra, ben de Başkomutan'ıma toplandıklarını ve emir beklediklerini usulen haber verdim. Bütün maiyet subaylarım altı aydan beri çalışmalarının nasıl takdir edileceğini sabırsızlıkla merak ediyorlardı.</p>
				<p class="normal">Bugün yaptığımız her münferit ve toplu hareket bir Alman ordusu intizamı ve jestleri içinde, keskin, ciddiyetle, gürültüsüz ve çeviklikle yapılıyordu.</p>
				<p class="normal">Başkomutan bindiği doru kısrağımı biraz ileri sürdükten sonra tebrik ve takdirlerini veciz cümlelerle, gülümseyen bir çehreyle subaylara bildirdi. Onların da bu tebrik ve takdirlerini tekmil askerlere selamlarıyla birlikte söylemelerini emretti. Bundan sonra daha yüksek canlı bir ses ciddiyetle şu hitapta bulundu:</p>
				<p class="normal">'Arkadaşlar! Süngüleri ne zaman kılıflara koyacaksınız?'</p>
				<p class="normal">Münasebetsiz bir cevap verilmesini imkân ve zaman bırakmadan hemen elimi kaldırıp selamladım:</p>
				<p class="normal">'Müsaade buyurursanız Paşa Hazretleri, bütün 1. Ordu namına ben cevap vereyim' dedim.</p>
				<p class="normal">'Buyurunuz.'</p>
				<p class="normal">'Düşman ordusunu imha ederek, kaçabilenleri İzmir'de denize dökmedikçe, süngülerimizi asla kılıflarına sokmayacağız.'</p>
				<p class="normal">'Çok memnun oldum. Bütün askerlerimizin bu neticeyi bir an evvel elde edeceklerine eminim.'</p>
				<p class="normal">Rus sefiri bu sual ve cevapların Rusça'ya çevrilmesini istedi. Rus sefiri fevkalade memnun olarak güldü ve benim elimi sıkarak tebrik etti.</p>
				<p class="normal">Bundan sonra evvelce tertip etmiş olduğumuz program mucibince asker eğlencesi yapacağımız yere gitmeleri için komutanlara işaret ettim; ben de Başkomutan ile misafirlerini bu alana davet edip, bizzat at üstünde götürdüm. Oraya giderken Mustafa Kemal Paşa tekrar bana şunları söyledi:</p>
				<p class="normal">'Tebrik ederim, herhalde altı ay evvelki asker değil, büyük fark var. İyi çalışmışsınız.'</p>
				<p class="normal">Asker eğlencesi yapacağımız yerde çadırlar kurmuştuk. Bu çadırlara Başkomutan'ı, İsmet Paşa'yı, misafirleri, ordumuzun diğer komutanlarını ve yüksek rütbeli subayları davet ederek kendilerine ayırdığımız yerlere oturttuk. Program mucibince konakları yakın yerlerde olan askerler, çadırlar önündeki geniş meydanın etrafına halka şeklinde oturmuşlardı.</p>
				<p class="normal">Asker eğlencesi programı başladı: Muhtelif asker ve köy oyunları, memleket havaları, güreş, ortaoyunu, monolog vesaire numaraları yapıldı. Rus sefiri, müsaade alarak oyunlarda hüner gösterenlere para hediyesi verdi. Ben de öteden beri mutadım olduğu cihetle, sırayla her numarayı yapan asker grubuna yaverim vasıtasıyla yirmi liradan elli liraya kadar nakdi mükâfat vermekte idim."</p>
				<p class="normal">Ali İhsan Paşa'nın bu fevkalade etkileyici gösterisi hem Paşa, hem de ordu için tam bir "moral" olmuştu.</p>
				<p class="normal">İsmet Paşa, yıldönümü gösterileriyle hatırlanmış, altı aydan beri ne yapıyor denilen Ali İhsan Paşa ordunun hazır olduğunu göstermişti.</p>
				<p class="normal">Ruslar artık çetelerin muntazam orduya dönüşünü gözleriyle görüyor ve askerin zafere inancını tespit ediyordu.</p>
				<p class="normal">Silahlar ancak zafere inananların elinde göğe yükselebilirdi.</p>
				<p class="normal">Sadece 1. Ordu'ya ait bir tanımlama değildi bu. Şüphesiz her cephede yankılanıyor ve cephenin öbür anlamdaki "cephe"leşmesi bittikçe, eldeki silah değer kazanıyordu.</p>
				<p class="normal">"Ruslar her ne kadar o sıralarda dostumuz idi ise de cephe kuvvetlerini onlara göstermekteki maksadımızı anlayamamıştık. Çok sonraları öğrendik ki, Ruslar bize müşterek savaş teklif etmişler ve bu maksatla Zonguldak ve Ereğli'ye asker çıkarmak ve Kocaeli'nde beraber savaşmak istemişler. Bizim kuvvetlerimizin düşmanları İstanbul'dan çıkarmaya kâfi gelmeyeceğini ileri sürmüşler. Bundaki gizli maksadı Atatürk anlamaz olur mu? İstanbul Avrupalılardan kurtarılacak, Rusların işgaline bırakılacak. Derhal, 'Olmaz, benim kuvvetim İstanbul'u da İzmir'i de kurtarmaya kâfidir' demiş ve bunu fiilen göstermek için onların elçileri ve askeri ataşeleriyle bu seyahati tertip etmiş."</p>
				<p class="h2baslik">Karabekir'in Raporları</p>
				<p class="normal">Kâzım Karabekir Paşa Ankara'ya yazdığı yazıda diyordu ki: "İstanbul'un en son durumu üzerine Batum'un da durumu önem kazanmıştır. Karadeniz'in kuzey sahilinde Yeşil Ordu'nun ve daha kuzeyde Bolşeviklerin başarıları ve Denikin ordusunun perişanlığı Batum'da çıkacak bir Bolşevik patlayışı başarıya götüreceği ve şimdiki durumun da bunu gerektireceği kanısına vardık. Heyet-i Temsiliye'yle de görüşülmektedir. Kesin karar bildirilinceye kadar Hopa'daki temsilcilerin bekletilmesini rica ederim."</p>
				<p class="normal">Saat 6.40'a henüz varmıştır ve Heyet-i Temsiliye adına Mustafa Kemal'in telgrafı gayet kısadır:</p>
				<p class="normal">"Doğu'ya taarruz hakkında öteden beri söz konusu olan fikrinizi ve tatbik imkânları hakkındaki yüksek kanaatinizi bildirmenizi rica ediyoruz efendim."</p>
				<p class="normal">Kâzım Karabekir hemen şu cevabı verecektir:</p>
				<p class="normal">"İstanbul'un vaziyeti değişmemiş ve hükümetin alacağı durum belirmiş değildir. Bolşevik orduları Kafkas dağlarına gelmemiş ve hiçbir cephede temas sağlanmamıştır. Bolşevikler nisan sonundan önce donanmalarını Hazar Denizi'ne indiremeyecekler ve Kafkasya'da bundan önce önemli hareketlere başlayamayacaklardır."</p>
				<p class="normal">Mustafa Kemal Paşa için cevap yeterlidir. Ancak Mili Mücadele yazışmaları, öneri ve telgraflarda sıkça kullanmadığı bir ibareyi yani hatırlatmayı gerekli görecektir:</p>
				<p class="normal">"Saniye geciktiren vatan hainidir."</p>
				<p class="normal">Saniye geciktirilmemiş ve 16 Mart 1336 (1920) varışlı telgrafın 15. Kolordu Komutanlığı'na ulaşması sağlanmıştır.</p>
				<p class="normal">"Batum ve bölgesinde Bolşeviklik ilanı konusunda yüksek fikirlerinize tamamen katılırız.</p>
				<p class="normal">Bu fikrin uygulanmasına hemen geçilmesi için gerekenlere tebligat yapılmasını ve oranın girişeceğimiz yeni mücadelelerde bizim için faydalı bir kuvvet halinde idare edilmesine çaba sarf edilmesini rica ederiz."</p>
				<p class="normal">Kâzım Karabekir Paşa aynı tarihte yani 16 Mart'ta daha önceki şifresine ek olarak gayet acele kaydıyla 3. Tümen Komutanlığı'ndan Bolşevik hareketinin izlenmesi için Batum'a uygun görülecek subayların gönderilmesini isteyecektir. Amaç olaylardan günü gününe bilgi sahibi olmaktır.</p>
				<p class="h2baslik">Karabekir Haber Kaynağı</p>
				<p class="normal">Karabekir, Batum'da Bolşeviklik ilanının memleketin geçirdiği buhran için yararlı olacağını, Heyet-i Temsiliye'nin buna muvafakat ettiğini ve icraatın hızlandırılmasının talep olunduğunu ifade etmektedir:</p>
				<p class="normal">"Hopa'da bekleyen temsilcilere bu suretle tebligat yapılmasının ve sahil boyunca Yeşil Ordu'yla irtibat sağlanarak, bunun Elviye-i Selase (Ardahan, Kars ve Batum illeri) ile Gürcistan'a yayılmasının pek yararlı olacağının tebliğini rica ederim."</p>
				<p class="normal">Kâzım Karabekir Paşa Kafkasya'daki gelişmeler konusunda Ankara'nın en önemli haber kaynağı olmak özelliğini sürdürmektedir.</p>
				<p class="normal">Kafkasya'daki Denikin ordusunun kesin bir çöküntü içinde perişan olduğunu belirten Paşa, Dağıstan'ın Bolşeviklerle beraber hareket ettiğine işaret etmektedir.</p>
				<p class="normal">Rasih Nuri İleri, Kâzım Karabekir'e 11 Nisan'da 3. Fırka Komutanı Rüştü Bey kanalıyla gelen şifreden yola çıkarak Azerbaycan'da bulunan iki Türk grubundan söz edecektir. Ama önce Bolşeviklerle yapılan güç birliğini anlatacaktır:</p>
				<p class="normal">"Kafkaslar'da ve Azerbaycan'da bulunan Türk komutanları, subayları ve aydınları Mustafa Kemal'in öngördüğü plan çerçevesinde Bolşeviklerle güç birliği etmektedir. Azerbaycan'ın komünist olmasında bunların büyük payı vardır."</p>
				<p class="normal">İleri, Bolşeviklerle sağlanan güç birliğinin Mustafa Kemal Paşa'nın öngördüğü plan çerçevesinde oluştuğunu vurguladıktan sonra söz konusu grupları şöyle tahlil edecektir:</p>
				<p class="normal">"Azerbaycan'da iki Türk grubu vardır. Birincisi Enver Paşa'nın amcası Halil Paşa'nın da dahil olduğu eski İttihatçılar grubu, diğeri ise kayıtsız şartsız Türkiye'nin kurtuluşu amacını takip etmektedir.</p>

				<p class="normal">Amaçlarının gerçekleşmesi için Bolşeviklerle işbirliğini zorunlu görmektedirler. İkinci grup Türk komünistleri grubudur (Mustafa Suphi ve arkadaşları). Ayrıca Azerbaycan komünistleri bulunmaktadır. Bu arada Türkiye Komünist Fırkası Mustafa Kemal Paşa'ya raporlarla durumu bildirmektedir. Kızıl Ordu'nun dahi Mustafa Kemal Paşa'nın kararını beklediği şeklinde yazışmalar Kâzım Karabekir Paşa'nın hatıratında mevcuttur."</p>
				<p class="normal">Rasih Nuri İleri iki grubun Azerbaycan'ın İngiliz yanlısı hükümetini devirmek için tertibat aldığını da bu görüşe ekleyip Mustafa Kemal Paşa'nın Kâzım Karabekir'e çektiği bir telgrafa da yer verir:</p>
				<p class="normal">"Bolşeviklerle bir an önce fiilen ilişki kurmak gereği malumdur. Bu konuda sizin tedbirler almış bulunduğunuz yazılarınızdan bilinmektedir. Şimdiye kadar teşebbüslerin maddi bir ilişki ve sonuca erişip erişmediğinin bildirilmesi rica edilir. (Heyet-i Temsiliye adına Mustafa Kemal. Ankara, 11 Nisan 1336.)"</p>
				<p class="h2baslik">Doğu Halkları Şûrası'nda Enver Paşa ve<br class="chapter"/>İbrahim Tali'nin "Yoldaş" Bildirileri</p>
				<p class="normal">Aslında Doğu Halkları Şûrası (veya Kurultayı) çok kapılıydı. Sadece Bolşviklere açık olan ama Bolşevizm hareketinin sadece bir dini ve milleti temsil etmediğinin göstergesi olarak takdim edilen kurultay kapılarından 37 milliyetten 1.891 delege girmişti.</p>
				<p class="normal">Herkese hitap eden Bolşevizmin ardına kadar açtığı Bakû Kurultayı kapılarından girenlerin arasında en büyük kafileyi Türkler teşkil etmişti.</p>
				<p class="normal">En kalabalık grubu oluşturan Türklerin sayısı 192'ydi. Daha açık bir deyişle Bakû'daki her 5 delegeden biri Türk'tü.</p>
				<p class="normal">Mete Tunçay'ın verdiği rakamları yazısında kaynak gösteren Nermin Menemencioğlu Streater, Türk Tarih Kongresi'ne bu yazıyı tebliğ olarak İngilizce sunacak ve Mete Tunçay tarafından Türkçe'ye çevrilerek okurlara iletilecekti.</p>
				<p class="normal">Menemencioğlu diğer kalabalık grup olan Rusları 104 kişi olarak tespit etmekte 14 Hintli, 8 Çinli, 8 Kürt, 3 Koreli ve 3 Arap delegenin şûrada bulunduğunu belirtmektedir.</p>
				<p class="normal">Tunçay'a atfen Menemencioğlu'nun dikkate değer tablosunda Türkmenler (35), Tacikler (61), Özbekler (15), Gürcüler (100) ve Ermeniler (157) en büyük gruplar arasında yer almaktadır.<sup class="calibre3"><a href="cerkezethem_split_123.html#footnote-118064-86" id="footnote-118064-86-backlink">86</a></sup></p>
				<p class="normal">Türkler olarak söz konusu edilen delegeler için tutanaklarda ayrı bir açıklama yoktur ama bu delegeleri Mustafa Suphi'nin Bakû temsilcileri ile İstanbul ve Anadolu'dan gelenlerin oluşturduğu tahmin edilmektedir.</p>
				<p class="normal">Tutanaklarda Mustafa Suphi (Türkiye) Tahsin Bahri ve Hafız Mehmet (Anadolu) olarak gösterilmektedir.</p>
				<p class="normal">Süleyman Nuri, İsmail Hakkı ile Bahaettin Şakir de şûra sonunda Pavloviç başkanlığında kurulan Eylem Birliği'nin üyeleri olarak belirtilmektedir.<sup class="calibre3"><a href="cerkezethem_split_124.html#footnote-118064-87" id="footnote-118064-87-backlink">87</a></sup></p>
				<p class="normal">Türk delegelerinin İstanbul'dan gelenleri arasında Hilmioğlu, İsmail Hakkı ve Ethem Nejat bulunmakta, Anadolu'dan gelenler arasında ise Cevat Dursunoğlu (Erzurum), Süleyman Necati (Albayrak) ve Başkan Hafız Mehmet (Trabzon) yer almaktadır.</p>
				<p class="normal">Ankara hükümetinden Dr. İbrahim Tali de (Öngören) gözlemci olarak Bakû'ya gelmiştir.</p>
				<p class="normal">Bu isimlerin yanı sıra dikkati çeken bir başka husus da Kâzım Karabekir Paşa'nın iki subayını göndermesidir.</p>
				<p class="normal">Bunlar Albay Arif Bey ile Teğmen Asım'dır. Karabekir bu subayları gözlemcilikle görevlendirmiş ve ayrıntılı rapor istemiştir.</p>
				<p class="normal">Karabekir'in bu şûrayla olan ilgisi sadece gözlemci raporlarıyla yetinmek değildir. Karabekir Bolşevikliğin hesaba katılması gerektiğini düşünerek Bakû'daki Türk ve İslam faaliyetleri kadar Bolşevik faaliyetlerini de izlemektedir.<sup class="calibre3"><a href="cerkezethem_split_125.html#footnote-118064-88" id="footnote-118064-88-backlink">88</a></sup></p>
				<p class="h2baslik">Delegeler Tam Teçhizatlı</p>
				<p class="normal">Bakû toplantıları sadece içerde olup bitenler değil Bakû'da yaşananlar açısından da alakaya mazhar olmuştur.</p>
				<p class="normal">Dışarıda yani Bakû sokaklarındaki heyecan kurultay salonundaki heyecandan farklı değildir. Cadde ve sokaklar sadece iki bine varan delegelerini değil, halkın da heyecanını yansıtmaktadır.</p>
				<p class="normal">Manzaraya şimdi o dönemi yaşamış olan Victor Serge'nin gözüyle bakalım:<sup class="calibre3"><a href="cerkezethem_split_126.html#footnote-118064-89" id="footnote-118064-89-backlink">89</a></sup></p>
				<p class="normal">"Doğu'nun Eziyet Görmüş Ulusları Kongresi Bakû'da toplantıya çağrıldı. Komintern Kongresi biter bitmez, Zinovyev, Radek, Rosmer, John Reed ve Bela Kun özel bir trenle Bakû'ya gittiler. Trenin güvenliği tehlikeli bölgelerden geçecekleri için bir arkadaşıma, Yakov Blumkin'e verilmişti. Bakû'da Enver Paşa alkışlarla ortaya çıktı. (Enver Paşa Kemalist devrime karşı çıktı ve 1918'de Rusya'ya kaçtı.) Bütün salon Doğuluların havada sallanan palaları ve yatağanlarıyla gürültüden yıkılıyordu. Emperyalizme ölüm. İslam dünyasının kendi milli ve dini içtenlikli kavrayışıyla hızla geçti ama her şeye karşın yine de güçtü. Enver Paşa Orta Asya'da İslami bir devlet yaratmayı amaçlıyordu; iki yıl sonra kızıl atlılara karşı bir savaşta öldürüldü."<sup class="calibre3"><a href="cerkezethem_split_127.html#footnote-118064-90" id="footnote-118064-90-backlink">90</a></sup></p>
				<p class="normal">Delegeler temsil ettikleri ulusların geleneksel kıyafetleri içindedir. Hepsi savaş kıyafetleri giyerek silahlanmıştır.</p>
				<p class="normal">Üzerlerinde tabancalar, tüfekler, kılıçlar, kamalar, hançerler vardır ve yeni bir oluşumun sanki "hareket ordusu"dur.</p>
				<p class="normal">1 Eylül saat 20.40'ta, ilk oturuma sadece gürültü ve bağırışlar egemen olmaz, kılıç şakırtıları kurultay başkanı Zinovyev'in sesini de bastırır.</p>
				<p class="normal">Bir yanda yoldaşları disiplin altına almaya çalışan görevli yoldaşlar, bir yanda disiplinle henüz tanışmayan yoldaşlar...</p>
				<p class="normal">Zinovyev'in "yoldaşlar"a "kardeşler"i de ekleyen başlangıç cümleleri salonu hemen etkisi altına alacaktır:</p>
				<p class="normal">"Sizi ezen haydut ve saldırganlara karşı gerçek bir halkın kutsal savaşını örgütlemeye başlamamızın zamanı geldi.</p>
				<p class="normal">Komünist Enternasyonal bugün Doğu halklarına diyor ki: 'Kardeşler! Sizi bir kutsal savaşa çağırıyoruz; öncelikle İngiliz emperyalizmine karşı kutsal bir savaşa.'"</p>
				<p class="normal">Kurultayda bulunan dönemin genç Panturanist öğretmeni Şevket Süreyya (Aydemir) Azerbaycan delegesidir ve duyduğu heyecanı kitabına yansıtacaktır:<sup class="calibre3"><a href="cerkezethem_split_128.html#footnote-118064-91" id="footnote-118064-91-backlink">91</a></sup></p>
				<p class="normal">Manzara ne kadar akıcı bir üslupla ele alınırsa alınsın, salonun hali açısından ifade edilecek gibi değildir. Delegeler yerinde duramaz ve bağırışlara, alkışlara haykırışlar da eklenir. Bazıları yerinden kalkarak, cihat çağrısı yapmaktadır.</p>
				<p class="normal">Cihat ve kutsal savaş sesleri karşı konulmayacak ölçüde, Doğu halkları temsilcileri tarafından paylaşılmakta ve galiba milliyetçi duygular Müslümanlıkla pekiştirilmektedir.</p>
				<p class="normal">Bu manzara Doğu Halkları Şûrası'nı düzenleyenlerin beklemediği bir manzara değildir. Tam tersi ortaya konulan heyecan tablosu ne kadar disiplinsiz olursa olsun şûranın Doğu halklarına kibriti çaktığını göstermektedir.</p>
				<p class="normal">Salon "alev"lenmiştir. Hem rengi hem de yakıcılığıyla.</p>
				<p class="normal">İşte tam bu esnada salonda büyük bir dalgalanma olacak ve heyecan üst perdeye çıkacaktır.</p>
				<p class="normal">30-40 kişilik bir kafileyle görünen Enver Paşa locaya giderken Müslüman delegelerin yaptığı tezahürata, hürmette kusur etmeyen ve bunu el öpmek, sarılmak gibi davranışlarla ortaya koyanların varlığı, bazı gözlemcileri de düşünmeye sevk edecektir.</p>
				<p class="normal">Enver Paşa'nın Rusya'daki ağırlığının nasıl şûraya yansıdığı ve bu kuvvet gösterisinin Moskova Bolşevikleri tarafından bir hayli yadırgandığı da görülecektir.</p>
				<p class="normal">İkinci oturumda Birinci Dünya Savaşı'ndaki Paşa'nın Kafkasya politikası üzerine yapılan eleştirilerle gergin saatler yaşanacaktı.</p>
				<p class="normal"> Paşa dördüncü oturuma katılmıştı. Locada İbrahim Tali'yle birlikte oturuyordu. Sanki bir yanım Doğu halkları ama bir yanım da Anadolu der gibiydi.</p>
				<p class="normal">İkisi de şûraya Zinovyev'in özel treniyle gelmişlerdi. Önce Enver Paşa'nın bildirisi Rusça olarak Ostrovski tarafından okunacaktı.</p>
				<p class="normal">Cezayir, Fas, Tunus, Trablusgarp, Mısır, Arabistan ve Hindistan ihtilal teşkilatlarının temsilcisi olarak Bakû'da bulunduğunu ifade eden Enver Paşa'nın adı delegelere takdim edildiği sırada övgüler kadar protestoların da arttığı görülecekti.</p>
				<p class="normal">Bazı delegeler protestoyu "Kurultaya değil, halk mahkemesine çıksın" şeklinde büyütmüşlerdi.</p>
				<p class="normal">Enver Paşa her ne kadar başkalarını temsil ettiğini söylese de, emperyalizme karşı kahramanca savaş veren Anadolu ordusundan da söz edecek ve sanki onları temsil ediyormuş gibi bir tavır alacaktı.</p>
				<p class="normal">Ancak bu İfadeler Bakû'da çektirilen fotoğraflara da uygundu. Mesela bir fotoğrafta Enver Bey, polis müdürü Azmi Bey ve Ankara murahhası İbrahim Tali Bey'le görülüyordu.</p>
				<p class="h2baslik">Moskova Treninde Yer Yok</p>
				<p class="normal">Locadan oturumları beraber izlemek de görüntünün başka bir yansıtıcısı oluyordu.</p>
				<p class="normal">Şûra delegelerine ve Zinovyev'e, sanki Enver Paşa Anadolu'dan, Anadolu da Enver Paşa'dan kuvvet alıyor gibi bir izlenim verilmişti.</p>
				<p class="normal">Bu durum sonraki gelişmelerde dikkati çeken tavır ve yön değişimlerine neden olacak, sonuçta, Karakol Örgütü, Enver Paşa, Çerkez Ethem, Yeşil Ordu denilirken Mustafa Kemal Paşa'yla mutabık kalınacaktı.</p>
				<p class="normal">Şevket Süreyya Aydemir gibi şûrayı ve Enver Paşa'yı yakından izleyenlerin ifadesiyle görülen portre "yorgun, ürkek ve endişe verici"dir.</p>
				<p class="normal">Şûra bitiminde Zinovyev'in treni o akşam Moskova'ya dönecektir. Trende partinin ileri gelenleri vardır.</p>
				<p class="normal">Moskova'da itibar gören ve şûraya Zinovyev'le birlikte gelen Enver Paşa bu defa dönüşte olmayacaktır. Davet de yoktur, trende yer de yoktur. Şûrada yer bulan Enver Paşa trende yer bulamayacaktır.</p>
				<p class="normal">Bakû'da Zinovyev'den en azından diplomatik olarak haber beklemektedir. Ama diplomaside davet etmemek ve haber vermemek de, bir şeylerin haberini bu şekilde duyurmaktır.</p>
				<p class="normal">Alışagelmiş bir diplomasi örneği olmamakla beraber, muhataba başka bir tren seferi hatırlatılmakta ve bir anlamda "biletin kesildiği" ifade edilmektedir.</p>
				<p class="normal">Enver Paşa'nın uzun yolunda artık özel mülki erkân treni olmayacaktır. Madem halkıyla beraber olmak istiyor, o zaman, mevki biletiyle halkın vagonuna binecektir.</p>
				<p class="normal">Bazılarına göre asıl bineceği Moskova treni makas değiştirmiştir.</p>
				<p class="normal">Bu yön değişimiyle ona Ankara yolu da kapanacak ve sadece steplere giden tek yol kalacaktır: Ölüm.<sup class="calibre3"><a href="cerkezethem_split_129.html#footnote-118064-92" id="footnote-118064-92-backlink">92</a></sup></p>
				<p class="h2baslik">Enver Paşa'nın Bakû Nutku</p>
				<p class="normal">Enver Paşa'nın nutku önce şûrayı düzenleyenlere teşekkürle başlıyor ve "Yoldaşlar, arkadaşlarım, kendi adıma, dünya emperyalizmine ve kapitalizmine karşı savaş veren hepimize Bakû'de toplanma imkânı veren III. Enternasyonal ile Başkanlık Kurulu'na teşekkür ediyorum" diye devam ediyordu.</p>
				<p class="normal">"Yoldaşlar, bizi soymakla yetinmeyip, kanımızı emen ve bizi yok eden emperyalizm ve kapitalizme karşı olmaktan bugün büyük mutluluk duyuyoruz. III. Enternasyonal'in kişiliğine, Avrupalı politikacılar gibi sahne değil, içten ve dürüst müttefik tavrındayız.</p>
				<p class="normal">Yoldaşlar, Türkiye'nin savaşa girdiği anda dünya iki kampa bölünmüştür. Birincisi yaşlı Çarlık Rusyası'nın kapitalist ve emperyalist müttefiklerinin oluşturduğu kamplar. Biz amaçları bizi boğmak olan Çarlık Rusyası'na, İngiltere'ye ve müttefiklerine karşı direniyorduk. En azından hayatımıza kastetmeme sözü veren Almanya'nın yanında savaşa girdik.</p>
				<p class="normal">Alman emperyalistleri yağmacı amaçlarını gerçekleştirmek için bizden yararlanıyorlardı. Ama bizim yalnızca tek bir düşüncemiz vardı: Bağımsızlığı korumak.</p>
				<p class="normal">Yoldaşlar, bizi sakin tavrımızdan söküp alarak Trablusgarp'ın yakıcı çöllerine gönderen ve bedevilerin çadırlarının altında hayatımızın en sıkıntılı devrelerini geçirmeye zorlayan duygu, emperyalistçe bir duygu değildir. Biz Trablusgarp'ı Trablusgarplılar için kurtarmaya çalıştık ve dokuz yıllık bir savaştan sonra oradan İtalyan emperyalistlerini kovabilmeyi başardığımız için mutluyuz.</p>
				<p class="normal">Azerbaycan'a gelince, onun hakkında da hiçbir kötü emelimiz yoktur. Biz Azerbaycan'ın orada oturanlara ait olmasından yanayız. Eğer burada yanlış bir konuma düştüysek, bu bize ancak mutsuzluk verebilir.</p>
				<p class="h2baslik">Alman Emperyalistleri</p>
				<p class="normal">Alman emperyalizminden en azından İngiliz emperyalizminden nefret ettiğim kadar nefret ederim. Bütün emperyalistlere lanet yağdırırım. Çalışmadan zengin olmayı düşünenlerin yok edilmesi gerektiği fikrindeyim. Ben emperyalizmi bu açıdan göz önüne alıyorum.</p>
				<p class="normal">Yoldaşlar, sizi temin ederim ki, şimdiki Rusya o zaman mevcut olsa ve bugünkü maksatlar uğrunda harp etseydi, biz şimdi yaptığımız gibi, o zaman da üstün kuvvetimizle onun safında bulunurduk. Buna sizi inandırabilirim. Ve sözümün hakikate uygun olduğunu da ispat edebilirim.</p>
				<p class="normal">Biz Rusya'yla iş görmeye karar verdiğimiz zaman, Yudeniç'in (Sarıkamış Muharebesi'nde Osmanlı ordusuna karşı savaşan Çarlık generali) ordusu Petrograd önünde bulunuyordu. Çarlık komutanı Kolçak, Ural'ı tutmuştu. Çar generali Denikin cenupta Moskova'ya yaklaşmıştı.</p>
				<p class="normal">Bu kuvvetleri harekete getiren Batılı müttefikler ise oyunu kendi hesabına bitmiş sanıyordu. Biz Rusya'ya dost olmaya çalıştığımız zaman vaziyet işte buydu.</p>
				<p class="normal">Karadeniz'deki fırtınalar bindiğim geminin direklerini kırıp geri sürmeseydi ve Kovno ile Riga hapishanelerinin duvarları ve tayyarenin yere düşmesi yoluma setler çekmeseydi, ben size Rusya'nın en müşkül ve felaketli zamanında gelirdim. Bazı arkadaşlara izahat vermek lüzumu beni burada, bunları söylemeye mecbur etmezdi.</p>
				<p class="normal">Yoldaşlar, dünya savaşının emperyalist boğuşmasından mağlup çıktığımızı biliyorsunuz. Ama bizlerin ezilenler olarak, çıkarlarımız açısından mağlup olduğumuzu kabul etmiyorum. Çünkü Türkiye Boğazlar'ın kapatılması sonucunda gözü doymaz Çarlık Rusyası'nın yıkılmasına ve onun yerine tüm ezilenlerin bel bağladığı Sovyet Rusya'nın gelişine meydan veren faktörlerden biri haline geldi. Şu halde dünyanın kurtuluşuna giden yeni bir yolun açılmasında onun da bir payı oldu. Ezilen halklar olarak ben orada bir zafer görüyorum.</p>
				<p class="h2baslik">"Türk Ordusu İmanla Yürüyor"</p>
				<p class="normal">Yoldaşlar, bugün istilacılara karşı kahramanca dövüşen Türk ordusu ki, kuvvetlerini köylerden alıyor. Söylediğim gibi asla mağlup olmamıştı. Ancak bir zaman için tüfeklerini aşağıya indirmişti.</p>
				<p class="normal">Bu ordu aynı zamanda düşmanla on beş sene muharebe ettikten sonra, şimdi iki senedir nihayetsiz ihtiyaç ve sıkıntı içinde muharebeye devam ediyor. Şimdiki muharebeyi evvelkine benzetmek olmaz.</p>
				<p class="normal">Türk ordusu kati imanla yürüyor. Çünkü Şark âleminin III. Enternasyonal'le müttefik olduğunu ve kendi haklı davalarında bütün dünya mazlumlarına yardımcı çıktığını biliyor.</p>
				<p class="normal">Yoldaşlar, emperyalistler arasındaki Transval Savaşı'yla ortaya çıkan ve en keskin noktasına erişen dünya çapındaki çatışma sonuna gelmiştir. Savaş şu anda en kesin dönemindedir. Ve sadece bizim zaferimizle son bulacaktır. Yani kapitalizmin silahlarından arındırılması sonucunu verecek olan değil, onun tamamen yıkılmasını sağlayacak olan tüm ezilenlerin zaferiyle bitecektir.</p>
				<p class="normal">Bugünkü şûra, kanını ezilenlerin korunması için döken Kızıl Ordu'ya ve Türk savaşçılarına yeni güçler verecektir. Bu şûra hakkın zaferi demek olan bizim zaferimize yardım edecektir. Bizi III. Enternasyonal'e iten yalnızca bir destek umudu bulmak değil, ilkelerinin bizimkilerle olan yakın benzerliğidir. Biz inkılapçı kuvvetlerimizi her zaman halktan, halkın ezilen unsurlarından yani köylülerden sağlamışızdır. Eğer fabrika işçilerimiz belirli bir işgücü temsil ettiyseler ilk olarak onları hatırlardım. Zira onlar da her zaman bizimle beraber olmuşlardır. Hareketimizi fedakârlıkları ve bağlılıkları sayesinde ortak olarak yarattık. Şimdi de bizi desteklemeye devam ediyorlar. Demek ki, biz her zaman halkın ezilen kısmına dayanmışız. Biz onların acılarını kendimizde hissediyor, onlarla beraber yaşıyor ve onlarla birlikte ölüyoruz.</p>
				<p class="normal">Yoldaşlar, biz halkın adına, halkın kendi siyasi geleceğini kendisinin belirlemesi hakkı üzerinde önemle duruyoruz. Biz sonsuza kadar bizimle birlikte yaşamak isteyenlerle birlik olmak, bizimle birlikte yaşamak istemeyenlerin ise kendi kendilerini teşkilatlanmalarına karışılmaması lüzumuna inanıyoruz. Bu meselede görüşümüz böyledir.</p>
				<p class="normal">Yoldaşlar, biz savaşa karşıyız. Yani iktidar hırsı içinde insanların birbirini yemesini istemiyoruz. Yeryüzüne barışı egemen kılmak için Enternasyonal'in saflarında yer almış bulunuyor ve şu anda da bütün engellere rağmen gelmiş geçmiş en kanlı savaşlardan birini sürdürüyoruz.</p>
				<p class="h2baslik">Şark Milletleri Kurultayı'nın Tavsiye Kararı</p>
				<p class="normal">Yoldaşlar biz emekçilerin mutluluğunu istiyoruz. Biz yerli veya yabancı hiçbir kimsenin başkalarının emeğinin meyvelerini yemesini istemiyoruz. Bu konuda kimsenin şüphesi olmamalıdır. Biz ülkemizin ortak çalışmanın ürünlerinden yararlanmasını, tarımın ve endüstrinin geniş şekilde gelişmesini istiyoruz.</p>
				<p class="normal">Yoldaşlar, şuna iyice inanıyorum ki, yalnızca şuurlu bir halk, hürriyetini ve saadetini elde edebilir. Biz emeğe bağlı gerçek bir öğretimin hakiki hürriyetimizi garanti altına almak için, ülkemizi aydınlatmasını ve öğretmesini istiyoruz. Bu konuda kadın-erkek arasında farklı davranmayacağız.</p>
				<p class="normal">Yoldaşlar, burada tamamen benim temsil ettiğim Fas, Cezayir, Tunus, Trablusgarp, Mısır, Arabistan ve Hindistan İnkılapçı Teşkilatlar Birliği bu meselelerin halledilmesinde tamamen sizlerle görüş birliği halindedirler. Birlik, bütün inkılapçı araçların kullanılmasıyla emperyalist dişlerinin kırılmasının ve onların kimseye zararlarının dokunmayacak bir hale getirilmesinin başarılacağına tamamen inanmaktadır.</p>
				<p class="normal">Yoldaşlar, bu eseri yaratmak için havaya kalkan eller birbirine uzanıyor. Ben sonuna kadar bizimle birlikte dövüşmek isteyenlerin elini sıkıyorum; mücadele uzun olacaktır ama bizim zaferimizle bitecektir. Yoldaşlarımıza başarılar dilerim. Yaşasın ezilenlerin birliği."</p>
				<p class="normal">Enver Paşa'nın nutku okunduktan sonra Şark Milletleri Kurultayı Türkiye üzerine özetle şu kararı almıştı:</p>
				<p class="normal">"Türkiye emperyalizmin istilacı çetelerine karşı savaşırken, kurultay ona fikir ve gönül birliği gösterecektir.</p>
				<p class="normal">Fakat kurultay bütün Şark işçi ve köylülerine de bağımsız Türkiye'ye destek olmalarını dilerken Türk işçi ve köylülerine de bağımsız teşkilatla düzenli olarak toplanmalarını tavsiye eder. Onlar, ancak bu sayede kendilerini hürriyete kavuşturabilirler.</p>
				<p class="normal">Tazyiklere ve hilelere kurban olmaktan kendilerini kurtarabilirler. Bu suretle hükümet kuvvetini ellerinde tutan birkaç kişi, artık kendilerini istilacı kütlelerden birinin menfaatine sürükleyemezler. Hem dahili hem harici zalimlerin pençesinden kurtulmaktır ki, Türkiye'yi hakiki ve sağlam bir bağımsızlığa kavuşturabilir."</p>
				<p class="h2baslik">Ankara Adına İbrahim Tali Bey</p>
				<p class="normal">İbrahim Tali Bey Birinci Dünya Savaşı'nın istilacılar tarafından tutuşturulduğunu ve bu savaşın Türkiye'yi kuvvetsiz bıraktığını, Türk köylüsünün, silahı aldığı zaman kendi milli sınırlarını tutmaktan başka maksadı olmadığını ifade edecek ve sözlerine şöyle devam edecekti:</p>
				<p class="normal">"Orta Avrupa'yı savaşa sürüklemiş ve Türkiye'nin can damarlarını ele geçirmiş olan dünya emperyalizmi, Türkiye'yi dört yıl içersinde tam bir tükenişe götürdü.</p>
				<p class="normal">Türk köylüsü silahını eline aldığında milli sınırlarını ve üretici kuvvetlerini yabancı sömürüye karşı korumaktan başka bir gayesi yoktu. Sonra bütün emekçilerin hür ve mesut olacaklarını, bütün halkların hayat ve haklarının garanti altında olacağını söyleyen bir Amerikalı profesörün sözlerine inanarak Türk köylüsü silahını bıraktı.</p>
				<p class="normal">Ancak daha sonra bıraktığı silahların mevzilerine karşı kullanıldığını, Batı kapitalizmi adına en kutsal haklarının çiğnenmeye başladığını ve elindeki son parça ekmeğinin de zorla alınmak istendiğini gören köylümüz isyan etti.</p>
				<p class="h2baslik">Uygarlık Adına Sömürü</p>
				<p class="normal">Yoldaşlar, size bu isyanın sebeplerini ve bu isyandan kaynaklanan hükümetin muhalefetinin özünü ve içeriğini açıklıyorum. Anadolu başkaldırısının iki sebebi vardır: İç ve dış sebepler...</p>
				<p class="normal">İşte dış sebepler: Dört yıl boyunca on birden fazla cephede en güçlü burjuva devletlerine karşı dövüşen Türk köylüsü artık köyünde alnının teriyle kazandığı ekmeği gönül rahatlıyla yemek istiyor.</p>
				<p class="normal">Ama Batılı kapitalistler, silahlarını elinden aldıktan sonra onun üzerine Batı'dan Venizelos'çu Yunanlıları, Doğu'dan ise Taşnakları gönderiyor. Türk köylüsü emperyalistler ile uşaklarının her gittikleri yerde ateşle, demirle, bombayla kendilerini kabul ettirdiklerini, bir avuç maceracı ve eşkıyanın çalışanların emeklerini kuvvet zoruyla kaptığını biliyor.</p>
				<p class="normal">Bu sırada kendisinin savaşı, halkların hürriyetini sağlamak için yaptığını söyleyen Fransa Suriye'yi işgal etmekle yetinmeyip kana ve ateşe boğduğu Adana'yı, Maraş'ı da ele geçirdi. Uygarlık adına iş gördüğünü söyleyen Fransız başbakanı istediklerinin hepsini aldıktan sonra yüzündeki maskeyi attı ve sarayından dünyaya şunu ilan etti: Doğu'daki ekonomik çıkarlarını garanti altına almak için Fransa, Musul'a kadar olan bölgenin bütün madenlerini işletmelidir.</p>
				<p class="normal">Bu nedenle askeri harekâtımızı Mardin'e kadar sürdürmeliyiz. Bölgede işletilebilecek zenginliklerin önemini Fransız sanayisi için dikkate almalıyız.</p>
				<p class="normal">Yoldaşlar, sonunda Akdeniz'e biricik yolumuz olan İzmir'e de hücuma başlandı. Bu olay Doğu ve Batı'da ulusal hakları savunanların haydutlara karşı birleşmesini sağladı.</p>
				<p class="normal">İzmir'in işgalinden sonra emperyalizme düşman olanlar özellikle Erzurum ve Trabzon halkı Erzurum'da bir halk kurultayının toplantıya çağrılmasını istedi. Bu kongrede haklarımızın savunulmasına karar verildi.</p>
				<p class="normal">Bir süre sonra Sivas ve Ankara kongreleri bu kararı tasdik etti.</p>
				<p class="normal">İç sebepler şöyle hulasa edilebilir: Anadolu'nun yoksul köylüsü yüzyıllar boyunca burjuvazinin baskı ve zorbalığından iniliyordu.</p>
				<p class="normal">Ayrıca İstanbul kaynaklı felaketin, asalak memurların ve bürokrasinin baskısı da öldürücü bir seviyeye gelmişti. Şu anda köylüde, onun çıkarı için hiçbir zaman uğraşmamış; o tarlasında çalıştığı ve açlıktan öldüğü sırada en iğrenç zevkleri için her zaman her gördükleri yoksul sınıfın emeğinin meyvelerini Boğaz kıyılarındaki şatafatlı yalılarında harcayan soylular ile paşalara karşı kutsal isyan hissi gelişiyor. Bu başkaldırma, ekmeğinin tek parçasını bile artık İstanbul'a, paşa ve beylerine, onların asalak uşaklarına vermeyeceğini anlatmış oldu.</p>
				<p class="normal">İşte yoldaşlar bu hareketin Batı'da söylendiği gibi asla burjuvaziye dayanan bir hareket olmadığını ispat eden Küçük Asya'daki yakın inkılabın neden ve sebepleri.</p>
				<p class="normal">Eski paşalar ve onların İngiliz kapitalizminin çıkarları için padişahın yakın çevresinde entrikalar çeviren aracıları İtilaf Devletleri'nin kollarına atıldılar. Anadolu inkılapçıları ise, kızıl devrimin doğmakta olan güneşine doğru yöneldiler. Çıkarları bu halk hareketi tarafından tehdit edilen sınıflar her yerde karşı saldırılara girişiyorlar.</p>
				<p class="normal">Karşı inkılapçılar Sivas'ta Şeyh Recep, Bayburt'ta Şeyh Eşref ve yüzyıllar boyunca yoksul halkın sırtından sağladıkları talanla geçinmeye alışmış Çapanoğlu ailesi Yozgat'ta İstanbul'la el ele verip Anadolu inkılabına karşı bir komplo tezgâhladılar.</p>
				<p class="normal">İstanbul'da Anadolu köylüsünün köleliği çok tabii karşılanıyordu, kendilerine dinin koruyucusu süsünü vererek Anadolu inkılabını mağlup etmek istediler.</p>
				<p class="h2baslik">Yaşasın İnkılapçı Anadolu ve Rusya</p>
				<p class="normal">Yoldaşlar, Anadolu köylüleri ve inkılapçılar bu talancılar ve hainler ile onların çevresine karşı büyük istek ve heyecanla milli devrime başvurdular.</p>
				<p class="normal">Onlar bütün insanlığa kurtuluş getirecek olan III. Enternasyonal'in kaderine bağlı olduklarına inanıyorlar.</p>
				<p class="normal">Emperyalistler tarafından dağıtılan Meclis'ten sonra halkın haklarının koruyucusu olarak teşkilatlanan halkçı-inkılapçı hükümet tutumunun içtenliğini Moskova'ya gönderdiği delegasyon heyetiyle ispat etti.</p>
				<p class="normal">Anadolu inkılapçıları şundan dolayı sevinç duymaktadırlar ki, Moskova III. Enternasyonali'ne uzattıkları yürekten dostluk elini Moskova da aynı duyguyla kabul edip aynı samimiyetle cevap verdi.</p>
				<p class="normal">Yoldaşlar, bu izahlardan anlaşılıyor ki, Anadolu son nefesine kadar hürriyet ve inkılabını müdafaaya karar vermiştir.</p>
				<p class="normal">Kendisine Şûra Rusyası'nın uzattığı dostluk elini memnuniyet ve dürüstlükle kabul eder.</p>
				<p class="normal">Yaşasınlar, bu yolda birlikte yürüyen inkılapçı Rusya ile inkılapçı Anadolu ve onların dayandığı Şark inkılabı."</p>
				<p class="h2baslik">Rusya ve Kırmızı Şeritli Fes Tartışması</p>
				<p class="normal">"Mustafa Lütfü (Siverek): 'Mademki Türkiye Komünist Partisi adına gidiyorlar, neden yüksek huzurunuza teklif ediliyor? Türkiye Büyük Millet Meclisi komünist değildir. Komünist adına giden komünistlik tahsisatı alır. (Konuya efendi, konuya sesleri.) Mademki Türkiye Büyük Millet Meclisi adına gidiyor ve Müslüman dünyası adına gidiyor, Türkiye Büyük Millet Meclisi üyelerinin seçmesiyle gitmeli ve o suretle tahsisat verilmeli.</p>
				<p class="normal">Sonra komünist adına gelince, değil Büyük Millet Meclisi'nde Türkiye'de bir komünist fikri ruhu zannetmem ki olsun, olamaz ve yalnız başına giydiği kalpağını kırmızı şeritle çevirmekle olmaz. Böyle komünistliği reddederim. (Gürültüler.)'</p>
				<p class="normal">Muhittin Baha (Bursa): 'Seçilen üyelere gelince bunların kişileri hakkında –Rusya'dan altı yıl önce geldiğini söyleyen ve hâlâ Rusyalı olduğunu iddia eden kişiye cevap vermek istiyorum–, o efendi isterse Rusya'ya gidebilir.'</p>
				<p class="normal">Mustafa Lütfü (Siverek): 'Rusya'ya gitmeye kesinlikle arzum yoktur.'</p>
				<p class="normal">Muhittin Baha (Bursa): 'Bizi aydınlatacağına oradaki Müslüman muhitini aydınlatır. Çünkü bu adam bizi aydınlatırken ayartıyor. Efendiler, dünyayı sarsan, Müslüman dünyasına yeni bir cereyan veren, bizi ezmek isteyen Avrupa'yı kahreden, tepeleyen ve bize nurlu bir ufuk açan bir meslek bizim memleketimizde bir parça dallanmak ve teessüs etmeye başlar başlamaz onun karşısına Rusya'dan altı sene evvel gelen bir efendi çıkıyor ve bize diyor ki: Bunlara inanmayınız.</p>
				<p class="normal">Bunlar sahtedirler, bunların başlarındaki kalpakların üzerindeki kırmızılar bir riyakârlık alametidir.'</p>
				<p class="normal">Mustafa Lütfü (Siverek): 'Hakikattir.'</p>
				<p class="normal">Muhittin Baha (Bursa): 'O efendinin bilmesi gerekir ki, Komünist Partisi adıyla kurulan parti altı yıl önce Rusya'dan gelen değil, altı yüz yıldan beri burada yaşayan Müslümanlardır. (Alkışlar.)</p>
				<p class="normal">O efendinin bilmesi gerekir ki, Komünist Partisi'ne girenler diğer arkadaşlar gibi burada bulunan fakat altı yıl önce değil, çoktan beri burada bulunan arkadaşlar gibi, bu memleket için canlarını feda etmeye ahdetmiş adamlardır.</p>
				<p class="normal">Efendiler Komünist Partisi'ne mensup olanlardan birisi Vekiller Heyeti içinde bulunuyor.</p>
				<p class="normal">Diğer kısmı da sizin daima büyük samimiyetle ellerinizi sıkıyor. Onların başlarındaki kalpaklar sahte değildir, onların kalbi de sahte değildir. Ve onlar bu memlekette görev görmekle iftihar ederler.</p>
				<p class="normal">Siz sayın efendiler, ister o partiye mensup olun, ister olmayın, biz bu efendi gibi, altı yıl önce Rusya'dan gelen efendi görüş farklarıyla karşımızdakilerin hukuklarına, haysiyetlerine tecavüz etmiyoruz ve bunu hatırımıza getirmiyoruz. (Bravo sesleri.)</p>
				<p class="normal">O efendilerin bilmesi gerekir ki, benim başımdaki kalpak henüz siyahsa, yarın kırmızı olacaktır ve bu sahte değildir efendiler.</p>
				<p class="normal">O ister anlasın, ister anlamasın, siz sayın efendiler, siz daha çok zamandan beri bu memleketin ekmeğini yiyip bu memleket için ölmeye hazırlanmış efendiler. Size sesleniyorum.</p>
				<p class="normal">Rusya'da doğan fakat Müslüman dünyasında daha çok önce ortaya çıkıp ihmal edilen ve üşenme eseri olarak bırakılmış olan bu akideyi siz de kabul ediyorsunuz.</p>
				<p class="normal">Biz defalarca dedik ki: Bolşevikliğin esası memleketi kurtaracak bilimsel esaslardır. Bunun bir parti halinde teşekkülü, tesisi bu efendinin gücüne gidiyorsa, o altı yıl önce Rusya'dan gelen efendinin gücüne gidiyorsa, kendi başka sahih bir komünist partisi vücuda getirsin ve öyle zannediyorum ki öyle bir parti yapmak istiyor.</p>
				<p class="normal">Bu yüzden seçilen efendiler Komünist Partisi'ne mensup olmakla haiz oldukları hukuku, ilmi, haysiyeti, ahlakı bir tarafa bırakmış değillerdir. Ne zihniyet, ne akıldır ki, Rusya'ya gidecek kişiler Komünist Partisi'ne mensup oldukları için gitmemelerini arzu ediyor.</p>
				<p class="normal">Bu nasıl anlayıştır ki, Rusya komünisttir ve buradan komünist üye oraya gönderilmekle aralarındaki dayanışma ve uygunluk doğrulanmış olur. Bu efendi diyor ki: Hayır sakın onları göndermeyin. Ruslarla dost olurlar.</p>
				<p class="normal">Onları göndermeyin, komünistlik ve Bolşeviklik aleyhine olanları gönderiniz ki, maksat hâsıl olmasın. Yazık efendi yazık. (Gürültüler ve bravo sesleri.)' "<sup class="calibre3"><a href="cerkezethem_split_130.html#footnote-118064-93" id="footnote-118064-93-backlink">93</a></sup></p>
				<p class="normal">Tartışmanın odak noktası haline gelen Siverek mebusu Mustafa Lütfü Bey'in Meclis Riyaseti'ne verdiği takriri okunmuştu:</p>
				<p class="normal">"1- Bendeniz Rusyalıyım demekten maksadım iftihar değil, belki yedi sene öncesi Rusyalı olup siyasi sebeplerden dolayı Rusya hududu dışına sürgün edildim. Şimdi hâkim İslam milleti fertlerinden olduğum için iftihar ederim demektir.</p>
				<p class="normal">2- Gerek komünizm ve gerek Bolşevizm hakkıyla tatbik edilecek olursa Müslüman dünyasının saadete dönüşü demektir ki, bu manayla bendeniz en koyu komünizm taraftarı olduğumdan ve bu millet uğrunda Rusya'da senelerce mücahitliklerde bulunduğumdan dolayı vatanımdan sürgün edildim. Yoksa hiçbir partiye taarruz aklımdan geçmez. Boyanmış kalpak meselesine gelince, maksadım zevahirden kaçınmakla ciddiyet ve ölçüyü tavsiyedir."</p>
				<p class="h2baslik">Meclis Zabıtlarında Komünizm</p>
				<p class="normal">Mustafa Kemal Paşa'nın Bolşevizme bakışı Ekim Devrimi ile Anadolu Hareketi'nin aynı dönemlerde sürmesi sırasında ve sonraki tarihlerde farklılık arz eder.</p>
				<p class="normal">Bu farklılığı açığa çıkaran Paşa'nın düşüncelerindeki değişiklik değildir. Veya Meclis içi ya da dışı siyasal baskıların da bunda rol oynadığı söylenemez.</p>
				<p class="normal">Bolşevizm rüzgârlarının sınıra doğru dini veçheyle yaklaşması, bulutların ardından her an Türkçülük ve İslamcılık şiarıyla Enver Paşa'nın görünme ihtimali bir yana, Milli Mücadele'nin mutlak surette ekonomik güce dayanma zorunluluğu Gazi'yi çok ılımlı bir siyasetle baş başa bırakmıştı. Bu ılımlı davranış giderek yoldaşlarla birlikte aynı hedefe yönelecekti.</p>
				<p class="normal">Ortak düşman Avrupa emperyalizmine karşı ortak siyasal dostluk oluşturmanın ne Ankara'ya ne de Moskova'ya bir zararı olacaktı. Üstelik bu dostluktan Ankara'nın beklentileri ile yararları Moskova'nınkinden daha fazlaydı.</p>
				<p class="normal">Moskova, Yunanistan'ın dışında siyaseten yumuşayan ve bunu Rusya'ya karşı kullanmak isteyen Avrupa'nın Ankara'ya yakınlaşmasını istemiyordu.</p>
				<p class="normal">Bolşevizm emperyalizme savaş açmışsa Anadolu da bu Avrupa emperyalistlerine karşı bağımsızlık savaşı veriyor demekti.</p>
				<p class="normal">Bu söylem Moskova Doğu halklarına ve dünya Müslümanlarına iletilecek en önemli mesajdı. Bu hem Moskova'da rejimi yerleştirecek unsurlardan biri olacak hem de Ankara'nın bağımsızlık mücadelesine verilen destek Avrupa için yıpratıcı, Moskova için gerekli olacaktı.</p>
				<p class="h2baslik">Ya İstiklal, Ya İstikbal</p>
				<p class="normal">Ankara'nın, başta Mustafa Kemal Paşa olmak üzere siyasal kadronun, Bolşevizmin ne getirip götüreceğinin veya bu rejimden istikbalde ne beklendiğinin uzun uzun hesaplarını yaptığı söylenemez.</p>
				<p class="normal">İç dünyada nereye ve ne zaman ulaşacağı kesinleşmemiş bir Anadolu, geleceği belirlenmiş bir Moskova karşısında siyasi bir kumar yerine, kaybetmek riski çok daha az olan oyunu seçmişti.</p>
				<p class="normal">Olup bitene birdenbire verilmiş karar yerine, evete dönük parça parça kararları gündeme getiren Ankara, kurduğu Yeşil Ordu'yu Çerkez Ethem'le ortadan kaldıracak, Komünist Partisi mi, işte buyurun, diyecekti.</p>
				<p class="normal">Bunlar belki zaman alan ama zamanı siyaseten en iyi değerlendiren gelişmelerdi. Meclis'in zabıt sayfalarında bu dönem içinde en fazla Moskova'ya dönük satırlar yer alıyordu. Mustafa Kemal Paşa ve Bolşevizm bu yönde merak edilen düşüncelerin birinci bölümüdür. Cumhuriyet'in kazanımından sonraki gelişmeler yeni bölümün sayfalarını açacaktır.</p>
				<p class="normal">İlk bölüm istiklale, ikinci bölüm ise istikbale dönüktür.</p>
				<p class="normal"> Mustafa Kemal Paşa, "istiklal"in siyaseti ile "istikbal"in siyasetindeki ince ama doğru çizgiden şaşmamıştır.</p>
				<p class="normal">Ama çizgiyi de aşmamıştır.</p>
				<p class="normal">İstiklalin ne olduğunu ondan daha iyi bilenler olsaydı, bu mücadelenin öncüleri onlar olurdu.</p>
				<p class="normal">İstiklali manda, himaye gibi sapmalarda arayanlar, ülkeyi nasıl bir istikbalin beklediğine dair hangi gayreti gösterdiler ki?</p>
				<p class="h2baslik">Mustafa Kemal ve Komünizm</p>
				<p class="normal">Mustafa Kemal Paşa'nın himayesiz ve sömürgesiz bir istikbale Türkiye'yi nasıl taşıdığı sorusunun bazı ipuçlarını 27 Ocak 1921 günü bulabiliyoruz.</p>
				<p class="normal">Söz konusu tarihteki Meclis'in gizli oturumunda tutulan tutanaklarda mevcuttur. Diyor ki:<sup class="calibre3"><a href="cerkezethem_split_131.html#footnote-118064-94" id="footnote-118064-94-backlink">94</a></sup></p>
				<p class="normal">"Efendiler, zannediyorum ki, gayet mühim ve ciddi bir mesele üzerindeyiz. Bendeniz de bu münasebetle bu mevzuda gerek hükümet namına ve gerek şahsım namına birkaç noktayı arz edeceğim.</p>
				<p class="normal">Şüphe etmiyorum ve hiç kimsenin şüphe etmeyeceğini zannediyorum ki, Büyük Millet Meclisi ve onun hükümetinin bugüne kadar takip ettiği siyaset tamamen amal-i milliyeyle mutabıktır.</p>
				<p class="normal">Bu siyasetin ne olduğunu tekrara lüzum görmem. Yalnız iki kelimesini zikredeceğim ki, hudud-ı milliye dahilinde milletin istiklalidir. Ve bu gaye esastır ve büyük mana ifade eder. esastır. Bugüne kadar bu esastan ayrıldığımıza delalet edecek en ufak bir emareyi bile göstermek mümkün değildir.</p>
				<p class="normal">Efendiler, bu iki esas üzerinde yürüyen insanlar, düşünen dimağlar bittabi komünizmin vasi ve kuyudatını parçalayan esaslarıyla mutabakatta bulunamaz. Heyet-i âliyenizin takip ettiği siyaset hiçbir vakit komünistlik esasına müstenit (dayalı) değildir. Bu böyledir, bunu tekrar ediyorum. Fakat yine malumunuzdur ve cihanın malumudur ki, bu milli esaslara derin rabıtalarla sadık kalan Meclis'iniz ve hükümetiniz müstakil bir devlet olarak Rusya Bolşevik Cumhuriyeti denilen bir devletle münasebat-ı siyasiyesinde hiçbir vakit komünistlik ve Bolşeviklik esasatını dahi telaffuz etmemiştir.</p>
				<p class="normal">Zannediyorum ki, Hariciye vekiliniz muhtelif vesilelerle bu ciheti izah etmiştir.</p>
				<p class="normal">Bendeniz tekrar ediyorum, milletimizin, devletimizin heyet-i âliyenizin Ruslarla olan münasebatı doğrudan doğruya iki müstakil devletin karşı karşıya olan ve her biri kendine ait olan gayelerini tamamen mahfuz bulundurmak şartıyla, bugüne kadar böyle olduğu, bugünden sonra da böyle devam edeceğine şüphe etmeyiniz.</p>
				<p class="h2baslik">Komünist Fırka Teşkili</p>
				<p class="normal">Rus Bolşevik hükümeti bizimle olan temas ve münasebetlerinde Rusya dahilinde bu milletin soysuz, her haliyle sersem birtakım evlatları oralarda serseriliklerine devam etmişlerdir. İşte bu serseriler bir iş yapmak hülyasına kapılarak zahiren memleketimize ve milletimize nafi olmak için Türkiye Komünist Fırkası diye bir fırka teşkil etmişlerdir. Ve bu fırkayı teşkil edenlerin başında da Mustafa Suphi ve emsali bulunmaktadır.</p>
				<p class="normal">Bunlar doğrudan doğruya bir hiss-i vatanperaneyle ve hiss-i hakiki milliyle değil, benim kanaatimce belki kendilerine para veren, kendilerini himaye eden ve bunlara ehemmiyet atfeden Moskova'daki prensip sahiplerine yaranmak için birtakım teşebbüste bulunmuşlardır.</p>
				<p class="normal">Bunların yaptıkları teşebbüs Rus Bolşevizmini muhtelif kanallardan memleket dahiline sokmak olmuştur. Bu suretle memleketimize, milletimize hariçten komünizm cereyanı sokulmaya başlanmıştır.</p>
				<p class="normal">Diğer taraftan efendiler, memleket dahilinde komünizmin ne olduğunu bilmeyen bu esasata müsteniden tekevvün etmiş (var olmuş) bir Bolşevik kuvvetinin bizim için sorun olabileceğini farz eden birtakım insanlar dahi, hatta bu hariçten gelen komünizm cereyanına temas etmeksizin kendiliğinden komünizm teşkilatı yapmak hevesine düştüler. Bir zaman geldi ki Ankara'da, Eskişehir'de, şurada burada, memleketin birçok yerinde birçok insan birbirleriyle rabıtalı olmaksızın komünistlik teşkilatı kurmaya ve aynı zamanda hariçten de birtakım insanlar memlekette dolaşmaya ve aynı zamanda propaganda yapmaya başlamışlardır.</p>
				<p class="normal">Daima esasatını muhafaza ve ona sadakat etmekte en büyük faydayı gören heyet-i vekileniz bunun için bir neticeyi düşünmek mecburiyeti hissetti.</p>
				<p class="normal">Herhalde bu memlekette bu millet içinde komünizmin mahalli tatbik bulamayacağına kani idi ve kanidir.</p>
				<p class="normal">Komünizmin ne olduğunu bilirse münevverler o zaman memleket dahilinde tatbikine cevaz verilebilir. Fakat münevverler dahil olduğu halde halk, ordu, komünizmin ne olduğunu bilmiyor.</p>
				<p class="normal">Bu suretle ekalliyetin ekalliyeti denecek mertebede tekevvün edecek bu kuvvet, kendini hâkim bir kuvvet farz ederek derhal memleket dahilinde herhalde bir feveran olabilir, bir inkılap teşebbüsü olabilir. Bittabi bu gibi inkılabatın heyet-i umumiye-i milliyemiz tarafından derhal imha edileceğine mutmainiz (inançlıyız).</p>
				<p class="h2baslik">Fikre Fikirle Mukabele Etmek Lazım</p>
				<p class="normal">Bu itibarla hükümet tedbir düşünmek mecburiyetinde kalır.</p>
				<p class="normal">Efendiler, iki türlü tedbir olabilirdi. Birisi doğrudan doğruya komünizm diyenin kafasını kırmak, diğeri Rusya'dan gelen her adamı denizden gelmiş ise vapurdan çıkarmamak, karadan gelmiş ise hududun haricine def etmek gibi zecri, şedit, kırıcı tedbir kullanmak. Bu tedbirleri tatbik etmekte iki noktainazardan faydasızlık gördük.</p>
				<p class="normal">Birincisi siyaseten hüsn-i münasebatta bulunmayı lüzumlu addettiğimiz Rusya Cumhuriyeti kâmilen komünisttir. Eğer böyle zecri tedbir tatbik edecek olursak o halde Ruslarla alaka ve münasebatta bulunmamak lazım gelir.</p>
				<p class="normal">Halbuki biz, birçok sebepten dolayı Ruslarla temasta, münasebette bulunmak istedik, istiyoruz ve isteyeceğiz. O halde tatbik edeceğimiz tedbirlerde dostluğunu istediğimiz bir milletin, bir hükümetin prensiplerini tahkir etmemek mecburiyetindeyiz. İşte bu sebepten zecri tedbir kullanmak istemedik. Faydalı bulmadık.</p>
				<p class="normal">Malumunuz, fikir cereyanlarına karşı fikre istinat etmeyen kuvvetle mukabelede bulunmak, o cereyanı imha etmedikten başka herhangi bir muhatabınızla herhangi bir insanla konuşulduğu zaman onun herhangi bir fikrini kuvvet zoruyla reddederseniz o ısrar eder. Israr ettikçe kendi kendini aldatmakta daha çok ileri gidebilir. Fikir cereyanları cebir, şiddet ve kuvvetle reddedilemez. Bilakis takviye edilir. Buna karşı en müessir çare, gelen cereyan-ı fikriye mukabil fikir cereyanı vermek, fikre fikirle mukabele etmektir."</p>
				<p class="normal">Mustafa Kemal Paşa bu gizli celsedeki konuşmasında memleket ve millet için bunun anlatılması gerektiğini ifade etmiş ve konuyu Ankara'da Komünist Fırkası'na getirmiştir.</p>
				<p class="normal">"Bu işi yapmayı arzu eden arkadaşların teşebbüsü hükümetçe muvaffak görülmüş, kendilerinin müracaatı üzerine resmen müsaade edilmiştir. Yalnız bu müsaadeyi yapmakla hükümet bir şey düşündü. Evet, komünizm içtimai bir meseledir.</p>
				<p class="normal">Bunun her türlü esasını istenildiği gibi söylemekte beis yoktur. Yalnız maksadı, teşebbüsü belli olmayan birtakım kimselerin komünizm namı altında, Bolşevizm namı altında teşkilat yapmasını katiyen men etmek istedik.</p>
				<p class="normal">Bu fırka bu surette teşekkül ettikten sonra Halk İştirakiyun Fırkası namı altında bir fırka hükümete müracaat etmiş bulunuyordu. Bu fırka hakkında bir kelime daha ilave etmek isterim.</p>
				<p class="normal">Türkiye Komünist Fırkası komünistliği ne Arapça, ne Türkçe yapmak istemiş olduklarını, yegâne gayelerinin halkı aldatmamak olduğunu, söylediğimiz şeylerin komünistlik olduğunu anlasınlar düşüncesiyle kurulmuştur. Türkiye Komünist Fırkası bu suretle memlekette teşekkül ettiği sırada, Bakû'da yine Komünist Fırkası namıyla bir fırka vardı.</p>
				<p class="h2baslik">Fırkanın Sebep Ve Hikmeti</p>
				<p class="normal">Halk İştirakiyun Fırkası'nın sebep ve hikmet-i teşekkülünü bilemem. Müteşebbisleri bunu izah edebilirler. Yalnız benim anladığıma göre Türkiye Komünist Fırkası'nın teşekkülüyle Halk İştirakiyun Fırkası'nın mahiyet-i teşekkülü arasında fark vardır. Türkiye Komünist Fırkası Türkiye için, Türkiye dahilinde çalışan bir fırka mahiyetinde tecelli ediyor. Halk İştirakiyun Fırkası doğrudan doğruya komünizm mahiyetini gösterir bir fırkadır ve burada bulunan Rus Sefarethanesi'yle tamamen temasta bulunuyorlar. Bu hususta fazla bir şey söylemek istemiyorum.</p>
				<p class="normal">Şimdi efendiler, hükümetin noktainazarları ve takip ettiği zaten malum olan esasları bir daha tekrar ettikten sonra, komünist teşkilatına ne gibi mülahazata binaen hükümetin serbesti vermiş olduğunu izah ettim.</p>
				<p class="normal">Yalnız bir şey rica etmek istiyorum. Bir defa bendeniz reisiniz olmak itibariyle hariciye vekili ve heyet-i vekilenizin her biri, bu meseleden bahsederken bir iki noktaya dikkatli bulunması lazımdır. Hıristiyan olan bir devletle siyasi münasebette bulunmamıza bu mâni değildir. Biz komünistlik istemeyiz, öyle ise Şark siyaseti yapamayacağız demek doğru değildir. Bu gayet abes olur. Bittabi biz Ruslar komünist olduğu için onun aleyhinde bulunuyoruz. Bize gayri kabil-i tatbik olduğu için ve esasat-ı dini ve içtimaiyemizle gayri kabil-i telif bulunduğundan olmaz diyoruz.</p>
				<p class="normal">Mustafa Suphi geliyor. Bir defa Mustafa Suphi'yi herkesten evvel Şark'ta Hüseyin Avni Bey'den evvel meydana çıkaran Kâzım Karabekir Paşa'dır. Bu adamın memlekete girmesinin muzır olacağını takdir eden Kâzım Karabekir Paşa'dır. Ve onun memleket haricine, hudut haricine çıkarılması lazım geleceğini bilen de Kâzım Karabekir Paşa'dır.</p>
				<p class="normal">Hakkındaki diğer bir noktaya temas etmek isterim. Mustafa Suphi'yle ilk temasta bulunduğum zaman itibar etmedim. Hakikaten Eskişehir'de bulunduğum sırada ve daha bir adamının imzasıyla bir vesika ve bir mektuba hamilen bir zat bana mülaki oldu. Mustafa Suphi bana müracaat ediyor ve diyor ki size nasıl hizmet edebiliriz? Bu mektubu getiren adam aynı zamanda bana mahrem olarak diyor ki heyet-i merkeziyeye dahilim. Şu adam Lenin'in yegâne adamıdır ve Lenin Türkiye hakkında bir iş yapmadan evvel mutlaka Mustafa Suphi'yle...</p>
				<p class="normal">Ben Mustafa Suphi'nin mektubuna cevaben yazdım ve onu okuyabilirsiniz. Bu milletin, bu mebuslardan mürekkep olan Meclis'in maksadı, gayreti budur. Hiçbir vakitte merkezi hariçte bulunan bir teşkilatla mesai edemeyiz."</p>
				<p class="h2baslik">Büyükelçi Aralov'un<br class="chapter"/>Ankara Lider Kadrosu Gözlemi</p>
				<p class="normal">Aralov Ankara ile Moskova arasındaki ilişkilerin geliştirilmesi konusunda yoğun çabalar veren bir diplomattı.</p>
				<p class="normal">Ankara hükümeti Aralov'a sadece bir diplomat gözüyle bakmamış ve onu aynı zamanda gerçek bir dostluk elçisi olarak görmüştü. Aralov da buna aynı biçimde mukabele edecek ve Meclis'in üçüncü yılı dolayısıyla mesajı alkışlar arasında okunacaktı:</p>
				<p class="normal">"Emperyalizme karşı ve İtilaf Devletleri'ne satılan hainlere karşı Türkiye'nin bağımsızlık savaşının üçüncü yıldönümünü idrak eylemesi dolayısıyla Türkiye halkını sizin şahsınızda tebrik ederim. (Şiddetli alkışlar.)</p>
				<p class="normal">Türkiye'nin bu kadar ağır şartlar altında sürdürmekte olduğu kahramanca mücadelesi Türk halkının ruh ve irade itibariyle ne kadar yüksek olduğunu ve Türk'ün geleceğinin parlaklığını açıklığıyla gösterdi.</p>
				<p class="normal">Emperyalizmin gizli ve açık bütün kara kuvvetlerini kovmak ve tart etmek için daima silah elde olarak kendi azmini ve kabiliyetini göstermiş olan Türkiye halkı bu defa da bütün emperyalist dünyasının üzerine üşüşmesinden dolayı umutsuz olmadı, manevi gücü kırılmadı.</p>
				<p class="normal">Bugün Türkiye halkının, Avrupa emperyalistleri tarafından vücuda getirilmiş bir kahır ve esaret zinciri olan Sevr Antlaşması'nı parçalamasının üçüncü yılı rençper Türkiye halkının emperyalizm unsuriyetine karşı hamlesi bütün Doğu ve Rusya emekçileri tarafından sevinç ve zevkle karşılandı. (Alkışlar.) Ve bütün Doğu'nun uyanış ve ümidini tazeledi.</p>
				<p class="normal">Bağımsızlık ve kurtuluş mücadelesinin üçüncü yıldönümü münasebetiyle Türk halkını bütün Rusya köylü ve işçileri adına tebrik ederken Türk milletine olan içten hürmetlerimi sunarım. Türk milletinin son zafere pek yakında erişmesini; Trakya, İstanbul ve Boğazlar'da şanlı Türk bayrağının serbest ve şen olarak dalgalanmasını; yüz yıllardır emperyalizm tarafından ezilmiş Türk halkının siyaset yönünden olduğu kadar ekonomik yönden hür ve bağımsız olarak mutlu ve gönençli bir hayata erişmesini kalben temenni ettiğimi de eklememe müsaade buyurunuz. (Alkışlar.)</p>
				<p class="normal">Özellikle Rus halkı ve onun şûralar hükümeti bu mutlu ve büyük gün münasebetiyle sizleri hararetle tebrik ediyor. Çünkü Türkiye ile Rusya halkları dünya kapitalistlerinin istila hareketine karşı olan mücadeleleriyle kaderlerini birleştirmiş ve ortak hale getirmişlerdir.</p>
				<p class="normal">Bu mücadele bütün Doğu'nun kurtuluş mücadelesidir. Rusya halkı sizin zaferinizi kendi zaferi saymakta olduğundan sizin sevinciniz de onun sevincidir.</p>
				<p class="normal">Yaşasın TBMM! (Yaşasın sesleri, alkışlar.) Yaşasın onun gazi başkanı Mustafa Kemal Paşa! (Yaşasın sesleri, alkışlar.) Yaşasın Türk halkının kahraman ordusu ve onun zaferi... (Alkışlar.)</p>
				<p class="normal">1 Mart 1922.</p>
				<p class="normal">Rusya Sosyalist Federatif Şûraları Cumhuriyeti Türkiye yetkili temsilcisi Aralov"</p>
				<p class="normal">Hatıralarında sadece kutlamalara yönelik mesajları yok. Türk ordusunun taarruzundan Mustafa Kemal'in Türkiye Cumhuriyeti için mücadelesine ve yeni Türkiye'nin kuruluşuna kadar geniş bir yelpazede o dönemlere bakan Aralov hatıratında toplum adamlarının Sovyetler Birliği üzerine düşüncelerine kadar yakın tanıklığını sürdürüyor:</p>
				<p class="normal">"Cephedeki gezimiz sona erdi. Türk ordusu birliklerini dolaşma, komutanlarla karşılaşma, onlarla konuşma; Mustafa Kemal'le askeri ve uluslararası meseleleri müzakere etmeler; nihayet Konya şehrini ve halkını ayrıntılı olarak tanımamız Türkiye'deki durumu ve Türk halkının yaşantısını öğrenmemiz bize çok şeyler verdi.</p>
				<p class="normal">Mustafa Kemal Paşa ve yakın mücadele arkadaşları orduyu ziyaret etmemizden ötürü bana ve İbrahim Abilov'a çok çok teşekkür ettiler. Gezimiz on gün sürmüştü."</p>

		</div>
		</body>
</html>