<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cerkezethem</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:52f069ae-8842-4092-b4ab-63d7e68d2652" name="Adept.expected.resource"/></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="h2baslik">İbrahim Ethem (Akıncı) Bey'in Yazdıkları</p>
				<p class="normal">İbrahim Ethem Bey sadece bir kaymakam değildir. İdari yönden devlete büyük hizmet vermiş, ama yeri geldiğinde silah da kuşanmıştır.</p>
				<p class="normal">Dirayetli, doğrucu kişiliğiyle Milli Mücadele'nin en zor günlerinde özellikle milislerin kazanılması ve idaresi konusunda çaba sarf etmişti.</p>
				<p class="normal">Çerkez Ethem hadisesinde hem yandaşları, hem de karşıtlarıyla aynı bölgede yaşadıklarını abartmadan yazmıştı:</p>
				<p class="normal">"Saat sekiz buçukta Simav'dan hareket ettik. Demirci'ye gelindi. Kasabada birçok karşılayıcı vardı. Mehmet Ağa beni evine davet etti. Kuvayı Seyyare'den Demirci ve Havalisi Komutanı Doktor Fazıl Bey'in karargâhına gittik. Mehmet Ağa'nın evine geçtikten sonra orda eskiden yanımda jandarma olan Ankaralı Hüseyin'den Sındırgı'da bulunan düşman hakkında oldukça izahat aldım. Eski kaymakam Hatemi Bey'den bazı evrakları aldım. Cumartesi günü de tebrikleri kabul ettim.</p>
				<p class="normal">Demirci'yi evvelce bildiğimden fazla değişmiş buldum. Bazı semtleri yanmıştı. Jandarma mevcudunu ve Kuvayı Seyyare'den Fazıl Bey'in kuvvetiyle hareketlerini tetkik ettim.</p>
				<p class="normal">Jandarma kuvveti azdı. Fazıl Bey kuvveti ise gayrimuharip ve halkın nefretini üzerinde toplamış bir kuvvet olarak görünüyordu.</p>
				<p class="normal">Çünkü esas teşkilatı muntazam olmayan bu kuvvetten fazla bir şey beklemek mümkün olamazdı. Fazıl Bey doktor olmak ve iyi tahsil görmek itibariyle bu kuvveti iyi niyetiyle idareye çalışıyordu. Yalnız keyfi muamele, hesapsız davranışlar çok olması itibariyle bunları doğru yola sevk etmek gerekiyordu.</p>
				<p class="normal">Mutasarrıf Aziz Bey Kuvayı Seyyare'ye ve Rauf Bey'e mensuptu. Aynı zamanda Çerkez'di. İdare-i mülkiyeye vâkıf olmamakla beraber mantıklı olanı ona kabul ettirebilirdik. Her türlü kötülüğün ve yanlışlığın karşısında olan namuslu Aziz Bey evvelce Kuvayı Seyyare'de bulunmasından dolayı bunların menfi davranışlarına set çekmek üzere mutasarrıf olarak tayin edilmişti.</p>
				<p class="normal">Meclis-i idare odasını mutasarrıflık makamı yaptık. Biz de merkez kaymakamı olarak eski makam odasına yerleştik. Gördes ve Demirci kazaları Saruhan (Manisa) livasını teşkil ediyordu. Aziz Bey'in merkez hükümetin teveccühünü almak ve mutasarrıflığa olan hevesinden dolayı vahim bir sonuçla karşılaştık.</p>
				<p class="normal">Gece saat 2 sıralarında misafir olduğum Mehmet Ağa'nın odasında otururken bir jandarma geldi ve Aziz Bey'in istendiğini söyledi.</p>
				<p class="normal">Mühim bir mesele olduğunu anladım ve hemen gittim (30 Aralık 1920).</p>
				<p class="normal">Aziz Bey odanın içinde dolaşıyor ve Hatemi Bey de sedirde oturuyordu. Derin bir düşünce içindeydi. 'Ne var?' diye sorunca Aziz Bey bir telgraf uzatarak 'Oku' dedi. Çerkez Ethem'in bu telgrafında Millet Meclisi'nden fazla maaş almadıklarından, Ankara'ya barış için gelen İzzet Paşa'nın tevkif edildiğinden ve milletin savaşa tahammülü kalmadığından söz ederek, Ankara'ya karşı isyan ve ordunun terhis edilmesinin uygulanmasıyla barış yapılacağını ilave ediyordu.</p>
				<p class="normal">Bu telgrafın köylere kadar duyurulmasını, aksi takdirde sorumluların en ağır şekilde cezalandırılacağını bildiriyordu.</p>
				<p class="normal">Tuhaf olan Kuvayı Seyyare yerine Kuvayı Milliye komutanı diye imza ediliyor ve bütün millet temsil edilmek isteniyordu.</p>
				<p class="normal">Bu telgraf beni o kadar müteessir etti ki, zannedersem böylesine hiç üzülmemiştim.</p>
				<p class="h2baslik">Emekler, Ümitler Bitiyor</p>
				<p class="normal">Bütün emekler ve ümitler mahvolmuş demekti. İki kuvvet çarpışacak, bundan düşman istifade ederek amacına ulaşacaktı.</p>
				<p class="normal">Telgrafta bir de Demirci'deki Fazıl Bey'in bütün kuvveti isteniyordu. Bu durumda buraları tamamen kuvvetsiz kalıyor ve biz düşmana hediye ediliyorduk.</p>
				<p class="normal">Münakaşa edip tartışmaya başladık. Her şeye rağmen meselenin çözümleneceğini, tarafların anlaşacağını tahmin ediyorduk.</p>
				<p class="normal">Fazıl Bey, 'Merak etmeyin, her şey bu defa halledilecek' diyordu. Hatemi Bey'le müzakereden sonra vaziyetin vahim olduğuna karar verdik.</p>
				<p class="normal">30 Aralık 1920 Perşembe günü Fazıl Bey bütün kuvvetini toplayıp gitti. Nereye? Çerkez Ethem'in yanına. Ordusuyla savaşa.</p>
				<p class="normal">Mutasarrıf Aziz Bey de gitmek ve güya aralarını bulmak bahanesiyle sıvışmak istiyordu. Ertesi gün cumaydı. Aziz Bey Hatemi Bey'i de yanına alarak gitti. İki taraf da silah patlamadan meselenin çözümleneceğini söylüyordu. Oysa hakiki maksadı Demirci'nin tehlikeli vaziyetinden kurtulmak ve kendisini diğer tarafa atmaktı.</p>
				<p class="normal">Simav'dan mutasarrıflık sorumluluğunun uhdemize tevdi olunduğunu ve gelinceye kadar bunu ifa etmekle vazifeli kılındığıma dair bir telgraf almıştım. Bir daha Aziz Bey'i ne yazık ki göremeyecektim.</p>
				<p class="normal">Yunanlılara karşı bir nizamiye zabiti, 60 kadar jandarma ve Kuvayı Seyyare mensubu Yüzbaşı Kâmil Bey'in emrindeki beş on neferle kalmıştık.</p>
				<p class="normal">Yüzbaşı Kâmil Bey de bundan memnun değildi ve vaziyet korkutucu bir hal almıştı.</p>
				<p class="normal">Sonuçta Yunanlıların herhangi bir harekâtına karşı jandarma zabitanı ile Yüzbaşı Kâmil Bey tedbir olarak dağa çekilmekten başka çare olmadığını görecekler ve bizimle bu konuda hemfikir olacaklardı.</p>
				<p class="h2baslik">Çerkez Ethem'in Yunanlılarla Mütarekesi</p>
				<p class="normal">3 Ocak 1921 Pazartesi Çerkez Ethem Bey'den komutanlığa gelen telgrafta Yunanlılarla mütareke yapıldığı ve Kula hattının tamiri bildiriliyordu.</p>
				<p class="normal">Bu telgraftan bir şey anlayamamıştık ve dehşetli bir sıkıntıya düşmüştük. Mütareke ne idi? Yunanlılarla savaş olmayacak mı?</p>
				<p class="normal">Kula hattını onarıp, düşmanla muhabereyi açmanın manası ne idi? Bu zihnimizi kurcalıyor ve öbür türlü düşünmeyi de aklımız almıyordu.</p>
				<p class="normal">Çünkü bundan büyük ihanet olamazdı.</p>
				<p class="normal">Yunanlıların kazamıza doğru buradan çekildiklerini bildikleri halde harekâta girilmemesi bizi düşündürüyordu. Jandarma komutanı Yüzbaşı Ali Rıza Bey ve takım komutanı Mülazım Asım ile havali komutanı Kemal beylerle yaptığımız son görüşmede vaziyetin pek tehlikeli olduğuna karar verdik.</p>
				<p class="normal">Yunanlılarla Çerkez Ethem ve arkadaşlarının anlaşmış olduklarından ihtiyatlı bulunacaktık. Çünkü bizi tutup düşmana teslim etmek gibi bir ihtimali de nazarı dikkate alıyorduk. Bundan sonra devamlı Kula hattıyla uğraşıldı. Kemal Bey her gün makine başına geçiyor ve Ethem ile Tevfik beylere izahat verip şiddetli emirler alıyordu.</p>
				<p class="normal">Nitekim iki gün içinde hattın açılmaması halinde idam edileceği kendisine bildirilince biçare bizzat çalışmaya da başladı.</p>
				<p class="normal">Bu sıralarda Kuvayı Seyyare emrinde bulunan nizamiye efradı nezaret altında Demirci'ye geldi. Burada nezarette olmak üzere havali komutanlığına teslim edildiler. Bu zavallıların kabahati zabit olmaktı. Ahalide de pek büyük heyecan vardı.</p>
				<p class="normal">Herkes Kuvayı Seyyare'nin dağılmasına ve ordunun kazanmasına taraftar olup, dua ediyordu."</p>

		</div>
		</body>
</html>