<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cerkezethem</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:52f069ae-8842-4092-b4ab-63d7e68d2652" name="Adept.expected.resource"/></head>
	<body class="calibre">
<h1 class="h1baslik" id="calibre_toc_2"><br class="chapter"/><br class="chapter"/><br class="chapter"/>ÖNSÖZ</h1>
				<p class="sagnormal"><span class="idebolditalik">Selahattin Duman</span></p>
				<p class="normal">Gerçeği bilmek, geçmişi bilmekle başlar.</p>
				<p class="normal">Ergun kardeşim hem gerçeği, hem de geçmişi biliyor.</p>
				<p class="normal">Eğer, geçmişinize dair bilgiler sakatsa, doğrulardan uzaksa, yaşadığınız günlerin gerçeğine de kolay yaklaşamazsınız... İşte bu yüzden tarihin gerçeklerini didikleyen araştırmacıları, bu yolda emek harcayanları saygıyla ve minnetle selamlıyorum.</p>
				<p class="normal">Çerkez Ethem yakın tarihimizin üzerinde en çok konuşulan isimlerinden biri... Kitaplık rafları, onu Kurtuluş Savaşı'na ihanet eden ve Yunanlılara sığınan bir hain olarak tarif eden yayınlarla dolu.</p>
				<p class="normal">Oysa biliyoruz ki Kurtuluş Savaşı'nın başlatıldığı günlerde Ethem Bey bir "kahraman"dır.</p>
				<p class="normal">Kahramanlık ile hainlik arasındaki çizgiyi bu kadar incelten nedir öyleyse?</p>
				<p class="normal">Tarihin gerçekleri mi yoksa "tarih yerine geçirilen" siyasal ajitasyon malzemesi mi?</p>
				<p class="normal">Bu soruların cevabının verilmesi gerekiyor... Verilemediği her gün Türkiye'de yaşayan yüz binlerce Çerkez kökenli insanımızı taciz ediyor.</p>
				<p class="normal">Bolu, Düzce, Adapazarı, Anzavur ve Çapanoğlu Yozgat isyanları... Kurtuluş Savaşı'nın başlatıldığı aylarda Ankara'daki Meclis'i ziyadesiyle hırpalayan isyanlar...</p>
				<p class="normal">O tarihte bunları bastırabilecek bir askeri güç yok Ankara yakınlarında... Eldeki tek kuvvet Çerkez Ethem'in başında bulunduğu Kuvayı Seyyare'dir (Gezici Kuvvetler). Bu ayaklanmalardan biri, Çapanoğlu isyanı, Ankara'yı kökünden silip süpürecek kadar güçlü bir tepkidir... İsmet Paşa daha sonra bu isyan için, "Bizim Yozgat ayaklanışını ne yazık ki kökünden söndürecek bir gücümüz kalmamıştı... Bu gerçeği acı da olsa aramızda açığa vurmalıyız" der.</p>
				<p class="normal">Peki niçin gerçek aramızda konuşuluyor da tarihin ve toplumun önünde konuşulmuyor? İşte bu sözlerde, daha sonra "tek parti mantığı" olarak şekillenecek siyasetin özü yatar...</p>
				<p class="normal">Çerkez Ethem ise kırgındır... Ankara'ya destek veren paşalar tarafından itilip kakıldığını düşünmektedir... Oysa güç onun elindedir. O paşalar laf üretirken Çerkez Ethem isyanları bastırmaktadır...</p>
				<p class="normal">Ankara o günlerde Çerkez Ethem'e karşı hep alttan almaktadır. Meclis Reisi Mustafa Kemal, Çapanoğlu isyanının üzerine göndermek istediği Çerkez Ethem'e şunları diyecektir:</p>
				<p class="normal">"Ethem Bey, bu ayaklanmayı bastırabilirseniz, vatana tahmin ettiğinizden daha büyük bir hizmette bulunmuş olacaksınız..."</p>
				<p class="normal">Evet... Çerkez Ethem bu isyanı da bastırır. Hem öyle bir bastırır ki Ankara'ya direnmeyi düşünenler bir daha kolay kolay başkaldıramazlar...</p>
				<p class="normal">Şimdi soralım... Eğer Çerkez Ethem'in bu hizmeti olmasaydı Ankara hareketi olabilir miydi? Ayakta kalabilir miydi?</p>
				<p class="normal">İsmet Paşa, "Aramızda kalsın ama olmazdı" diyor...</p>
				<p class="normal">İşte bu yüzden Çerkez Ethem hareketinin sonucuna "bir ihanet" saptamasıyla yaklaşmak, tek başına anlamı olmayan bir hükümdür... Çerkez Ethem ile Ankara ilişkilerine Türk-Yunan çıkarları çerçevesinde bakmak yanıltır insanı... Mustafa Kemal, İsmet, Refet, Ali Fuat, Çerkez Ethem, Rauf... Bunlar sadece Anadolu'yu bir işgalden kurtarmayı amaçlayan idealist insanlar kümesinin seçkin isimleri değil, aynı zamanda ülkeyi yönetme iddiasıyla ortaya çıkan ve bu iddialarını Balkan Savaşı'ndan bu yana sürdüren siyasal kadroların seçkinleridir.</p>
				<p class="normal">Aralarındaki ilişkiyi bu gözle de görmek gerekir...</p>
				<p class="normal">Sadece bu değil, meselenin bir de Moskova tarafı var. Bu uzantılarda karşımıza yine tanıdık isimler çıkıyor. Moskova'nın Doğu Halkları Şûrası'nda Enver Paşa da var, Ankara'yı temsil eden İbrahim Tali Bey de var...</p>
				<p class="normal">Ankara'nın amacı Rusya'nın silah ve altın yardımını sağlamak. Enver Paşa da Avrupa'ya karşı İslam birliğini oluşturmaya çalışıyor. Başaramazsa Anadolu'ya geçmek amacındadır. Rusya, Enver Paşa'nın böyle bir Yeşil Ordu çabasını ilk başlarda reddetmiyor. Fakat Anadolu hareketinde de Yeşil Ordu ve Bolşevik Taburu da yer alıyor.</p>
				<p class="normal">Sevgili arkadaşım tarihçi ve araştırmacı Ergun Hiçyılmaz'ın bu çalışması belirttiğim nedenlerle son derece anlamlıdır. Türkiye'nin "tarihe dönük yüzlerinden" biri olan Ergun Hiçyılmaz, bu çalışmasında "o günlerin siyasal çekişmesine" yeni bir paragraf açıyor. Ergun Hiçyılmaz'ın tartışmaya sunduğu mektup, belge ve bilgilerin çoğunu ilk kez görmüş olacaksınız... Keyifle okuyacaksınız. Belki de katılmayacaksınız ama eliniz "gerçeğin yüzüne" değecek... Bunu bu kitabı okurken hissedeceksiniz.</p>

		</body>
</html>