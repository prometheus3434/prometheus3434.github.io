<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cerkezethem</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:52f069ae-8842-4092-b4ab-63d7e68d2652" name="Adept.expected.resource"/></head>
	<body class="calibre">
<h1 class="h1baslik" id="calibre_toc_4"><br class="chapter"/><br class="chapter"/><br class="chapter"/>Hasretin Öldürdüğü Adam</h1>
				<p class="normal">Doktor raporları "incehastalıktan" öldüğünü yazar.</p>
				<p class="normal">Ben, onun memleket hasretinden öldüğüne inanırım. Bu söylediğim, kolay teşhis edilecek bir hastalık değildir.</p>
				<p class="normal">Affı gündeme gelmiş, ama o gelmemiştir.</p>
				<p class="normal">Güneşin daha sıcak doğduğu Ürdün topraklarını seçişi, belki de geçmişte içini titreten Anadolu ayazından kaçıştır. Kim bilir belki de Yunanistan'da ölen ve kemikleri yurda getirilip gizlice gömülen babasının kaderini yaşamak istememiştir.</p>
				<p class="normal">Bir askerin tabutuna bayrak sarılmadan gömülmesi; cenazesinde muhteşem bir bando sesi yerine, elem ve kederin çınlaması, havaya ateş açılmaması gibi gayri askeri bir tablonun oluşması, acaba alın yazısının kötü kaligrafisinden mi kaynaklanmıştır?</p>
				<p class="normal">Siyaseti askeriyenin, mayın döşeli liderlik sahasında bilerek yürümüştür.</p>
				<p class="normal">Ama azametle yürümüştür, "küçük zabit" denilse de, kurmay subay olmasa da apoletsiz bir komutan gibi isyandan isyana, isyan edercesine, isyan ettirircesine yürümüştür.</p>
				<p class="normal">Kütahya'dan Eskişehir ve Ankara'ya yürümüştür.</p>
				<p class="normal">At sırtında rütbesiz ve korkusuz bir cengâver olarak Kütahya'dan Eskişehir'e, Bursa'dan Balıkesir'e uzanmış, bilumum Anadolu toprağında Kuvayı Seyyare ateşiyle etrafı yakıp geçmiştir.</p>
				<p class="normal">Biliriz ki, Çerkez Ethem, başlangıcı ile sonu birbirinden ayrı iki alın yazısı yaşamış, birini kendi, diğerini de başkaları yazmıştır. Ama son nokta konulduğunda bu yazının sahibi yine o olmuştur.</p>
				<p class="normal">Vatanseverlikten vatan hainliğine kadar uzanan uzun yolda, Milli Mücadele sırat köprüsünden düşenlerden sadece biridir. Kan, ateş ve barutun alabildiğine yükseldiği Sakarya gecelerinde "yıldız olup da, yıldızı sönen veya söndürülen" kaç Çerkez Ethem var ki?</p>
				<p class="normal">Takdiri ilahi mi, takdiri siyasi mi?</p>
				<p class="normal">Kitabımızın ilk bölümünde bu soruya cevap vermeye çalışıyoruz.</p>
				<p class="normal">Çerkez Ethem'li Milli Mücadele oluşumu bu defa siyasal tercihlerin rol oynadığı bir başka orduyu karşımıza getiriyor. Bu ordu Yeşil Ordu'dur. Bir ucu Moskova'ya kadar giden ve Enver Paşa ile İttihatçı kadronun hayalindeki Müslüman Yeşil Ordu'dur.</p>
				<p class="normal">Bu güç, kuvveden fiile çıkmadan bu defa Anadolu'da oluşturulan Yeşil Ordu "esas duruşa" geçecektir. Mustafa Kemal Paşa'dan Kâzım Karabekir'e ve diğer komutanlara kadar herkesin yol verdiği, sonra da iş "silah çatmaya" gelince "kaş çatarak", bu kadar da olmaz dendiği bir kuvvet...</p>
				<p class="normal">Bolşevik Taburu yeşil ile kırmızıyı bayrağından flamasına, hatta şerit ve mendiline yerleştirmiştir. Sınıf ve rütbenin kaldırılmasına, er ve subaylar arasında bir ayrım yapılmadan aynı karavanadan yemek yenmesine kadar genişleyen Yeşil Ordu zihniyeti sadece mücadele içindekileri şaşırtmamıştır.</p>
				<p class="normal">Komutanların bile iki mendili vardır. Biri yeşil, diğeri kırmızı.</p>
				<p class="normal">Enver Paşa'nın koyu olarak tanımlanan yeşili, Anadolu'da biraz daha açık yeşil olarak boy göstermekte, üstelik Bolşevik Taburu kırmızısıyla Kızıl Ordu'yu çağrıştırmaktadır.</p>
				<p class="normal">Yeşil Ordu örgütünde sadece Hakkı Behiç Bey'i değil Ankara'nın lider kadrosunu da görebilirsiniz. Neredeyse Mustafa Kemal Paşa ve Çerkez Ethem'den başka herkes oradadır. Ama bu durum onların da bu hareket içinde olmadığını ortaya koymayacaktır.</p>
				<p class="normal">Kitabın üçüncü bölümünde Milli Mücadele içinde gerek askeri gerek siyasi olarak yer alan Moskova'nın genel oluşumdaki yeri incelenmektedir. Rusya'nın Milli Mücadele kuvvetinde ilk dönemdeki tercih yanılmalarına, Karakol İhtilal Örgütü'yle anlaşmaya ve Çerkez Ethem bakışının nasıl Mustafa Kemal Paşa'ya yöneldiğine şahit oluyoruz. Bakû Doğu Halkları Şûrası'nda Enver Paşa ile Ankara temsilcisi İbrahim Tali'nin ne derece "yoldaş" olabildiğini ve Moskova'yı nasıl ikna etmeye çalıştıklarını da tespit edebiliyoruz.</p>
				<p class="normal">Bu bölüm de diğerlerinin uzantısı olarak karşımıza çıkıyor.</p>
				<p class="normal">Çerkez Ethem, Yeşil Ordu, Bolşevik Taburu ve ardından ekim rüzgârının yeni Türkiye üzerindeki esintileri.</p>
				<p class="normal">Milli Mücadele'ye bir başka bakış açısı getiren bu naçiz çabamızda birkaç noktayı da dikkate sunmaktayız. Birincisi Çerkez Ethem'in olduğu iddia edilen ama hâlâ ispat edilemeyen yalan hatıraların usta yazarlarımız tarafından benimsenip kullanılmasıyla "Türk devrim tarihi"nin nasıl bir yalan temele oturtulduğunu yineliyoruz. Ortaya attığımız konular arasında Çerkez Ethem'in Atina Hapishanesi'nde Cafer Tayyar Paşa'yı ziyaret edip etmediği, Mustafa Suphi'nin eşinin akıbeti gibi sırlar da yer alıyor.</p>
				<p class="normal">Çerkez Ethem meselesi "bir başına" elbette büyük önem taşıyor ama bu meselenin "bir başına değil" diğer yönleriyle bağlantılı olarak "başlı başına" bir mesele olduğunu göreceksiniz...</p>

		</body>
</html>