<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cerkezethem</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:52f069ae-8842-4092-b4ab-63d7e68d2652" name="Adept.expected.resource"/></head>
	<body class="calibre">
<h1 class="h1baslik" id="calibre_toc_3"><br class="chapter"/><br class="chapter"/><br class="chapter"/>Giriş</h1>
				<p class="normal">Sanki bir ölüm tarlasında dolaşıyorum. Her tarafta binlerce, on binlerce "meçhul" kişi var.</p>
				<p class="normal">Yaşamıyor onlar... İncesi, boylusu, kısası, zengini, yoksulu hepsi oradaydı...</p>
				<p class="normal">Yazıtlar, anıtlar, harp cerideleri, hatıra defterleri ve bir dolu albümden çıkan fotoğraflar, şaşırtıcı bir enginlikle, eski zaman fotoğrafhanesinden, silik ama yine de görünür suret olarak çıkıp geliyordu...</p>
				<p class="normal">Tanrım ne kadar çok, ne kadar yoksuldular...</p>
				<p class="normal">Belli ki buz kesmişler, üşüyorlardı.</p>
				<p class="normal">Cesaretlerinden başka giyecekleri yoktu. Analarını babalarını, kadınlarını çocuklarını, varsa yavuklularını bırakıp gelmişlerdi...</p>
				<p class="normal">Düşlerimde, yurt namusu ve inancından başka hiçbir şeyi olmayan apoletli veya apoletsiz milisler ve askerler kol geziyordu.</p>
				<p class="normal">Onlar "meçhul asker"di. Apoletli veya apoletsiz, düzenli ordu ya da düzensiz ordu mensubu olup kavgalar içindeki "bağımsız Türkiye" savaşının bilinen veya bilinmeyen yurtseverleri oradaydı. Oradaydı müfrezeler ve gezici kuvvet mensupları.</p>
				<p class="normal">Ülkesine bedeninden bir parça armağan etmiş, yoklukta varlığı böyle tanımış bu insanları yazarken, elbette bizim için meçhul olmayanlarla da karşılaşacaktım onbaşıdan çavuşa, küçük zabitten mümtaz yüzbaşıya... Ve de paşalara kadar uzanan bir ordugâhta "esas duruşa" geçiyordum.</p>
				<p class="normal">Mustafa Kemal Paşa, İsmet Paşa orada... Kâzım Karabekir, Ali Fuat Paşa, Refet Paşa ve komuta heyeti oradaydı. Aralarında Çerkez Ethem Bey, Çolak İbrahim Bey, Parti Pehlivan, Cellat İbrahim gibi zevat da vardı. Müfrezelerin yanı sıra, Doğu Halkları Şûrası günlerinde Moskova'dakileri de fark ediyordum. Kimler yoktu ki?</p>
				<p class="normal">Lenin, Stalin, Troçki, Çiçerin, Aralov, Viktor Serge, Enver Paşa, Cemal Paşa, Halil Paşa, İbrahim Tali Bey de oradaydılar. Sanki tarihin resmi geçidi vardı.</p>
				<p class="normal">Yoksa resmi geçit değil de büyük bir "manevra" mı görüyordum?</p>
				<p class="normal">Bir tarafta Kızıl Ordu var, öbür tarafta da Yeşil Ordu ile Bolşevik Taburu'nun postal sesleri duyuluyordu.</p>
				<p class="normal">Ankara'nın inancı var ama imkânları hiç yok... Ne savaşacak silah, ne de para var.</p>
				<p class="normal">Moskova'nın Ekim Devrimi'yle, başta İngiltere olmak üzere Avrupa egemenliğine savaş açtığı yıllar. Ülke işgal altında...</p>
				<p class="normal">Moskova'nın Müslümanların desteğine ihtiyacı var. Bu maksatla zaten Kızıl Ordu'ya destek olarak Yeşil Ordu'yu Müslüman cumhuriyetlerin askerlerinden oluşturmuşlar. Anadolu ihtilalini desteklemek ve Avrupa'nın o taraflardaki işgalci kanatlarını kırmak beklenen bir siyasetti.</p>
				<p class="normal">Silah da verecekti, para da...</p>
				<p class="normal">Ama kime? Önceleri tercih yanlışları olacaktır. Mesela ilk anlaşma Ankara hükümeti yerine siyasi bir hata olarak İhtilalci Karakol Cemiyeti'yle yapılır. Çerkez Ethem'e yakın duracaklar ve Yeşil Ordu bayrağını Bolşevik Taburu'yla yürüteceklerdir.</p>
				<p class="normal">Ortalık "yeşil"imsidir. Hatta "yemyeşil"dir. Enver Paşa Müslüman topluluklardaki etkisi nedeniyle Moskova'ya Doğu Halkları Şûrası için özel trenle getirilir. Zamanla Anadolu'ya geçmesi Ankara tarafından benimsenmeyince geldiği trende dönüş için yer bulamayacaktır. Özel vagonda değil, halkın trenindedir ve bileti kesilmiştir.</p>
				<p class="normal">Bağımsızlık mücadelesi yapan Ankara'da olağanüstü çabalar vardır. Eskişehir'de gazeteler, dergiler yayımlanmakta, Bolşevizm ön plana çıkmaktadır. Kurulan Yeşil Ordu için elbette Mustafa Kemal Paşa'nın onayı alınmış ve Kâzım Karabekir'in Yeşil Ordu temsilci birliği "kırmızı" renklere de yer vererek, Anadolu ve Ankara turuna çıkmıştır.</p>
				<p class="normal">Çerkez Ethem'in Kuvayı Seyyare gücünde aynı görünüşe yöneliş hızlanmıştır. Ankara'nın paşaları biri kırmızı, diğeri yeşil iki mendil taşımakta, mebuslar, "Bolşevik olmamız gerekiyorsa olalım" demektedirler. Müstesnalar vardır ama çoğunluğun ne Ekim Devrimi'nden ne de Bolşeviklikten haberi vardır.</p>
				<p class="normal">Mustafa Kemal Paşa, bu arada Batı Cephesi'nde orduya Sovyet askeri heyetinin huzurunda manevra yaptıracak, Ali İhsan (Sabis) Paşa'nın l. Ordu gösterileri ise misafir zevatı şaşırtıp etkileyecektir. Gördükleri resmen düzenli bir ordudur. O zaman Mustafa Kemal desteklenmelidir. Sonrası malum, silah, para ve her türlü yardımla Kurtuluş Savaşı'nın değişen çehresini görürüz.</p>
				<p class="normal">Hem Mustafa Kemal Paşa hem de Moskova kazanmıştır.</p>
				<p class="normal">Sonrasında Yeşil Ordu Cemiyeti, Arif Oruç'un yayınları, danışıklı Komünist Partisi ile Çerkez Ethem devreden çıkacaktır.</p>
				<p class="normal">Ne koyu yeşil ne de açık yeşil kalmıştır.</p>
				<p class="normal">"Devir"ler elbette "devir"erek ilerleyecektir.</p>
				<p class="normal">Ve her "devir"de "devrilenler" unutulacaktır.</p>
				<p class="normal">Hiç kimsenin yurtseverliği konusuna getirdiğimiz bir yargı yok. Kimseyi de hain olarak takdim etmek yetkisine ve hakkına sahip değiliz. "Takdir hakkını" bilgileri ve belgeleri okumak inceliğini gösterenlere bırakırız.</p>
				<p class="normal">Mustafa Kemal Paşa'nın bu ülkeyi inşa etmek için, meçhul ve meçhul olmayan kişilerle verdiği büyük savaşı, bilmek, tanımak ve araştırmak görevindeyiz.</p>
				<p class="normal">O büyük mücadeleyi halktan halk için alarak savaşanları, Çerkez Ethem Bey de dahil olmak üzere minnet ve rahmetle anmak durumundayız.</p>
				<p class="normal">Çünkü son tahlilden önce, düşünmek ve başlangıcın hakkını teslim etmek gerekiyor. İlk tahlil olmadan, son tahlil nasıl yapılabilir ki?</p>

		</body>
</html>