<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-21</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-21" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-15"><span class="CharOverride-11">İstanbul, 7 Şubat 1974 </span></p>
			<p class="ana-metin"><span class="CharOverride-11">Sevgili Adele, </span></p>
			<p class="ana-metin"><span class="CharOverride-11">Saatlerdir sağanak yağmur yağıyor burada. Odaya çay istedim, azıcık ısınmak umuduyla, çünkü hava çok soğuk ve sobaya rağmen oda buz gibi. Yağmurun dinmesini ya da en azından azalmasını sabırsızlıkla bekliyorum. Etekleri yere kadar uzanan devetüyü paltomun ıslanmasına göz yumamam. Satıcı kumaşın su geçirmez ve leke tutmaz olduğunu söyledi ama riske girmek istemiyorum. </span></p>
			<p class="ana-metin"><span class="CharOverride-11">Bugün niyetim terziye uğramaktı. Otelin yakınında usta bir tane buldum. Adı Madelyn ve Ermeni kökenli. Ailesi üç kuşaktır İstanbul’da yaşıyor, Beyoğlu ve Pera’nın şimdikinden çok daha kozmopolit olduğu dönemlerden beri. Ermeniler, Cenovalılar, Venedikliler, Fransızlar, Yunanlar, Kıbrıslılar: 1950’li yılların ortasında vahşi ırkçı saldırılara maruz kalmış olsalar da, bu şehirde kaç toplumun bir arada yaşadığını tahmin edemezsin. Korkunç bir olaymış: Aşırı milliyetçi öfkeli bir grup mahalleyi işgal etmiş. Özellikle Rumları hedef almışlar ama vahşetlerinden herkes nasibini almış. Evleri yakmışlar, dükkânları yıkmışlar, aileleri kovmuşlar. Çok azı kurtulmuş. </span></p>
			<p class="ana-metin"><span class="CharOverride-11">Madelyn geçen sabah ölçülerimi alırken anlattı bunları. Bir zamanlar Kapalıçarşı’dan aldığım turkuvaz rengi ipek kumaştan bir kokteyl elbisesi diktiriyorum. </span></p>
			<p class="ana-metin"><span class="CharOverride-11">Anlattıklarından çok etkilendim. Dario bir ara söz etmişti bundan, ama böyle dramatik bir olayı bizzat yaşamış birinden dinlemek çok farklı. O ve akrabaları, Türk komşularının yardımıyla kurtulmuş. Birileri onlara balkona asmaları için bayrak vermiş. Sakallı ve takkeli bir adam da kapılarının önünde durup yaklaşanlara, “Onlar bizden!” diye bağırıyormuş. Madelyn mahallede kimsenin onlara kötü davranmadığını ve her şeye rağmen hoşgörü ruhunun devam ettiğini söylüyor. </span></p>
			<p class="ana-metin"><span class="CharOverride-11">Atölyesinden çıktıktan sonra otele dönmek istemedim, biraz yürüdüm. Sıra sıra dükkânlarla dolu kalabalık Beyoğlu sokaklarından geçerken, kendimi, çok eski ama aynı zamanda çok modern bir ruhu olan bu şehrin bir parçası gibi hissettim. Bir vitrin camında, kalabalık arasında dik ve şık şıkıdım yürüyen siluetimi gördüğümde, Sirkeci Garı’nda indikten sonra otel ararkenki bitkin ve ürkek halim geldi aklıma. Sadece dört yıl geçti aradan, ama bir ömür sanki. Yolda bir simit aldım, uzun süredir yemiyordum. Bilmem sen sever misin, ama ben dişlerimi susam kaplı o hem yumuşak hem gevrek hamuruna geçirmekten büyük zevk alıyorum. </span></p>
			<p class="ana-metin"><span class="CharOverride-11">Yürüye yürüye, bir baktım ki padişahların son ikamet­gâhı Dolmabahçe Sarayı’na varmışım. Turistler Topkapı Sarayı’nı gezmek için kuyruğa giriyor ve bu görkemli sarayı görmüyorlar. Boğaz’ın Avrupa yakasında inşa edilen sarayın devasa kapısı denize bakıyor, dışı rokoko, barok ve neoklasik tarzda, iç mekânlar ise Osmanlı stilinde. Adeta bir görsel şölen sunan altın, kristal ve değerli ahşaplarla bezeli sarayın iki yüz seksen beş odası, kırk altı salonu ve tabii ki haremi var. Önünden geçerken kaç kere dışından hayran hayran bakmıştım ama içeri girmeye hiç fırsatım olmamıştı. </span></p>
			<p class="ana-metin"><span class="CharOverride-11">Hiç düşünmeden bilet gişesine yöneldim. Ama ödeme sırasında yanımda yeterli para olmadığını fark ettim. Cüzdanımı otelde unutmuştum, cebimdeyse sadece birkaç bozukluk vardı. Tam geri dönecektim ki kuyrukta arkamda bekleyen bir Fransız turist ücreti ödemeyi önerdi. Zor durumda olan bir hanımın yardımına koşan nazik biriyle karşılaşmak çok hoştu doğrusu. Ve iş bununla da kalmayacaktı.</span></p>
			<p class="ana-metin"><span class="CharOverride-11"> Sanırım Dolmabahçe’nin yapımı on üç yıl sürmüş ve 1856 yılında tamamlanmış. Layıkıyla gezmek bir günü alır. Öğleden sonra geç vakitti, bu yüzden salonları hızlı hızlı dolaşıp padişahın bir asır önce, o zengin döşemeli duvarlar arasında nasıl bir hayat sürdüğünü hayal etmeye çalıştım. </span></p>
			<p class="ana-metin"><span class="CharOverride-11">Ancak o kadar dalmıştım ki, bir adamın yanımda konuştuğunu fark etmedim. Bilet paramı ödeyen turistti. Herhalde şaşkınlığımı gizleyemediğimden Fransızcadan daha iyi bildiğim İngilizceye geçti. Çıkışa yöneldiğimi görmüştü ve sarayın en ilginç bölümünü es geçtiğim konusunda beni uyarmak istiyordu. Bunu söylerken birkaç metre ötemizde duran “Harem” yazılı tabelayı işaret ediyordu. </span></p>
			<p class="ana-metin"><span class="CharOverride-11">Bir kez daha teşekkür ettim ve daha iyi incelediğimde yakışıklılığından çok etkilendim. Sen de onu çekici bulurdun: Delici yeşil gözlü, burnu düzgün, kıvırcık siyah saçlı bir tipi canlandır gözünde... </span></p>
			<p class="ana-metin"><span class="CharOverride-11">Marc, adı bu, Lyon’da tarih öğretmeni ve Doğu sanatı meraklısı. Daha dikkatli dinleyebilseydim haremi onunla birlikte gezmek kuşkusuz çok eğitici olacaktı. Elinde tuttuğu kalın gezi rehberinden okuduğu tarihleri ve mimari tarzları art arda sıralarken benim aklım başka yerlerdeydi. Venedik İstasyonu’nda, kafede gördüğüm gizemli kadını düşünüyordum. Padişahın hareminin son cariyelerinden biri olduğunu söylemişti: Burada mı yaşamıştı acaba? O günlerdeki hayatı hakkında pek fazla bilgi vermemişti, ama az da olsa anlattıkları aklımda kalmıştı; padişahın arzu nesneleri olmalarına rağmen cariyelerin birçok ayrıcalığa sahip olması gibi. Konuşurken gözlerinde derin bir özlem seziliyordu. </span></p>
			<p class="ana-metin"><span class="CharOverride-11">Ayak seslerim, günlerini bir erkek için süslenmekle geçiren tutsak kadınların gezindiği mermer döşemelerde yankılanıyordu. O kadınlar ki, gözde olabilmek uğruna tuzaklar kurmaya da lanetler yağdırmaya da hatta öldürmeye de hazırdılar. Mis kokulu sularla yıkanıyor, tenlerine özel yağlar sürüyor, saçlarını abartılı tarıyor, pahalı kumaşlardan dikili elbiseler giyiyor ve gösterişli takılar takıyorlardı. Ama sonuçta aralarından ancak biri efendilerinin huzuruna kabul ediliyordu. Sadece biri. En güzeli olması da şart değildi, çünkü padişah gözdesinin zeki, onunla sohbet edebilecek yetenekte olmasını yeğlerdi. Padişahın dışında hareme girebilen tek erkekler olan haremağalarının gözetimindeki diğer kadınlara ise dedikodu yapmak, müzikle uğraşmak, gülmek, kısık sesle sırlarını paylaşmak kalıyordu. </span></p>
			<p class="ana-metin"><span class="CharOverride-11">O genç kadınlar acaba, böyle bir altın kafeste yaşamak istiyor muydu gerçekten? El üstünde tutulmaları, özgürlüklerinden olmalarını mazur gösterebilir miydi? Ve hangi sevgili böylesi zoraki özenle kendini yüceltilmiş hisseder? İçimden bu soruları sorarken, erkeklerin aşk ile gücü sıklıkla birbirine karıştırdıklarını düşündüm. Bizi sürekli gözetliyor, kontrol ediyor, kıskançlığın aslında ne kadar önemsendiğimizin bir göstergesi olduğuna ikna etmeye çalışıyorlar bizi. Oysa tüm bunların aşkla ilgisi var mı? Yok, hem de zerre kadar. Çünkü sevmek güven duymaktır. Birbirine inanmak. Kendini bırakmak. </span></p>
			<p class="ana-metin"><span class="CharOverride-11">Turistik gezi sona erdiğinde Marc yakınlardaki oteline çay içmeye davet etti. Çay davetini akşam yemeği ve Haliç’te gezinti takip etti... </span></p>
			<p class="ana-metin"><span class="CharOverride-11">Ertesi sabah, bir önceki gün yürüdüğüm yoldan taksiyle geçerken, kaderin tesadüfi karşılaşmalarla dolu olduğunu fark ettim. Dolmabahçe Sarayı’na gitmeseydim Marc’ı tanıyamayacaktım. Sen hasta olmana rağmen bana partiye gitmem için ısrar etmeseydim Vittorio’yla karşılaşmayacaktım ve o da bana kur yapmayacak, hatta beni öpmeyecekti. Önce kalbimi çalıp, sonra sırtını dönmeyecek ve seninle birlikte olmayacaktı. Belki de evlenmeyecektiniz. Bundan hiç söz etti mi sana? Beş para etmez bir romandaki gibi, saf bir genç kızı baştan çıkarırken ve onu terk ederken nasıl da eğlendiğini anlattı mı? Sonraları pişman oldu, ama bu, henüz konuşmak istemediğim başka bir hikâye. </span></p>
			<p class="ana-metin"><span class="CharOverride-11">Marc’ı birkaç gün önce tanıdım. O günden sonra da bir daha görmedim. O bunu pek kolay kabullenmedi ama. Bir haftadır sürekli arıyor. Dün otelin lobisinde gördüm, beni soruyordu: Koridora kaçıp saklandım. Onu bir daha görmek istemiyorum. Yaşandı bitti. Kimi aşklara bir ömür yetmez, kimisi bir gecede tükenir. Birinin diğerinden daha iyi olduğunu söylemiyorum ama acı çekmek istemiyorsan miadın ne zaman dolduğunu bilmen gerekir.</span></p>
			<p class="ana-metin"><span class="CharOverride-11">Yarın sabah Marc erken saatlerde Lyon’a dönecek nasılsa. Önceki gece odasında tren biletini gördüm. Israrcı tutumundan nihayet kurtulacağım. </span></p>
			<p class="ana-metin"><span class="CharOverride-11">Bu arada yağmur dindi. Sağanak yerini soğuk ama pırıl pırıl bir güneşe bıraktı. Hatta gökyüzünde ince bir gökkuşağı yay çiziyor. Madelyn’e gitme vakti: Yeni turkuvaz elbisem beni bekliyor. </span></p>
			<p class="ana-metin"><span class="CharOverride-11">Satırlarımı sonlandırmadan önce bir haberim var: Çok yakında hayatım yeniden değişecek. İş hayatına atılıyorum. Bir süre önce sözünü ettiğim o mahalle hamamını hatırlıyor musun? Orayı satın aldım! Önünden geçerken satılık levhasını gördüm ve bunun kaderin bir işareti olduğunu düşündüm. Bir işaret daha. </span></p>
			<p class="ana-metin"><span class="CharOverride-11">Bütün arkadaşlarım bunun çılgınca olduğu konusunda hemfikir. Hep bir ağızdan bugüne kadar hiçbir kadının hamam işletmediğini söyleyip duruyorlar. Onlara kalırsa bir hanımefendiye yakışmayacak, yanlış anlaşılmaya müsait bir iş bu. Ama onlar cesaretimi kırmaya çalıştıkça bu işi üstlenme isteğim artıyor. İlk kez tamamen bana ait olan bir şeyi gerçekleştireceğim. Hem İstanbul’a geldiğim günden beri hep bir hamam sahibi olmayı hayal ettim! Birkaç gün içinde belgeleri imzalayacağım. </span></p>
			<p class="ana-metin"><span class="CharOverride-11">Hamamın üst katında iyi durumda bir daire var; oturulacak hale gelmesi için döşemeleri yenileyip duvarları badanalamak yeterli. Doğru eşyaları da bulduktan sonra gayet konforlu ve güzel bir eve dönüşeceğinden eminim. İlk defa tamamen bana ait bir evim olacak.</span></p>
			<p class="ana-metin"><span class="CharOverride-11">Uzun yazdığımın, fazlaca uzattığımın farkındayım. </span></p>
			<p class="ana-metin"><span class="CharOverride-11">Kim bilir belki bir gün görüşürüz. Ve geçmişten söz ederiz.</span></p>
			<p class="ana-metin"><span class="CharOverride-11">Sevgiyle kal.</span></p>
			<p class="ana-metin ParaOverride-15"><span class="CharOverride-11">Kardeşin</span></p>
		</div>
	</body>
</html>