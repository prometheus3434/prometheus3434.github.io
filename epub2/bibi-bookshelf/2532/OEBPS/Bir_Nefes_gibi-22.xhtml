<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-22</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-22" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">“Daha iyi misin?”</p>
			<p class="ana-metin">“Tansiyonum düştü sadece. Şimdi geçti, teşekkür ederim.” </p>
			<p class="ana-metin">Annamaria’nın sesi cılız çıkıyor. Yüzü taşbebek gibi bembeyaz. Giovanna tekrar kanepeye uzanmasına yardımcı oluyor. İyi olduğundan pek emin değil. Arkadaşının solgun yüzü onu endişelendiriyor. Hastaneye mi götürseler acaba?</p>
			<p class="ana-metin">Leonardo da aynı endişe içinde: “Acile götürmemizi ister misin?”</p>
			<p class="ana-metin">“Hastanede hemen bir ultrason çektirir, gerekli tahlilleri yaptırırız,” diye lafa giriyor Elena.</p>
			<p class="ana-metin">“Yok gerekmez, merak etmeyin. Gerçekten. Bebek hareket ediyor, iyi durumda. Bir anlık bir şeydi. Şimdi daha iyiyim, gerçekten.”</p>
			<p class="ana-metin">Leonardo ısrar etmiyor; duymak istediği cevabı aldı. Tüm olan bitenden sonra bir de hastane işi çıkmasın. Sergio’yu düşündüğünde içine ateş basıyor. Ona dokunmak, sarılmak istiyor. Annamaria ve diğerlerinin sihirli değnek değmişçesine birden ortadan kaybolmasını, ikisinin baş başa kalmasını arzuluyor. Evet, bunu hayal etmesi bile utanç verici, karısı bunu hak etmiyor. Ama elinde değil. Sonra Signora Conforti’nin bakışlarını üzerinde hissediyor. Ona mı öyle geldi yoksa gerçekten de anlayışla gülümsüyor mu? Bu kadın çok şey görmüş geçirmiş olmalı... Aklından geçenleri anladı mı acaba? Bu ihtimal onu daha da huzursuz ediyor. </p>
			<p class="ana-metin">Annamaria da Leonardo’ya bakıyor. Kocasını sevdiğinden emin mi? Gerçekten hayatının erkeği, çocuğunun babası o mu? Bu sorular sık sık beyninde yankılanıyor. Onları duymazlıktan gelmeye çalıştı. Ama kadının söyledikleriyle güç buldular. Ve paniğe kapıldı. </p>
			<p class="ana-metin">Bir aile kurmak üzere ve yanlış bir eş seçmiş olmaktan korkuyor. En kötüsü de doğru kişinin onunla asla birlikte olmayacağı. Çünkü başka biriyle birlikte. Çünkü sevişmeleri onun için sadece bir hata, anlık bir şeydi. Biraz fazla samimi bir sarılma, onun arkadaşlık sınırını aşmasına yol açmıştı. Sadece arkadaşız, diye tekrarlıyor içinden. Başka bir şey olamaz, hayale kapılmak boşuna. Hem kendi bile emin değilken ona çocuktan nasıl söz edebilir ki? Düşüncesi bile acı veriyor. Nasıl hiçbir şey olmamış gibi davranacak? Her şey yolundaymış gibi rol yapabilecek mi gerçekten?</p>
			<p class="ana-metin">Annamaria, hamilelik kursunda öğrettikleri gibi, diyaframdan nefes almaya odaklanıp sakinleşmeye çalışıyor. Düzenli tempoyla burnundan nefes alıp ağzından veriyor. Karnının inip çıktığını hissediyor. Giulio mutfaktan bir bardak su getirdi. Annamaria onun yumuşak bakışlarını arıyor; her şeye rağmen onu sakinleştirme gücüne sahipler. </p>
			<p class="ana-metin">Giovanna’nın içi rahatladı. Giulio gevşemesi için alnını ovarken arkadaşının yüzüne renk geldi. O ikisinin ne çok ortak yanı var! diye düşünüyor. Sanata duydukları ilgi, hassas, nazik yapıları. Ama aşkta işler böyle yürümüyor. Aşkta zıt kutuplar birbirini çeker, o bunu iyi biliyor. Koltuğun kenarına parmaklarıyla tempo tutarak vuran Sergio’ya bakıyor. Fark ettirmeden onu seyretmeyi seviyor. Öyle yakışıklı ki! Heyecanlı, coşkulu, bazen kararsız. Evet, zıt kutuplar birbirini çekiyor. Sergio başını kaldırdığında onun gülümsemesini fark ediyor ama hemen kafasını çeviriyor.</p>
			<p class="ana-metin">“Evlendik ve hayatım değişti.”</p>
			<p class="ana-metin">Adele Conforti hikâyesine kaldığı yerden devam ediyor. Elleri kucağında, parmakları ise sanki bir şeyden güç almak istermiş gibi birbirine sımsıkı kenetlenmiş.</p>
			<p class="ana-metin">“İlk iş olarak Viterbo’dan ayrılıp Vittorio’yla Roma’ ya taşındım. Ama önce balayı için Positano’ya gittik. Otelimiz deniz kenarındaydı. Yataktan kalkmadan bile denizi görebiliyorduk. Kendimi, mutlu sonla biten bir masalın başkahramanı gibi hissediyordum. Vittorio da prensimdi. Etrafında pervane olan onca kadın arasından beni seçmişti. </p>
			<p class="ana-metin">Ama bazen, onca mutluluğun ortasında, bir nebze kıskançlık kaplıyordu içimi. Hatta öz kardeşimi bile çekemiyordum: Ne de olsa kocam ilk onu tavlamıştı. Vittorio kuşkularıma gülüyordu. Beni ne kadar sevdiğini görmüyor muydum? Benim için bu dünyada senden başka kadın yok, diyordu. Elsa’ya gelince, duygusal açıdan küçük bir kız gibi davranıyor, içine kapanıklığı can sıkıyordu. Vittorio’yu gerçekten mutlu eden tek kadın bendim. Şakayla karışık nedenini sorduğumda ise, beni bir düelloya davet, bir meydan okuma kadar heyecan verici bulduğunu söylüyordu. O zamanlar ne demek istediğini tam olarak anlamıyordum, ama umurumda değildi. Sevgisiyle bana kendimi özel hissettiriyordu. </p>
			<p class="ana-metin">Vittorio Roma’da, Testaccio semtinde yaşıyordu. Bekâr evi yeni evli bir çift için uygun olmadığından aynı semtte daha büyük ve konforlu bir eve taşınmaya karar verdik. Bu evi görür görmez beğendim. Yerleşim planını, aydınlık oluşunu. Ve tabii ki balkonunu.”</p>
			<p class="ana-metin">Giovanna, “Balkon mu?” diye soruyor. “Bu evin balkonu yok ki. Karıştırıyorsunuz sanırım...” </p>
			<p class="ana-metin">“Artık olmadığını biliyorum canım. Ben yıktırdım. Ama bir zamanlar vardı. Mutfaktan çıkılırdı balkona. Kapısı oradaydı.” </p>
			<p class="ana-metin">“Neden yıktırdınız?” diyor Giovanna kızgınlıkla. Ken­dini dolandırılmış gibi hissediyor. Balkon yıkılmasaydı evinin değeri artardı.</p>
			<p class="ana-metin">Adele cevap vermiyor. Ve istifini bozmadan anlatmaya devam ediyor.</p>
			<p class="ana-metin">“Dediğim gibi bu evi satın aldık. Babam yardımcı olmak istedi: Onun bize düğün hediyesi olacaktı. Vittorio, babamın niyetini öğrenince çok öfkelendi. O cömert teklifi hakaret olarak algıladı. Ona göre, parlak kariyerine rağmen bana bir ev alamayacak durumda olması yüzüne vuruluyordu. Positano’dan yeni dönmüştük ve büyük olay çıkardı. Aileme hakaretler savurdu, bana yüklendi. Fiziksel şiddete başvurmadıysa da öfkesi korkutucuydu. İlk kez neler yapabileceğine tanık oldum. Ertesi gün, her zamanki çekici, kibar adama dönüşmüştü. Hiçbir şey olmamış gibi... Sonrasında üzerinde bir daha konuşmadı. Babam çeki yazdı ve olay kapandı. </p>
			<p class="ana-metin">Bu çirkin olayı ben de unutmak istiyordum zaten. Kazaydı, diyordum içimden. Kocam asla böyle davranmazdı, bana kimseden yardım almadan, tek başına bakmak istediği için incindi sadece. Kendini baskı altında hissetmesi, sinirlerinin bozulması normaldi. Geçici bir öfke krizi uğruna daha yeni kavuştuğum mutluluğu bozmaya hiç niyetim yoktu. </p>
			<p class="ana-metin">Bulutlarda gibiydim. Vittorio işe gitmek için sabah evden çıkıyor ve çoğunlukla geç dönüyordu. Ama bunu dert etmiyordum; tek başıma özgürlüğümün tadını çıkarıyordum. Fazla güldüğüm için annemin öfkesini üzerime çekmeden, evcilik oynuyormuşum gibi. Bazen Elsa’yı özlüyordum ama sadece bir an için. Sonra tekrar o garip çoşku kaplıyordu içimi. Günümü nasıl geçireceğime, ne olmak istediğime nihayet ben karar veriyordum. Bazen, sırf nasıl durduğunu görmek için, yemek masasının ya da kanepenin yerini değiştiriyor, sonra eski haline getiriyordum. Ya da buzdolabında koyacak yer bulamayacak kadar çok yemek pişiriyordum. Sadece alışveriş için dışarı çıkıyordum. Vittorio eve geldiğinde oyun oynamayı bırakıp onun istediği mükemmel eş olmaya çalışıyordum. </p>
			<p class="ana-metin">Her sabah uyandığımda, yaşadıklarımdan emin olmak için kendimi çimdikliyordum. Çocukluk düşlerim gerçekle karışıyordu. Gerçeğe en yakın hayallerimden birinde, evin ikinci odası çocuğumuzun odası oluyordu, ama bu olasılık beni mutlu ettiği kadar korkutuyordu da. İçimde, bir yerlerde, sabun köpüğünden bir mutluluk yaşadığımı biliyordum. Herhangi bir şey, hele yeni doğan bir çocuk, her şeyi ansızın bozabilirdi. Aşkımızda sadece ikimize yer vardı. Ama bunun farkına varmam yeterli olmadı. Kibirli bir genç kadındım ve bizi bir arada tutan bağın, tüm engellerin üstesinden gelmemize yetecek kadar güçlü olduğunu sanıyordum. Bizi kimse, hiçbir şey ayıramazdı. Bundan emindim. Ama yanılıyormuşum. Yeni hayatımda hiçbir şey gerçek olmadığından, rüyada yaşar gibiydim.” </p>
			<p class="ana-metin">Giovanna kadının sözünü kesiyor. “Nasıl gerçek değildi? Kocanız size yalan mı söylüyordu?”</p>
			<p class="ana-metin">Adele bir an susuyor, ama onu duymazlıktan geliyor. O âna kadar transtaymış gibi konuştu. Yutkunuyor. Acı bir lokma yutar gibi. Devam etmeden önce sindirilmesi gereken bir anı.</p>
			<p class="ana-metin">“Vittorio’yu tanımalıydınız. Öyle çekiciydi ki!” diye devam ediyor hülyalı hülyalı anlatmaya. “Bir bakışı, bir esprisiyle herkesi etkilerdi. Olgun kadınları, genç kızları, hatta erkekleri bile. Tabiri caizse tam bir kırık kalpler koleksiyoncusuydu, ama kibarca, bilinçsizce yapıyordu bunu. Bacaklarımın titremesi için bir bakışı yeterliydi. O konuştuğunda her şeyi unuturdum. Bazen ne söylediğini bile anlamazdım: Boğuk ve umursamaz ses tonu, içimde sadece benim duyabileceğim bir melodi gibi çınlıyor ve beni bir büyü gibi sarmalıyordu. Ya da lanet gibi... Ne söylerse söylesin, körü körüne inanırdım. Ağzının içine bakıyordum. Bu nedenle, bir sabah onu bir kafede bir kadınla otururken gördüğümde, içimden bir ses beni uyarmaya çalışsa da, bunu garipsemedim. </p>
			<p class="ana-metin">Alışverişe çıkmıştım ve kafe, mahalle pazarının yolu üstündeydi. Müşterisi olduğunu düşündüm. Rahatsız etmemek için yoluma devam edip etmemekte tereddüt ettim ama merak ağır bastı. Selam vermek için yaklaştığım sırada, kadın da bana doğru döndü. </p>
			<p class="ana-metin ParaOverride-17">Kardeşimdi.”</p>
		</div>
	</body>
</html>