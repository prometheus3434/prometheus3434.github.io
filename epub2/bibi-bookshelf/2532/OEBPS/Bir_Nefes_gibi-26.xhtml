<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-26</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-26" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">Gurup vakti ufuk pembeye bürünüyor, güneş batmak üzere. Ama Sergio ve Giovanna’nın evinde zaman duruyor. Kimse artık dışarı bakmıyor; hepsinin gözü, o yaşlı, hatları sert, bitkin ama yine de dirençli kadında. Hikâyesini dinlemek istiyorlar. </p>
			<p class="ana-metin">“Mutluluğum kısa sürdü,” diye hikâyesine devam ediyor. “Artık kardeşim Elsa’yı tanımakta zorlanıyordum, ama Vittorio’nun tavrı da her zamankinden daha değişkendi. Bazen çok mutlu, bazen içine kapanık ve huzursuzdu. O sıralar balkonu genişletiyorduk, ama işçilerin ve hizmetçinin dışında, evde çoğu kez Elsa’yla yalnızdık. Ancak sürekli gergin bir hava seziyordum. Kardeşimin rahatsız hissettiğini, ona yaptığımız bu iyiliği ge­ri ödeyemeyeceği endişesiyle ezildiğini düşünüyordum. Ya da, tüm çabalarına ve hatta Vittorio’nun da konuyla bizzat ilgilenmesine rağmen hâlâ<span class="CharOverride-11"> </span>iş bulamadığı için endişeliydi. </p>
			<p class="ana-metin">Kocama gelince, belki bu cömertliğinden pişmanlık duymuştu ve şimdi baldızının ayakaltında dolaşmasını istemiyordu. Ama konuyu açtığım zaman sinirleniyordu. Evinin kirasını ödemesi için Elsa’ya para yardımında bulunması konusunda babamla konuşmayı bile teklif ettim, ama Vittorio sanki hakaret etmişim gibi öfkelendi. </p>
			<p class="ana-metin">Öte yandan sürekli dış görünüşümü eleştirerek canımı yakmaya başlamıştı. Bir deri bir kemik kaldığımı, ancak bir çalı süpürgesi kadar çekici olduğumu söylüyordu. Bacaklarım çırpı gibi incelmişti. Bir gece yanlış kardeşi seçtiğini haykırdı. Elsa tam bir dişiydi. O bir erkeği, hayal edemeyeceğim kadar mutlu etmeyi bilirdi. Hıçkıra hıçkıra ağlamaya başlamam üzerine istediğini elde etmiş gibi hemen sakinleşti. Beni kollarına aldı ve sevgi sözleriyle sarmaladı. Öpücüklere boğarken, arada bir kendini kaybedip kabalaşmasının nedenleri olarak iş hayatını, dinlemek zorunda kaldığı yalanları, ihanetleri, çirkinlikleri saydı. Yine tutkuyla seviştik ama hayatımda kendimi hiç bu kadar aşağılanmış hissetmemiştim. Hem kardeşime nasıl saygısızlık edebilmişti?</p>
			<p class="ana-metin">Kardeşime, en iyi arkadaşım ve sırdaşıma içimi dökmek istiyordum ama bir şeyler beni frenliyordu. Utanç mı? Mahremiyet mi? Bugün olsa altıncı his derim...” </p>
			<p class="ana-metin">Adele susuyor. Bakışları sertleşti. Geçmiş, yaralarının hesabını sormaya geldi, ama o bakışlarda ne unutan ne de affeden birinin kararlılığı var.</p>
			<p class="ana-metin">“Gerçek gözlerimin önündeydi, ama ben tüm gücümle görmezden geliyordum. Gelgelelim er geç yüzleşecektik. Her seferinde, saf, hayalî açıklamalarla görmezden geldiğim çok fazla işaret vardı. Bir zamanlar aşk titreşimleri yayan –öyle olduğunu mu sanıyordum yoksa?– evimizde şimdi kulak tırmalayan çığlıklar yankılanıyordu. Mantıklı düşündüğüm ender anlarda, sanki çatlayan aynaların, paramparça olan camların seslerini duyuyordum. </p>
			<p class="ana-metin">Günler akıp gidiyordu ve durum düzeleceği yerde daha da kötüye gidiyordu. Elsa açıkça kaçıyordu benden. Küçük bir yayınevinde sekreterlik işi bulmuştu. Sabah evden erken çıkıyor, akşam geç saatte dönüyordu. Bir gün pencereden bakarken sarışın bir çocukla yan yana gördüm onu: Çocuk eve kadar getirmişti. O an, köşeden Vittorio çıktı. Elsa’yı fark edince de yanlarına gitti. Teh­dit­kâr bir tavrı vardı. Ne söylediğini duyamadım, ama Elsa’nın ifadesinin değiştiğini fark ettim. Alelacele arkadaşıyla vedalaştı ve başı önde Vittorio’nun peşinden yürüdü. Vittorio çok öfkeliydi. İhanete uğramış bir eş gibi davrandığını düşündüm, ama sanki sinek kovar gibi o düşünceleri kafamdan attım. </p>
			<p class="ana-metin">Bir süredir uykusuzluk çekiyordum. Doktor bir sakinleştirici yazmıştı. Yatmadan önce kocam kendi eliyle bana bitki çayı hazırlar, ben de ilacı çayla içerdim. </p>
			<p class="ana-metin">Çayı komodinin üzerine koyarken, ‘Damlaların için,’ der ve alnımdan öperdi. </p>
			<p class="ana-metin">O hareketi, tüm gücümle sarıldığım o ilk günlerdeki romantizmini hatırlatıyordu. Her şey bitmemişti henüz, külün altında hâlâ ateş vardı. Tüm tutarsızlıklarına, kötü davranışlarına rağmen beni seviyor, bu olanlar gelip geçici diye tekrarlıyordum içimden, uykuya dalmadan önce. Bir gece midem rahatsızlandı ve ilaçla birlikte yediklerimi çıkardım, ama Vittorio fark etmedi. O gece sessizce yataktan kalktığını duydum. Kalkıp onu aramaya karar vermeden önce bir saat geçti. Koridorda boğuk bir ses duydum. Kabul etmekte zorlansam da hemen tanıdım sesi. Birileri sevişiyordu. Elsa’nın kapısı kapalı odasının önünde durdum, ama açmaya cesaret edemedim. Nasılsa artık biliyordum. Geceyi uykusuz geçirdim. </p>
			<p class="ana-metin">Vittorio sabahın beşinde döndü odaya ve hiçbir şey olmamış gibi yanımda uyudu. Birkaç saat sonra çalar saat çaldı ve o, her zamanki gibi, uyandığında beni aradı. Artık bazı şeyleri utanmadan itiraf edebilecek yaştayım: Keşfetttiğim gerçeği olanaksızmış gibi göz ardı etmem için, beni arzuladığını hissetmem yeterliydi. Doyumsuz iki âşık gibi seviştik, ama belki de ben öyle olduğumuzu inanmaya zorluyordum kendimi. </p>
			<p class="ana-metin">Tabii ki bir yanım bunun uzun sürmeyeceğini biliyordu. Gerçekle eninde sonunda yüzleşmeliydim. Evet ama, gerçek neydi? </p>
			<p class="ana-metin">Sonraki günleri ikisini gizlice inceleyerek geçirdim. Vittorio iyi günlerinin sahte neşesini sergiliyordu. Yüzünde yazdan kalma hafif bronzluk vardı. Sabahları onu tıraş olurken, kıvırcık saçlarını geriye doğru tararken izliyordum. Yakası kolalı, yeni ütülenmiş beyaz gömleğini giyerken, düğmeleri iliklemesine yardım ediyordum. Kol düğmelerini takıyor, kravatını bağlıyordum. O da kendini bana bırakıyordu. Başım çenesine anca gelirdi, diş macunu ve tütün kokan nefesinin alnımı okşadığını hissediyordum ve gözlerim kapalı, her hücremde onu hapsetmeye çalışıyordum. İşim bittiğinde, uzanıp yanağına masum bir öpücük konduruyordum. Hiç olmadığı kadar yakışıklıydı. Ve beni seçmiş, benimle evlenmişti. Daha ne isteyebilirdim ki? Eğer bu bir yarışsa ben çoktan kazandım, diye düşünüyordum. Ama hemen ardından kendimi suçlu ve mutsuz hissediyordum. </p>
			<p class="ana-metin">Elsa iş bulmuştu ama bundan mutlu olmak yerine söyleniyordu. Yorulduğundan yakınıyor ve eve geldiğinde çoğunlukla odasına kapanıyordu. Bir keresinde onu koridorda burnunu çekerken ve gizlice gözlerini silerken buldum. Hafiften mutlu oldum. Belki kavga etmişlerdir, diye umdum. Belki kocam her zaman, her şekilde beni daha çok seveceğini söylemişti. Belki onu terk etmişti. Belki... Bu hale gelmiştim işte: Onun mutsuzluğundan haz duyuyordum. Hatta bundan besleniyordum. Sonra, bir sabah onu gülümserken, neşe içinde görüyor ve yeniden umutsuzluğa kapılıyordum. Belki de Vittorio onu tercih etmişti. Belki beni bırakmak üzereydi. Belki... Belirsizlik beni yiyip bitiriyordu. </p>
			<p class="ana-metin">Hayatımı kurtarmak için yapabileceğim tek bir şey vardı ve bu aslında ölümden de beterdi: Onunla yüzleşmek. Ondan bir açıklama beklemek. Karar vermesini istemek... Ama bu, asla öngöremeyeceğim, tamiri mümkün olmayan ve henüz hazır olmadığım sonuçlar doğurabilirdi. Beni seçeceğinin garantisini kim verebilirdi? O zaman korkudan taş kesiliyordum. Böyle devam etmeyi, bıçak sırtında yaşayıp yavaş yavaş ölmeyi tercih ediyordum.” </p>
			<p class="ana-metin">Tok bir ses Adele’nin sözünü kesiyor. Herkes duyuyor ve irkiliyor. Her zamanki sakar Leonardo’ya dönüyor­lar: İstemeden kütüphanenin rafından bir biblo düşürdü. Allahtan kırılmadı.</p>
			<p class="ana-metin">Bibloyu yerden alıp yerine koyarken, “Özür dilerim!” diyor. </p>
			<p class="ana-metin">Giulio ve Annamaria kıkırdıyor. Signora Conforti bi­le eğlenmiş gibi. Bir zamanlar sinemada, on dakika ara verildiğinde ışıkların yanması gibi. Seyirciler bacaklarını hareket ettirirken, sigara içerken, tuvalete giderken, dondurma alırken, birkaç dakikalığına aşk hikâyesine ara verilir, gizemin çözülmesi, yanlış anlaşılmanın açıklığa kavuşmasının bir süre beklemesi gerekirdi. Sonra tekrar ışıklar söner ve sinemanın büyüsü her türlü fiziksel ihtiyaca üstün gelir seyircileri tekrar sarmalardı. Elena, kendi kendine söylenerek, “Neden sinemalarda artık ara verilmiyor?” diye soruyor. </p>
			<p class="ana-metin">“Bir şey mi dedin?” diye soruyor Giulio.</p>
			<p class="ana-metin">“Yok, kendi kendime konuşuyordum.” Aklından geçenleri söyleyerek konuyu dağıtmanın zamanı değil şimdi. Doğuştan gelen bir hikâye anlatma yeteneği olan Elena ne zaman konuşulması ne zaman susulması gerektiğini gayet iyi biliyor. Lafın gelişi “film arası” da bittiğine gö­re, kadının bir an önce hikâyesine kaldığı yerden devam etmesini istiyor. Işıkların sönüp salonun tekrar karanlığa bürünmesi.</p>
			<p class="ana-metin">“Bana kalsa, gerçeği, yani kardeşimle kocamın ilişkisi olduğunu sonsuza dek görmezden gelebilirdim. Hatta hemen her gece birlikte oldukları gerçeğini de. Hem de bizim evimizde, ben koridorun diğer ucundaki odada tek başıma yatarken. Gerçek gözümün önünde tüm çıplaklığıyla dururken, bir uykuda gibi o eski, güzel hayatıma devam edebilirdim. Ama Vittorio’yu hesaba katmamıştım. O, eğlenmek için sürekli farklı oyunlar oynamak isteyen bir çocuk gibiydi. Sıkılmış olmalıydı ki, bir üst seviyeye taşımak istedi. Ya da ikimizi birden seviyordu, ama acı çektirmeden sevmeyi bilmiyordu. Belki o da değil... Belki aramızdaki bu rekabetten hoşlanıyordu. Bizi karşı karşıya getirmekten zevk alıyordu. </p>
			<p class="ana-metin">Biliyorum, hasta, şeytani ve acımasız bir adam olduğunu düşünebilirsiniz, ama onu tanımadınız. Ne kadar çekici, tatlı ve zeki olduğunu bilemezsiniz. Salt varlığının bile her şeyi nasıl aydınlattığını. Karmaşık bir kişilikti, bu doğru. Benim gibi ona körü körüne inanan biri için fazla karmaşık. Yaşadığımı hissetmek için onunla aynı havayı solumam yeterliydi. Onu kaybetme fikri soluksuz bırakıyordu beni. Terk edilme korkusu ile onun aslında her şeye sahip olduğu, bundan vazgeçmesi için ortada bir neden olmadığı düşüncesi arasındaki gidip geliyordum. Hangi erkek, görünürde bir sorun olmadan karısı ve metresiyle yaşayabilir ki? Sanki incecik, belli belirsiz bir buz tabakasının üzerinde yürüyorduk. </p>
			<p class="ana-metin">En küçük şeyde kırılabilirdi.</p>
			<p class="ana-metin">Ve işte o küçük şey oldu.”</p>
			<p class="ana-metin">Adele Conforti susuyor. Zihninin karanlığına yansıyan, yıllardır tekrar tekrar yaşadığı o sahne yeniden zihninde canlanmış gibi gözlerini kapatıyor.</p>
			<p class="ana-metin">“Bir pazar sabahıydı. Haziranın son günleri, hava sıcaktı, güneş balkona açılan kapıdan içeri giriyordu. Elsa uyuyordu ya da en azından ben öyle düşünüyordum. Vittorio mutfaktaydı, Kendine kahve yapmış, fincana koyuyordu. Üzerinde, kollarını kıvırdığı mavi bir gömlek vardı. Bronz teni adalelerini ortaya çıkarmıştı. Üstümde gecelik, yüzümde uyku mahmurluğu, omuzlarıma inen saçlarım açık mutfağa girdim. Saf, sinsilikten uzak ifadem ona tahammül edilemez gelmiş olmalıydı. </p>
			<p class="ana-metin">Yılan gibi gülümsedi ve, ‘İşte benim saf bebeğim,’ dedi. ‘Ama bana yutturamazsın. Asla.’ </p>
			<p class="ana-metin">‘Ne demek istiyorsun?’ dedim. </p>
			<p class="ana-metin">‘Ne demek mi istiyorum? Benimle oyun oynamayı bırakabilirsin artık diyorum. Bildiğini çok iyi biliyorum.’ </p>
			<p class="ana-metin">‘Anlamıyorum,’ dedim cılız bir sesle. </p>
			<p class="ana-metin">‘Anlamıyor musun, yoksa anlamak mı istemiyorsun?’ </p>
			<p class="ana-metin">Kapının önünde ayakta duran Vittorio, sırtı sabah güneşine dönük, vahşi bir ifadeyle bana bakıyordu. Avın üstüne atlamaya hazır bir aslan gibiydi. Kıvırcık saçları yeleyi andırıyordu. </p>
			<p class="ana-metin">‘Kardeşinle yattığımı çok iyi biliyorsun, ama işine geldiği için sesini çıkarmıyorsun. Beni tavlaması fikrinin senden çıktığına bahse girerim. Birlikte beni avucunuzun içinde tutacağınızı düşündün. Doğru değil mi? Söylesene? Doğru değil mi?’ Sesini yükseltmiş, bağırmaya başlamıştı. </p>
			<p class="ana-metin">Konuşamıyordum. Boğazım kurumuştu. Günlerdir, sabah kalktığımda Vittorio’nun beni terk edip Elsa’yla birlikte gittiği, tek başıma kaldığım endişesiyle uyanıyordum ve o şimdi beni, kardeşim Elsa’yı kullanarak arkasından iş çevirmekle suçluyordu. Donup kalmıştım. Ayak seslerinden Elsa’nın mutfağa, yanımıza geldiğini anladım. </p>
			<p class="ana-metin">‘İşte sevgili kardeşin. Oyununuzun devam edeceğini düşünüyorsanız yanılıyorsunuz. Başından beri seçim yapmanın bana düşeceği belliydi gerçi. Belki de o an geldi. Öyleyse şunu aklınızdan çıkarmayın! Elinizde kukla olmayacağım! Bir erkek, gerçek bir erkek için aşkı kutsaldır!’ </p>
			<p class="ana-metin">O an aklımdan bir sürü düşünce geçti, ama her şey bir anda oldu. Bir yandan içimden itirafın gerçek nedenini sorguluyor, bir yandan da hiçbir şeyin eskisi gibi olmayacağını kabullenmeye çalışıyordum. Korku eşiğini aştıktan sonra birbiri ardında gelen soru işaretlerinin hücumuna uğradım. Vittorio bana ihanet ettiği için pişman mıydı yoksa beni terk mi edecekti? Peki ya Elsa? O bunu bana nasıl yapabilmişti? Bu dünyada en sevdiğim insanlar bana bunu nasıl yapabilmişti? Çifte ihanetle sarsılmıştım. Vittorio’yu kaybetmek istemiyordum, bütün o yaptıklarına rağmen onu hâlâ tüm benliğimle seviyordum. Ama sonunda beni seçse bile, hiçbir şey olmamış gibi onunla yaşamaya devam edemezdim. Ya Elsa? Onu ne kadar çok sevmiştim... Peki ya şimdi!? Vittorio onu benden almış, o da kalbimi kırmaya çekinmemişti. Hem umutsuz hem de çaresizdim. Ve içimden yükselen güçlü bir öfke dalgasına engel olamadım. </p>
			<p class="ana-metin">Gözlerinin içine baktım ve kısık ama delici bir sesle, bana istediği gibi hakaret edebileceğini ama kardeşimin adını bir daha asla ağzına almamasını söyledim. Yanı başımda duran Elsa’nın, nefesini tuttuğunu hissediyordum. Ona döndüm ve bir asır gibi gelen bir an birbirimize baktık. Bir şey konuşmasak da sanki sessiz iletişim kuruyorduk. O an, aramızdaki derin bağın asla kopmadığını ve Vittorio’ya duyduğumuz hastalıklı sevgiden daha güçlü olduğunu anladım. </p>
			<p class="ana-metin">Kocam, dikkatimizi çekmek için, ‘E, o halde?’ diye bağırdı. </p>
			<p class="ana-metin">İkimiz de ona doğru döndük. </p>
			<p class="ana-metin">‘Demek işbirliği yapmaya karar verdiniz? Pekâlâ, öyleyse ben de geri adım atmıyorum, anladınız mı?’ dedi. Bu arada cebinden çıkardığı paketten bir sigara almış, teatral bir edayla yakıyordu. </p>
			<p class="ana-metin">‘İstediğiniz bu demek?’ dedi dumanı havaya üfleyerek. ‘Siz... siz nesiniz biliyor musunuz? iki aptal küçük orospusunuz... Kendinizi ne sanıyorsunuz ha, gösterin hadi bana!’</p>
			<p class="ana-metin">Ama o hakaret dolu cümlesini bitiremedi, çünkü sigarasını tekrar ağzına götürürken, işçilerin henüz korkuluğu takmadığı balkonun kenarına doğru bir geri adım attı. Dengesini kaybetti ve düştü. </p>
			<p class="ana-metin ParaOverride-17">Sekiz metreden aşağı düşen kimse hayatta kalamazdı. O bile.” </p>
		</div>
	</body>
</html>