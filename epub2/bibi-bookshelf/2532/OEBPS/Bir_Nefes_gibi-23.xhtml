<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-23</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-23" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-15"><span class="CharOverride-11">İstanbul, 18 Aralık 1976 </span></p>
			<p class="ana-metin"><span class="CharOverride-11">Sevgili Adele,</span></p>
			<p class="ana-metin"><span class="CharOverride-11">Bu son, diye söz vermeme rağmen uzun bir aradan sonra tekrar yazıyorum sana. Son mektubumdan bu yana iki yıl geçti ve her zaman olduğu gibi senden haber yok. Ama önemli değil: Hayatım artık burada, İstanbul’da, değişken ve büyülü semasının altında, safran ve tarçın kokan cıvıl cıvıl sokakları arasında geçiyor.</span></p>
			<p class="ana-metin"><span class="CharOverride-11">Hamamı açalı da iki yıl oldu. Sıcaklık bölümünü restore ettirdim, muslukları değiştirdim, mermer kurna ve duvar dekorlarının da elden geçirilmesi gerekti. Ama değdi. O eski görkemine kavuştu sanki. Kısa sürede, ruhen ve bedenen rahatlamak için güvenli bir sığınak arayan erkeklerin vazgeçilmez adresi oldu. Eski haliyle kıyaslandığında şimdi bir sarayı andırıyor diyebilirim. </span></p>
			<p class="ana-metin"><span class="CharOverride-11">Kendimle gurur duyuyorum doğrusu! Başlarda hiç de kolay değildi: Burada bir kadın, Batılı bir ülkede gerçekleştirebileceğinin yarısını elde edebilmek için iki misli çalışmak zorunda. Ama artık itibar kazandım. Tüm güçlüklere rağmen başardım, kendi ayaklarım üzerinde duruyorum. Aynaların Sultan Hamamı tıkır tıkır işliyor, müşteri sayısı giderek artıyor. Adını değiştirmedim. İlginç bir isim değil mi? Kısa sürede İstanbul’da ün kazandı; şehir dışından bile geliyorlar. Bana, beş parasız ama maceraperest bir İtalyan kadına karşı böylesine cömert davranan bu şehre armağanım olarak görüyorum. </span></p>
			<p class="ana-metin"><span class="CharOverride-11">İşler o kadar iyi gidiyor ki işletmesi için birini tutup evde oturabilirim, ama o zaman işin eğlencesi kaçar. Her gün ahşap kakma bankonun arkasında oturup müşterileri karşılamak beni nasıl mutlu ediyor bir bilsen. Sadık müşterileri tanıyorum artık. Ne zaman üzgünler ve gevşemeye ihtiyaçları var, ne zaman kaygılılar, ne zaman âşıklar, biliyorum... Hamamlar, buharın bedenlerle birlikte örf ve âdetleri de yumuşattığı kendine has mekânlar. Bazı kaprislerine göz yumduğum ve katlandığım için bana müteşekkir olan birçok dostum var. Hem bilirsin, bir erkeği mutlu etme fırsatını hayatta kaçırmam. </span></p>
			<p class="ana-metin"><span class="CharOverride-11">Müşteriler benimle sohbet ediyor, sırlarını paylaşıyor, beni kendilerinden biri olarak görüyorlar. Kısacası onlara güven veriyorum. Arada bir onları gizlice seyrediyorum. Namuslu aile babalarının o kadar çok sırrını biliyorum ki, taptıkları annelerinden bile daha çok saygı duyuyorlar bana. </span></p>
			<p class="ana-metin"><span class="CharOverride-11">Evimse beklediğimden de güzel ve rahat; oldukça büyük, iki katlı. Bir sürü penceresi var, dolayısıyla da bol ışık alıyor. Halılar, tablolar, anılarla döşedim ama henüz dolmayı bekleyen bir dolu boş alan var. Ender’le yaşadığım dönemden kalma birkaç eşyayı bir arkadaşımın deposuna koymuştum ve nihayet onlara kavuştum. Uzun süre otelde yaşadıktan sonra kendi zevkime göre yerleştireceğim, dekore edeceğim geniş odaların olması beni nasıl mutlu ediyor bir bilsen. </span></p>
			<p class="ana-metin"><span class="CharOverride-11">Yaşam mekânım olarak seçtiğim bu yer, adeta dünya içinde ufacık, gizli bir dünya gibi. Bir yandan daha önce gördüğüm her yerden izler taşırken, diğer yandan hepsinden farklı ve gerçekdışı gelen bir olaylar, kaderler, tesadüfler kavşağı. Sanırım daha sabırlı ve anlayışlı biri oldum. Eskiden tahammül edemediğim aksilikler artık vız geliyor.</span></p>
			<p class="ana-metin"><span class="CharOverride-11">Merdivenlerin arkasında doğrudan hamama açılan gizli bir kapı var, krallığıma gitmek için evden çıkmama gerek yok anlayacağın. Sabahtan akşama kadar kadife minderlerin üstünde stratejik pozisyonumda oturuyorum. Vücudum biraz kamburlaştı ama pek de önemsemiyorum. Uzun gri tüylü kedimle girişi gözlüyor ve hem yumuşak havlu ve sabunları eksik etmemeleri için çalışanları, hem suyun ısısını, havuzların temizliğini kontrol ediyorum. Tellaklardan birinden, bedenle kalmayıp ruhu da rahatlatan bu masaj tekniğini bana da öğretmesini istedim. Aynı anda hem şehvet uyandıran hem de mistik bir yönü olan kadim bir sanat.</span></p>
			<p class="ana-metin"><span class="CharOverride-11">Buralarda hava gitgide sertleşiyor: Özellikle sabahları insanın kemiklerine işleyen sert bir rüzgâr esiyor. Ama bir görsen, sanki hep baharmış gibi enerji doluyum. Kahvaltı yaptıktan sonra üstüme hafif bir şeyler geçiriyor ve sıcak buharıyla beni sarmalayan hamamıma gidiyorum. Hamamda kışın sertliğini hissetmiyorsun. </span></p>
			<p class="ana-metin"><span class="CharOverride-11">Bu yıl Noel’i bile kutlamak istemedim; bayramın kaçınılmaz olarak uyandırdığı melankoliden kendimi korumak için. Konsolosluk, İtalya’dan getirttiği şampanya ve </span>panettone<span class="CharOverride-11">’nin ikram edildiği geleneksel bir davetle kutluyor Noel’i. O kadar çok katıldım ki bu partilere, hafızamda hepsi birbirine girdi, ama emin ol hiçbirinde eğlenmedim; Dario varken ve bir kenara çekilip kadınların kıyafetleri ve kocalarının ihanetleri hakkında dedikodu yaptığımız zamanlarda bile. O zoraki hayırseverlerin arasında çınlayan kahkahalarımızda sahte bir hava vardı aslında. Bu yüzden bu yıl davete gitmeyeceğim. Hem Noel bana uzaklara giden dostları, yok olan hülyaları, yitik aşkları hatırlatıyor. Kötü ve çok yalnız biri olduğumu hatırlatıyor. Gözümün önüne geçmişten sahneler geliyor ve bana acımasızca işkence etmekten adeta zevk alıyorlar. </span></p>
			<p class="ana-metin"><span class="CharOverride-11">Birazdan çıkacağım. Bir ressamdan portremi yapmasını istedim ve pazartesi akşamları poz vermek için karşı yakadaki atölyesine gidiyorum. Çok titiz bir sanatçı, sanıyorum bitirmesi zaman alacak. </span></p>
			<p class="ana-metin"><span class="CharOverride-11">Ya sen, sen ne yapıyorsun şimdi? Çalışıyor musun? Aile kurdun mu? Seni sevmeye çalışan bir kocan var mı? </span></p>
			<p class="ana-metin"><span class="CharOverride-11">Sana yazmakta ısrar ederek, kendimi gülünç duruma düşürdüğümün farkındayım. Yazdığım bütün mektuplar, ilki hariç, birkaç ay sonra geri geldi. Açmamıştın bile. Yıllarca hep böyle oldu. Ama yine de sana yazmaya devam ettim. Seni yanımda hissetmenin tek yolu bu. Her seferinde bu son diyorum, ama sonra belki bir yanıt gelir umudu ağır basıyor. </span></p>
			<p class="ana-metin"><span class="CharOverride-11">Yazarken, sanki seni karşımda otururken görüyorum, kahveni yudumlarken gülümsüyorsun. </span></p>
			<p class="ana-metin"><span class="CharOverride-11">Birkaç hafta önce pazardan bir kanarya aldım. Adını Çilli koydum, bana arkadaşlık ediyor. Benim gibi o da yalnız ama bunu umursamıyor. Hatta mutlu bile, yalnızlık onu ayakta tutuyor. </span></p>
			<p class="ana-metin"><span class="CharOverride-11">Küçük altın kafesinde şakıdığını duyduğumda ne kadar özgür olduğum aklıma geliyor. İstediğim kişiyi sevmekte, artık öfke duymadan hatırlamakta özgür. </span></p>
			<p class="ana-metin"><span class="CharOverride-11">Ya sen?</span></p>
			<p class="ana-metin ParaOverride-18"><span class="CharOverride-11">Kardeşin</span></p>
		</div>
	</body>
</html>