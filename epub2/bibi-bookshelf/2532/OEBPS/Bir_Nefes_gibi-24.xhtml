<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-24</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-24" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">“Ağzım açık kalmıştı: Elsa’nın Roma’da ne işi vardı ve bundan benim niye haberim yoktu? Ve neden kocamla birlikteydi?”</p>
			<p class="ana-metin">Adele konuşmakta zorlanıyor ama bu tavrında zorlama bir yan var. Belki de görünmek istediği kadar çekingen değil. Belki hikâyesinin en can alıcı detaylarını dramatik vurgularla anlatmak hoşuna gidiyor.</p>
			<p class="ana-metin">“Vittorio beni fark edince hemen ayağa kalktı: Beni gördüğüne hem şaşırmış hem rahatlamıştı. Kıskanç yanım kuşku içindeydi, mantıklı yanım ise basit, sıradan bir açıklama bekliyordu. Aldım da. </p>
			<p class="ana-metin">Vittorio, ‘Bugün beklenmedik rastlantılar günü,’ dedi neşe içinde. Yanlarına oturmam için yer açtı. </p>
			<p class="ana-metin">Bir müşterisiyle buluştuktan sonra bürosuna dönerken yolda Elsa’ya rastladığını söyledi. Benim kadar o da şaşırmıştı onu gördüğüne. Şehirde ne aradığını ve neden bize haber vermediğini anlatması için onu bir kafeye davet etmişti. Bu arada Elsa tek kelime etmedi. Gözünü, hâlâ dolu olan fincana dikmişti. </p>
			<p class="ana-metin">Haftalardır görmüyordum onu ve zayıfladığını fark ettim. İyi görünmüyordu. Şaşkın ve bitkin, ağlamak üzere gibiydi. </p>
			<p class="ana-metin">Vittorio garsonu çağırdı, bir kahve istedim. Beklerken, mekânın gürültüsü içinde garip bir sessizlik çöktü üzerimize. Elsa’nın sinirli şekilde elindeki peçeteyi burduğunu fark ettim. Annem haksız yere bağırdığı zaman yaptığı gibi onu küçük parçalara ayırdı. Onu hangi düşüncelerin endişeye sürüklediğini soruyordum kendime. Evde neler olduğunu anlatmasını istedim ama susmaya devam etti. Ağzından zorla birkaç kelime alabildim. Yine annemle kavga etmiş, bavula birkaç eşya doldurmuş, kenara koyduğu üç-beş kuruşu almış ve kapıyı çarparak çekip gitmişti. </p>
			<p class="ana-metin">‘Ne zamandan beri Roma’dasın?’ diye sordum. Yanında valiz olmadığına göre kalacak bir yer bulmuş olmalıydı. Bunu fark etmek daha da şaşırttı beni. Ama doğruydu. </p>
			<p class="ana-metin">Sözler ağzından dirhemle çıkıyordu. Bir hafta önce geldiğini söyledi. Yakınlarda bir pansiyona yerleşmişti. Bizi rahatsız etmek istememişti. Öncelikle bir iş bulmak istiyordu, ama bu o kadar kolay değildi. Her seferinde, cevap vermeden önce Vittorio’ya bakıyordu. Ondan çekindiğini düşündüm: Sadece ikimiz olsaydık yardımını isteyebilirdi, ama kocamın varlığı buna engel oluyordu. Onu rahatsız etmekten korkuyordu kuşkusuz. Yeni evli hiçbir erkek baldızını evde istemez, hele bir de süresi belirsizse. Bir kez daha yanılıyordum, ama o zamanlar işin aslını tahmin bile edemezdim.” </p>
			<p class="ana-metin">Bu noktada salondaki herkes gerçeğin ne olduğunu sormak istiyor, ama Adele’nin ses tonu ve bakışları onlara engel oluyor. Henüz zamanı değil. Gerçeklerin açığa çıkması için henüz erken ve o buna tam olarak değil. Üstelik ortada tek bir gerçek olduğu ne malum? Aksine ya her yoruma açıksa?</p>
			<p class="ana-metin">“Elsa rahatsızlık vermek istemediğini tekrarlayıp duruyordu. Bozuk plak gibi. Israr ettim: Evimiz büyüktü ve istediği kadar bizimle kalabilirdi. İkna etmesi için Vittorio’nın desteğini istedim. Önce şaşırmış göründü, ama zorda olan genç kızların kurtarıcısı rolü hoşuna gitmiş olmalı ki hemen ikna oldu. İtiraz kabul etmeyen bir tonla, Elsa’nın kötü bir pansiyonda kalamayacağını söyleyip tartışmaya nokta koydu. Buna izin veremezdi. Sözleri beni çok gururlandırdı. Biz bir aileydik. </p>
			<p class="ana-metin">Elsa gözleri yaşlı, teşekkür etti, ama mutludan ziyade, cömertliğimiz onu hazırlıksız yakalamış gibi, daha da şaşkın görünüyordu. Geç olmuştu ve Vittorio işe dönmek zorundaydı. Hesabı ödedi ve kafeden birlikte çıktık. Sonra ayrıldık. Elsa’nın bavulunu o halledecekti: Daha sonra pansiyona gidip alacaktı onu. </p>
			<p class="ana-metin">‘Bekle!’ dedim uzaklaşırken. ‘Pansiyonu nasıl bulacaksın? Elsa adını söylemedi ki.’ </p>
			<p class="ana-metin">‘Sen gelmeden önce sormuştum,’ diye hızla yanıtladı, ama Elsa’nın telaşla haykırmasını önleyecek kadar çabuk davranamamıştı: ‘Andreotti! Andreotti Pansiyon!’ </p>
			<p class="ana-metin">Zavallıcık, diye düşündüm, az önce ne dediğini bile bilmiyor. Çok perişan olmalı. İçimi sızlattı. Bize orman gibi gelen çalıların arkasında gelecekle ilgili hayal kurduğumuz o çocukluk yıllarındaki gibi çok yakın hissettim kendime. Elini tuttum ve var gücümle sıktım ama o tepki vermedi. Soğuk, sert ve kaygan bir mermere dokunmuş gibiydim. Eve doğru giderken, yanımda yürüyen o genç kızın gerçekte kim olduğunu kendime sorup duruyordum.”</p>
			<p class="ana-metin">Güneş batmak üzere, son ışıkları salon parkesini aydınlatıyor. Adele Conforti’nin bakışları huzursuzca odanın duvarlarını süzüyor. Aslında baktığı başka bir ev. Artık sadece anılarında var olan bir ev. </p>
			<p class="ana-metin">İzleyicileri de suskun. Sergio mutfağa gidip birkaç bardak aldı ve hiçbir şey demeden, Annamaria hariç herkese içki doldurdu. Duyduklarını sindirebilmek için sert bir şey içmeye ihtiyaçları var. Normalde tek bir kadeh şarapla yetinen Giovanna’nın bile. Kimseden çıt çıkmıyor. Soluksuz dinledikleri ve kaldığı yerden devam etmesi an meselesi olan o büyüleyici hikâyeyi sorularıyla bölmekten korkuyor, içine çekildikleri girdabın onları hangi sarsıcı gerçeğe doğru sürüklediğini öğrenmeyi bekliyorlar. Yoksa Elsa bir sır mı saklıyordu? Neden kimseye haber vermeden Roma’ya gelmişti? Hepsi kendi içinde bu sorulara yanıt bulmaya çalışıyor. O kadının her kelimesi içlerinde müphem bir tehdit duygusu uyandırıyor. </p>
			<p class="ana-metin">Adele yeniden konuşmaya başladığında hepsi sanki rahat bir nefes alıyor.</p>
			<p class="ana-metin">“Vittorio’ya deli gibi âşık olmama rağmen evliliğin baskıcı aile ortamından kurtulmama yardımcı olduğunun da bilincindeydim. Bu anlamda bir kaçıştı benim için.” </p>
			<p class="ana-metin">Son sözleri fısıltı halinde çıkıyor. Onay ister gibi dinleyicilerine teker teker bakıyor, sonra anlatmaya devam ediyor.</p>
			<p class="ana-metin">“Bu yüzden de yalnız kalan Elsa için evdeki durumun giderek daha tahammül edilemez bir hal almasına şaşırmadım. Babam evden kopmuş gibiydi. Geceleri daha çok, akademinin kendisine tahsis ettiği ufak bir lojmanda kalıyordu. Bahanesi, yönetici personel sayısında azalmaya gidildiği için daha çok çalışması gerektiğiydi, ama belli ki nedenleri farklıydı; evlendiği kadının bozuk kişiliğiyle başa çıkamıyordu aslında. O da kaçış yolunu bulmuştu. Annem gitgide kötüleşiyordu. </p>
			<p class="ana-metin">Günümüzde akıl hastalığı artık tabu değil, ama o yıllarda psikiyatra ya da psikanaliste gitmek bir tabu gibiydi. Bu yüzden sorunlar mümkün olduğunca görmezden gelinir, aile içinde kalırdı. Annemin hastalığının ne olduğunu hiç bilemedik, belki bugün olsa manik depresif teşhisi konur ve özel bir tedaviyle kontrol altında tutulur. Ama o yıllar kendi halinde bırakılıyor ve çevresine zarar vermesine göz yumuluyordu. Bu hastalığın ilk kurbanı annemdi belki de, ama aynı zamanda da bir kiralık katil ve bizim celladımızdı. Kriz anlarında, ki giderek sıklaşıyor ve süresi uzuyordu, olay çıkarmak için çeşitli bahaneler bulurdu. Ben yuvadan uçtuktan sonra da, söylemeye gerek yok, Elsa’yı baş kurban seçti. Yıllar içinde biriktirdiği o sonsuz öfkenin, o nedensiz acının hıncını ondan çıkarıyordu artık. Kardeşime, ‘Giustina Hala ortamı yatıştırmak için bir şey yapmıyor muydu?’ diye sorduğumda gözlerini devirip oflayıp pufladı: ‘Ne yapsın ki o zavallı? Yardım çabaları içler acısıydı,’ diye haykırdı.</p>
			<p class="ana-metin">Cevabı beni biraz şaşırtmıştı. Halama karşı fazla acımasız gibi gelmişti. </p>
			<p class="ana-metin">Mutfakta karşılıklı oturuyorduk. Vittorio normalde öğle yemeğine eve gelmez, bense en fazla bir şeyler atıştırırdım, ama bu sefer onun için makarna yapmıştım. Sofraya biraz jambon ve salata da koydum. Elsa yemek yerine, çatalıyla oynuyor, tabaktaki makarnaları bir o yana bir bu yana itiyordu. Zor geçen onca günden sonra iştahı kesilmişti belli ki. </p>
			<p class="ana-metin">Vittorio birkaç saat sonra gelecekti ve ben elimde olmadan kaygılıydım. Elsa ise, sabaha nazaran daha sakin görünüyordu. Ellerini kucağında kavuşturmuş otururken, Viterbo’da bıraktığım o içine kapanık ama hayallerle dolu genç kızdan eser yoktu. Bir kez daha karşımdakinin yabancı biri olduğu hissine kapıldım. Sormak istediğim çok şey vardı, ama kendimi tuttum. O soğuk, sakin tavrı korkutuyordu. Yine de anlatmaya devam etmesini söyledim. Evden kaçmasına neden olacak kadar kötü ne olmuştu? İşte o zaman dayak yediğini söyledi. </p>
			<p class="ana-metin">Her şey yine bir azarla başlamıştı. Bir öğleden sonra annem, nispet yaparcasına kapıyı hırsla kapattığı için onu suçlamış, hakaretler yağdırmıştı. Tabii ki içindeki öfkeyi kusmak için bu bahaneymiş ve Elsa bunu yüzüne vurmuş. Ancak biraz sert bir şekilde söylemiş olmalı ki annem dayanamayıp ona şiddetli bir tokat atmış. Yanağı kızaran ve burnu kanayan Elsa kendini banyoya kapatmış. Gözyaşları içinde yüzünü yıkamış, tampon yaparak kanamayı durdurmuş. Zira annemin sağ parmağındaki kalın altın yüzük yüzünü çizdiğinden yanağı alev alev yanmış. Sol elmacıkkemiğinin üstü hâlâ mordu, göstermek için hafif yana dönüp saçını kulağının arkasına attı.</p>
			<p class="ana-metin">Elsa, içini hayatında hiç duymadığı kadar büyük bir öfkenin kapladığını söyledi. Tokattan çok daha acı veren bir öfke. Sakinleşmenin tek yolu çekip gitmekmiş. Odasına gitmiş, bir bavul almış ve alelacele içine birkaç giysi, çamaşır ve yedek ayakkabı koymuş. Tam çıkarken Giustina Hala’nın ağlamaklı sesini duymuş: Kapıya kadar peşinden gitmiş, ama Elsa onu yanıtsız bırakmış. Kapıyı çekip arkasına bile bakmadan hızlı adımlarla uzaklaşmış. Güneş batmak üzere, az sonra hava kararacakmış, ama umursamamış. Nereye gittiğini bilmeden koşmaya başlamış ve birden kendini istasyonda bulmuş. İlk trene binmiş, Roma’ya giden trene. </p>
			<p class="ana-metin">Öyle telaşla çıkmış ki evden, telefon numaram ve adresimin yazılı olduğu not defterini yanına almayı unutmuş. Tek hatırladığı semtin ve oturduğumuz sokağın bitimindeki meydanın adıymış, Testaccio. Elinde başka bilgi olmadığından geçici olarak oradaki bir pansiyona yerleşmeyi düşünmüş. Beni yerleştikten sonra arayacakmış. Ama işi düşündüğünden daha zormuş. Eğer o sabah tesadüfen Vittorio’yla karşılaşmasaymış kim bilir bizi ne zaman bulurmuş. </p>
			<p class="ana-metin">‘Bir haftadır burada olduğuna inanamıyorum! Telefon numaramı babamdan isteyemez miydin?’ diye sordum. </p>
			<p class="ana-metin">Cevap vermedi. ‘Tanıdık bir ses duyunca ne kadar rahatladım anlatamam,’ dedi sadece. ‘Vittorio gördü beni, ben görmemiştim bile.’ </p>
			<p class="ana-metin">Sanki bakışlarımdan kaçmak istermiş gibi, gözünü tabağında bir noktaya dikmişti. Benden bir şey sakladığı hissine kapıldım. Ve bu kez annemle bir ilgisi yoktu, ne olacaktı ki? Belki Elsa başka bir şey, henüz itiraf etmeye hazır olmadığı kötü bir şey yapmıştı. Ama öyle olsa da o an için ısrar etmenin yararı yoktu, er geç itiraf ederdi. </p>
			<p class="ana-metin ParaOverride-17">Odasını gösterdim. Sanki içime doğmuş gibi üç gün önce yataklı, rahat bir kanepe almıştık. Satın almamız için Vittorio’nun ısrar ettiği geldi aklıma, misafir için gerekli olduğunu söyleyerek ikna etmişti beni ve ben de müteşekkir olmuştum. Değerli bir önseziydi onunkisi. Ne de olsa büyük bir sıkıntıdan kurtulan Elsa biraz rahatlamış gibiydi. Ben de bir ölçüde mutluydum ama bu mutluluğa derinden derine kaygının da eşlik ettiğini hissediyordum. Eski günlerdeki gibi yine birlikte oluşumuz, onu ne kadar özlediğimi anlamamı sağlamıştı. Yalnızca o da değil, bundan böyle dünyada en çok sevdiğim iki insanla aynı çatı altında yaşayacaktım. Harika bir şeydi. Zavallı aptal ben, neyin içine sürüklendiğim konusunda en ufak fikrim yoktu.”</p>
		</div>
	</body>
</html>