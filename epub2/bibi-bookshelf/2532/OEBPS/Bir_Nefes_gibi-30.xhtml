<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-30</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-30" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">Giovanna pencereyi açıyor. Yıldız çalısının kokusunun sindiği hava odayı kaplayıp, onu gerçek dünyaya döndürüyor. İçindeki sıkıntıdan kurtulması gerek. Adele’ nin o evde yaşanan korkunç olaya dair anlattıkları sadece kendisini değil, onu dinleyen altı arkadaşı da derinden etkiledi. </p>
			<p class="ana-metin">Adele Conforti kalkıyor. “Gitme vakti geldi.” Bu kez sesi kararlı, itiraz istemiyor. Sonra Sergio’ya dönüp sitem ediyor: “Bir şey unutmadınız mı delikanlı?” </p>
			<p class="ana-metin">Sergio şaşkın bakıyor.</p>
			<p class="ana-metin">“Mektuplarım.” </p>
			<p class="ana-metin">“Ah tabii, özür dilerim...” </p>
			<p class="ana-metin">Bir an için onları unutmasını dilemişti. Nasılsa yıllarca yok saymıştı. Hatta geri göndermişti! Ama Elsa ölünce belli ki bir şeyler değişti. Adele şimdi onları istiyor ve Sergio gönülsüzce veriyor.</p>
			<p class="ana-metin">Kadın hafifçe gülümsüyor: Aklından geçeni anladı sanki. Mektupları tartar gibi elinde tutuyor, sonra çantasına atıyor.</p>
			<p class="ana-metin"> “Elsa’nın mektuplarını neden açmadan geri gönderdiğimi sormuştunuz.” Sesinde bir nebze hüzün var. “Cevap çok basit; çünkü ona öfkeliydim. Desteğine en çok ihtiyacım olduğu zaman çekip gitmiş, beni bir başıma bırakmıştı. En kolay yolu seçmişti, kaçmayı. Bense kendi matemimi Roma’da, insanların yapmacık merhameti ve bitmek bilmeyen hastalıklı merakına maruz kalarak yaşadım. Nasıl olmuştu? Vittorio korkuluğun olmadığını nasıl fark etmemişti? Elsa neden gitmişti? Dostlar, akrabalar, tanıdıklar; herkes, arkamdan konuşmak için can sıkıcı detaylar arıyor, sanki hayatta kalmamı affetmiyor gibiydi. Kendimi korumak için yeterince kalın bir zırh kuşanmam hayli zaman aldı. Ve kendimi ne zaman daha güçlü hissetsem, Elsa’dan, beni terk ettiğini hatırlatan bir mektup geliyordu. İşte o zaman yeniden tokat yemiş gibi oluyordum. O kilometrelerce uzakta, İstanbul’da ya da gittiği herhangi bir yerde hayatını yaşarken, ben ihanetinin sonuçlarına tek başıma göğüs geriyordum. Nasıl affedebilirdim onu? Bana yalnızca kötülük yapıyordu. Ve mektupları daha da zarar verecekti. En iyisi hiç açmamak, ondan olabildiğine uzak durmaktı. Ve bir şey söyleyeyim mi? Fikrim hiç değişmedi. Eğer bugün onları bir tehdit olarak görmüyorsam, hayat artık benim için tehlikeli olmaktan çıktığı içindir.” </p>
			<p class="ana-metin">Adele, odanın ortasında ayakta duruyor. Gitmeye hazır.</p>
			<p class="ana-metin">“Bekleyin, neredeyse unutuyordum! Bir de bu var.” Giovanna çekmeceden, yanlış adrese gönderilen mektubu çıkarıp Adele’ye uzatıyor. “Kardeşinizin sanırım. Birkaç gün önce geldi, size haber verme fırsatını bulamadım...” </p>
			<p class="ana-metin">Kadın mektubu alıp tek kelime etmeden çantasına, diğerlerinin yanına koyuyor. Tek tek, Sergio ve Giovanna, Annamaria ve Leonardo, Elena ve Giulio’ya bakıyor. Hepsinin gözlerinde derin bir hayal kırıklığı okunuyor. Elsa, İstanbul’dan ne yazmıştı? Mektupların içeriğini asla öğrenemeyecek, hikâyeyi onun ağzından asla dinleyemeyecekler. O trajik aşk hikâyesini...</p>
			<p class="ana-metin">“Çoğu insan gizlice sever, entrika çevirir, aldatır. Kardeşimle ben değil, hayır. Artık değil.” Adele yüzünde yarım bir tebessümle sanki kendi kendine konuşuyor. “Biz birbirimize karşı hep dürüst olduk. Aramızda hiçbir sır olmadı.” </p>
			<p class="ana-metin">Bu arada çantasından altın rengi garip bir obje çıkarıyor: Sigarasını taktığı, bir ucu pensli ince bir çubuk. Çubuğun diğer ucu, mücevher gibi parmağına geçirdiği bir halka şeklinde. </p>
			<p class="ana-metin _idGenParaOverride-1">Sigarasını yakıyor ve tek kelime etmeden arkasını dönüp gidiyor.</p>
		</div>
	</body>
</html>