<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-18</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-18" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">“Küçükken annemin bizi birörnek giydirme huyu vardı. Zevkle benimsediği eski bir âdetti. Çiçek desenli, bal peteği elbiseler, işlemeli gömlekler, <span class="CharOverride-11">pied de poule</span> kolsuz askılı giysiler, beyaz soket çoraplar, atkılı rugan ayakkabılar... Saç kesimimiz de aynıydı, omuz hizasında, kâküllü. Tek fark benim saçımın dalgalı, Elsa’nınkinin ise dümdüz olmasıydı. Dayatılan bu kimliksizlik ikimize de acı verirdi. Üniformayla dolaşmak gibiydi. Oysa bizim, aramızdaki bağın ne kadar kuvvetli olduğunu hissetmek için, böyle benzer görünmeye ihtiyacımız yoktu. </p>
			<p class="ana-metin">Bizi ikiz sanıyorlardı. Boyumuz da aynıydı: Ben iki yaş büyüktüm ama Elsa boyuma gelmişti. Bahçedeki gül ağacının önünde çekilmiş bir fotoğrafımız var: Üstümüzde, eteği volanlı, balon kollu, aynı yazlık elbise. Ele ele tu­tuşmuş, ciddi bir ifadeyle kameraya bakıyoruz; annemiz gülmemizden hoşlanmazdı zira her tür mutluluk göstergesi onun için günahtı sanki. Ama o fotoğrafta gözlerimizin içi gülüyor. Fotoğrafı çeken babamdı. Ona adeta tapardık.”</p>
			<p class="ana-metin">Adele Conforti gözlerini halının desenine dikmiş susuyor. Anılarında kaybolmuş gibi. Salondalar. Sergio onu, en sevdiği, en rahat koltuğa oturttu, diğerleri de etrafında, kimi kanepeye, kimi iskemleye, kimi de yerde minder üstüne oturdu. Ağzının içine bakıyorlar ama o sanki farkında değil. Elini yine saçlarına götürüyor, serçeparmağındaki yüzüğü inceliyor. Zaman kazanıyor. İçindeki kuşkular kafasını karıştırıyor. Sırrını hiç tanımadığı bu insanlarla paylaşmayı gerçekten istiyor mu? Elli yıldır kendinden bile sakladığı gerçeğin ne kadarını anlatabilir? </p>
			<p class="ana-metin">Bir cep telefonu çalıyor. Giulio’nunki.</p>
			<p class="ana-metin">“Selam anne, yok, Sergio ve Giovanna’lardayız hâ­lâ... tamam. Evet, ama kapatmam lazım, meşgulüm. Ko­nuşamam... sonra anlatırım.” Giulio telefonu kapatıyor. Mahcup bir tavırla özür diliyor: “Affedersiniz, annemdi. Kendini iyi hissetmediği için sürekli arıyor ama sessize aldım telefonu, bizi artık rahatsız etmez.” Tereddütle Adele’ye gülümsüyor. O da çok genç değil sonuçta, alınmış mıdır acaba? Kendiliğinden gelen anıların bu akışını kesmemiş olmayı umuyor. Kadın gülümsemesine karşılık veriyor: Giulio’da onu devam etmeye teşvik eden bir bakış seziyor. Yargılamayan ama dinleyen bir nezaket.</p>
			<p class="ana-metin">“Viterbo dışında oturuyorduk. Babam askerî okulda eğitmen subaydı. Öğrencilerine karşı çok katıydı, evde ise çok yumuşak. Hatta gereğinden de fazla: Annemin sert karakteri altında eziliyordu. Belki bu yüzden evden uzak kalmak için fırsat kollar, zamanla biz hariç hiçbir ortak noktası olmadığını anladığı o huzursuz, karanlık ruhlu kadınla bizi bir başımıza bırakırdı. </p>
			<p class="ana-metin">Annem sevgisiz hatta acımasız bir kadındı. Uzun boyu ve kemikli yapısıyla herkeste kötü bir etki bırakırdı. Kendinde bile, nitekim belirli aralıklarla korkunç bir migren ağrısı çekerdi. Bu krizlerin ne zaman geleceği belli olmazdı. Geldiğinde de odasına kapanır –annemle babam ayrı odalarda yatıyordu– saatlerce karanlıkta yatardı. Normal zamanda da gürültüye aşırı duyarlıydı, ama krizi tuttuğunda, ki bu günler sürebilirdi, sinek vızıltısı bile duymak istemezdi. Bir kahkaha, merdiven gıcırtısı ya da hafifçe kapanan çekmece, en ufak bir gürültüye tahammülü yoktu. Elsa ile ben o zaman ondan mümkün oldukça uzak durur, yalınayak dolaşır hatta bazen işaret diliyle ya da kulaktan kulağa fısıldayarak iletişim kurardık. Sürekli bizi duyacak korkusuyla yaşardık. O baş ağrıları gerçekten fiziksel bir rahatsızlığın mı, yoksa mutsuzluğunun sonucu muydu, bilmiyorum. Annem mutluluğu hayatından, dolayısıyla da bizim hayatımızdan silip atmıştı. </p>
			<p class="ana-metin">Elsa ile ben birbirimizden başka kimsemiz olmadığını kısa sürede anlamıştık. Ailede bulamadığımız sevgiyi, uydurduğumuz oyunlarda, birbirimize anlattığımız hikâyelerde arıyorduk. Bahçede, büyük bir defne çalısının arkasında, gizli bir yerimiz vardı. Güzel havalarda oraya sığınır ve saatler geçirirdik. Kimse de bunu umursamazdı zaten. Ayak altında olmamamız annemin işine gelirdi. Gereksiz konuşmalarla onu rahatsız etmediğimiz sürece nerede olduğumuzun bir önemi yoktu. </p>
			<p class="ana-metin">Bir gün, yine çalının yaprakları arasında gizlenerek oturmuş, oyuncak bebeklerimizi doyurmak için bir tabağa toprak doldururken Elsa, aklına müthiş bir fikir gelmiş gibi durdu. </p>
			<p class="ana-metin">‘Birbirimize söz verelim!’ dedi. </p>
			<p class="ana-metin">‘Ne sözü?’ diye sordum ilgisizce. İki yaprağın arasına giren sarı bir kelebeği yakalamaya çalışıyordum. </p>
			<p class="ana-metin">‘Hayat boyu hiç ayrılmayacağımıza ve birbirimizi hep seveceğimize söz verelim. Sonsuza kadar,’ diye yanıtladı ciddi bir tonla.”</p>
			<p class="ana-metin">“Ama elli yıl görüşmedik dediniz! Bu nasıl oldu?” di­ye mırıldanıyor Annamaria. </p>
			<p class="ana-metin">Diğerleri dönüp ona bakıyor.</p>
			<p class="ana-metin">“Doğru bir noktaya parmak bastın canım,” diyor Adele. “Henüz gençsin, bilemezsin. Hayat bazen öyle gaddardır ki, verilen en önemli sözlerin bile hiçbir hükmü kalmaz. Gelgelelim o öğleden sonra, inan bana, kardeşim ve ben bir ömür birlikte olacağımıza gerçekten inanıyorduk. Çalının arkasında iki kere elimizi ters sıktık. Kendi kendimize icat ettiğimiz bir ritüeldi bu. Sanki gizli görevi olan iki küçük savaşçıydık. On ve on iki yaşlarındaydık, hayatı oyun sanıyorduk. Yine de sözümüze uzun süre sadık kaldık ve bu bizi daha da güçlü kıldı. Ta ki kader bizi sınayana kadar. </p>
			<p class="ana-metin">Yıllar akıp gitti, çocukluktan genç kızlığa geçtik, sonra birer genç kadın olduk ve aramızdaki bağ her zamankinden güçlüydü. Annemin migreni de karamsarlığı da gitgide kötüleşirken, babamız bizden daha da uzaklaşır olmuştu. Ama biz birbirimize yetiyorduk. Artık kimse ikiz zannetmiyordu bizi: Kişiliklerimiz oturmaya başlamıştı. Elsa ne kadar idealist, yaratıcı, ama aynı zamanda insanların yanında çekingen ve güvensizse, ben o kadar dışa dönük, pratik, hayatın nimetlerinden faydalanmaya kararlıydım. </p>
			<p class="ana-metin">Yirmi yaşında, o zamanlar bir kadının kaderini değiştirebilecek, onun şansı –ya da felaketi– olabilecek şeyi keşfettim. Birden çok güzelleşmiştim. Erkeklerin bakışı üzerimdeydi. Arzu uyandırıyordum. Onların üstünde garip, heyecan verici bir gücüm vardı. Elsa da güzeldi. Ama henüz bunun farkında değildi. O âna dek yalnızca ikimize ait olan sırça köşkümüzdeki ilk çatlak işte böylece meydana gelmişti.</p>
			<p class="ana-metin">Acılar içinde yaşamayı fazlasıyla benimsemiş olan annem, gözlerden uzak bir yaşam sürüyordu. Askerî okulda görevli babam ise terfi etmişti ve sık sık resmî törenlere, partilere davet ediliyordu. Elsa ile ben büyüyünce bu davetlerde ona eşlik eder olduk. Nihayet, evdeki o kasvetli havadan çıkıp masum dedikodular, içkiler, pastalar, müzik ve (büyüklerin katı denetimi altında) eşli danslardan oluşan o renkli ortamlara girme fırsatını buluyorduk. Evden çıkmak babama da iyi geliyor, rahat bir nefes alıyor, kendini yeniden doğmuş gibi hissediyordu. İlk başlarda annem, günaha davet çıkardıklarına inandığı partilere gitmemizi engellemeye çalışmıştı. Ama sayemizde kendisi davetlere katılmaktan kurtulduğu için sonunda boyun eğdi. En başta gardırobumuzu yenilememiz gerekti, zira diğer davetlilerden aşağı kalmamalıydık. Elsa’yla birlikte, usta bir terzinin yardımıyla, moda dergilerinde gördüğümüz elbiselerin benzerlerini diktirmek için işe koyulduk. </p>
			<p class="ana-metin">Artık tamamen farklıydık ama hâlâ ayrılmaz ikiliydik. İster davet olsun ister dondurma yiyerek meydanda dolaşmak, her yere birlikte gidiyorduk. İnsanlar bizi yan yana görmeye o kadar alışmıştı ki hani neredeyse bizi tek bir kişi gibi görüyorlardı. Adımızı ‘Güzel Kardeşler’ koymuşlardı. Fazla arkadaşımız yoktu, birbirimize yetiyorduk. Hayranlarımız çoktu ama. Ben birkaç evlilik teklifi bile almıştım; biri bana göre fazla yaşlı bir duldan, biri de babamın bana layık görmediği bir öğrencisinden. Elsa’ya da babamın, yüzü çiçekbozuğu, pısırık mı pısırık bir iş arkadaşı talip olmuştu. Teklifi Elsa’yı dehşete düşürdü, ama babamın bile onu ciddiye almadığını öğrenince çok eğlenmiş, gülmekten kırılmıştık. Günler geçiyor ve biz giderek güzelleşiyor, göz kamaştırıyorduk. Dünya ayaklarımızın altındaydı sanki. </p>
			<p class="ana-metin">Babam komutanlığa terfi etti ve ordudaki görevleri arttı. Sık sık Roma’ya gidiyor, kasabadaki davetlere eskisi gibi katılamıyordu. Ne var ki biz hayatımıza devam ediyorduk. Babamın bizimle yaşamaya başlayan bekâr kuzeni Giustina Hala eşlik ediyordu artık bize. Kısa boylu, matruşka bebek gibi tostoparlak Giustina Hala’nın gözü, o çok sevdiği tatlılarla pastalardan başka bir şey görmüyordu. Bu yönüyle her genç kızın hayallerindeki refakatçiydi: dalgın, saf ve alabildiğine zararsız. </p>
			<p class="ana-metin">Ağustos ayının bir öğleden sonrası Giustina Hala’yla birlikte, Viterbo’nun en saygın ailelerinden birinin villasına gittik. Tanınmış bir noter olan ev sahibi, bir okul arkadaşımızın babasıydı. Küçük kızları on sekiz yaşına basıyordu ve aile doğum gününü büyük bir partiyle kutlamak istemişti. Genelde bu tür davetlere pek ilgi göstermeyen Elsa bile çok heyecanlıydı. Bense, üç hafta yatağa düşüren, iki parti davetini geri çevirmeme neden olan –ki ne hikmetse kardeşim halamla gitmişti– ağır bir bronşitten yeni kurtulmuştum, dolayısıyla o zoraki tecrit sona ereceği için çok mutluydum. </p>
			<p class="ana-metin">Davet villanın bahçesindeydi, bembeyaz perdeler ve rengârenk çiçek aranjmanlarıyla süslü bir çardağın altı. Konuklar orkestranın çaldığı vals eşliğinde karşılanıyordu. Ağaçların alçak dallarına küçük sarı fenerler asılıydı. Ortam öyle etkileyiciydi ki.”</p>
			<p class="ana-metin">Gözlerinde o anının güzelliği canlanan Adele susuyor. Bakışları hülyalı. Zamanla hafif bir perde inen gri gözlerinde sanki bir alev, rüzgârın etkisiyle dans ediyor. Sarı fenerin içinde küçük bir alev.</p>
			<p class="ana-metin">“Ne hoş! Ben de o partideyim sanki!” diye haykırıyor Annamaria, acı çeker bir ifadeyle kanepedeki pozisyonunu değiştirirken. Hareket eden bebeğin bastırdığı nokta canını acıtıyor.</p>
			<p class="ana-metin">Yanında oturan Giulio, “Masaj yapmamı ister misin?” diye soruyor.</p>
			<p class="ana-metin">“Yok, geçiyor. Yastığa yaslanmak iyi geldi.”</p>
			<p class="ana-metin">Annamaria, kanepenin diğer ucunda dalgın dalgın oturan Leonardo’ya bakıyor. Yanaklarının hafifçe kızarması Giovanna’nın gözünden kaçmıyor. Belki de hamilelikte yaşanan tipik hormonal gelgitlerin sonucudur.</p>
			<p class="ana-metin">“Hangi yıllardı?” Soru, az önce gördüğü ya da gördüğünü sandığı şey hakkında kafa yormaktan vazgeçen Giovanna’dan geliyor.</p>
			<p class="ana-metin">“1967 yazıydı canım,” diye yanıtlıyor Adele. “29 Ağus­tos 1967. Hayatım boyunca unutmayacağım bir tarih. Her şeye rağmen.”</p>
			<p class="ana-metin">Kadının gözlerinde kasvetli bir bakış beliriyor. Gözlerindeki ateş sönmüş. Herkes o gün böylesi vahim ne olmuş olabilir diye merak ediyor, ama kimsenin ağzını bıçak açmıyor. Gerek de kalmıyor zaten, o hemen açıklıyor.</p>
			<p class="ana-metin">“Yirmi beş yaşındaydım, Elsa da yirmi üç. Çiçeği burnunda, çok alımlı genç kızlardık, içimiz yaşama aşkıyla doluydu. Günlerdir o parti için hazırlanıyorduk: Mevsimin en çok konuşulan daveti olacaktı. Çok şıktık. Ben gülkurusu şifon bir elbise giymiştim. Elsa’nınki ise küçük mavi çiçek işlemeli beyaz kumaştandı. Kadın erkek yanımızdan geçen herkes bize hayranlıkla bakıyordu. İçeri yeni girmiştik ki uzun boylu, esmer, çelik bakışlı bir adam yanımıza geldi. Geniş alnında ince bir çizgi vardı.”</p>
			<p class="ana-metin">Adele bir an için susuyor ve Leonardo’yu inceliyor.</p>
			<p class="ana-metin">“Sen bana onu hatırlatıyorsun. Adın ne demiştin?” </p>
			<p class="ana-metin">“Leonardo.” </p>
			<p class="ana-metin">“Evet, Leonardo: Gözlerinde ve çene yapında onu çağrıştıran bir şey var. Kaldı ki hemen fark edilen bir tipti. Sanki özel bir ışık yayıyormuş gibi, kalabalık davetli topluluğu arasında göze çarpıyordu. Elsa’nın onunla bir hafta önce, hastalığım nedeniyle katılamadığım davetlerden birinde tanıştığını öğrendim. Kendini bana da tanıttı. Adı Vittorio De Pascale’ydi, avukattı. Simsiyah gözleri gizemli bir ışık saçıyordu, burnu hafif kemerli, dudakları dolgun, dişleri inci gibiydi. İnce, uzun boyluydu, yazlık ceketin içine giydiği dar gömlek adaleli vücudunu ortaya çıkarıyordu. Gördüğüm en çekici erkekti. </p>
			<p class="ana-metin">Vittorio, Roma’da yaşıyordu ama teyzesinin o civarlarda bir evi vardı ve ev sahibinin aile dostuydu. </p>
			<p class="ana-metin">Baştan çıkarıcı gülümsemesiyle beni büyülerken, ‘Kardeşiniz çok bahsetti sizden. Bilseniz neler anlattı hakkınızda...’ dedi göz kırparak. </p>
			<p class="ana-metin">Bakışlarımda tereddüt sezince de ekledi: ‘Merak etmeyin, sadece güzel şeyler.’ </p>
			<p class="ana-metin">O ânı hiç unutmayacağım. Bakışları içime işliyordu ve sanki önünde birdenbire çıplak kalmışçasına kıpkırmızı kesilmiştim. </p>
			<p class="ana-metin">Elleri büyük ve güçlüydü. Elimi sıkarken içimi hiç bilmediğim bir ürperti kapladı. Aşkla ilgili hiçbir şey bilmiyordum henüz. Ne kadar tatlı ama aynı zamanda ne kadar acımasız olabileceği hakkında hiçbir bilgim yoktu. </p>
			<p class="ana-metin">Vittorio bize içki almak için uzaklaştı; döndüğünde ayrılmaz olduk. Öyle bir an gelmişti ki sanki orada ikimizden başka kimse yoktu. Elinde içkisi sohbete katılmaya çalışan Elsa, davetliler, müzik, fenerler, çiçekler... her şey, herkes yok olmuştu. Gezegende sadece biz vardık. </p>
			<p class="ana-metin">Sonra ev sahibi yanımıza geldi ve onunla hukuki bir meseleyle ilgili konuşmaya başladı. Vittorio’nun canı bu duruma sıkılmıştı ve bunu gizlemekte zorlandı. Benimle konuşmayı yeğlediği belliydi. Nazikçe kurtulmaya çalışırken, tüm hayranlığımla yanında kaldım. O adamı tüm benliğimle istiyordum. Beni dansa kaldırıp sımsıkı sardığında kokusuyla sarhoş olup soluksuz kaldım. Kendimi kollarına bıraktım. Bütün gece rüya gibiydi: Onunla konuşuyor, onu dinliyor, her dediğine aptal gibi gülüyordum. Daha ilginç görünmek adına, o an uydurduğum sırlar anlatıyordum. Kalbim bana ait değildi artık. Yabancı bir bedendeydi, sadece Vittorio için atıyordu. Göğüskafesimin hizasında bir sızı hissettim: Yılanınkini andıran o soğuk ama alabildiğine çekici gözleri beni yavaş yavaş tüketiyor, canlı canlı yiyordu sanki.”</p>
			<p class="ana-metin">Susuyor ve kelimeleri havada asılı kalıyor. Yüzü değişmiş gibi. Bir an için kırışıklar sanki kayboluyor ve âşık bir genç kızın yüzü beliriyor. Ya da en azından, karanlıkta dans eden ve tam sönecekken tekrar canlanan bir alevi seyreder gibi büyülenmiş bakışlarla onu izleyen altı arkadaşa öyle geliyor.</p>
		</div>
	</body>
</html>