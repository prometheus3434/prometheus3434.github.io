<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-12</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-12" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">“Enrico’yla Lorenza’yı duydunuz mu?” diye soruyor Elena odadaki gergin havayı yumuşatmak istercesine.</p>
			<p class="ana-metin">“Tekrar birlikte olmalarının dışında ne yenilik var?” diyor Giovanna.</p>
			<p class="ana-metin">“Evet, yine birlikteler ama esas hikâye başka...” Elena paylaşmaya can attığı bir dedikodu biliyor gibi. “Lorenza bir yıl önce evden gittiğinde, Enrico’ya onu bir başkası için terk etmediğine yemin etmişti, hatırlıyor musunuz? Düşünmek için biraz zamana ihtiyacı olduğunu, kendisini yeniden özgür hissetmek istediğini falan söylemişti. Enrico da, köpek gibi acı çekmesine rağmen er geç ona döner umuduyla bu isteğini anlayışla karşılamıştı.”</p>
			<p class="ana-metin">“Nitekim döndü de,” diyor Annamaria.</p>
			<p class="ana-metin">Elena devam ediyor: “Evet, döndü. Enrico mutluluktan havalara uçuyor, hele çocuğa kavuştuğu için çıldırdı. Neyse, geçen hafta üçü birlikte denize gitmiş ve harika bir gün geçirmişler, sonra akşam Enrico arabanın anahtarını aramak için Lorenza’nın çantasını açınca ne bulmuş dersiniz?.. Bir paket prezervatif.” </p>
			<p class="ana-metin">“Gerçekten mi?” Sergio eğlenmiş gibi.</p>
			<p class="ana-metin">“Evet! Dün Elena anlattığında dondum kaldım. Ondan hiç beklemezdim,” diyor Giulio.</p>
			<p class="ana-metin">Annamaria, “Enrico ne yapmış peki?” diye soruyor.</p>
			<p class="ana-metin">Elena’nın yanıtı, “Şimdilik hiçbir şey. Henüz kararını vermedi, ama bana kalırsa onu bırakmaz,” oluyor. </p>
			<p class="ana-metin">Giovanna içerliyor: “Ama Lorenza ona yalan söyledi ve ihanet etti!”</p>
			<p class="ana-metin">“Enrico zayıf biri,” diye yorumluyor Leonardo.</p>
			<p class="ana-metin">“Neden zayıf olsun?” Konuşan Elsa. Aralarında sohbete dalınca onu unuttular. “Lorenza’yla mutlu mu? O halde sımsıkı sarılsın ona! Kadın yalan söylediyse ne çıkar? Hayatta esas olan şeyler başka. Eninde sonunda hepimizin ihtiyacı olan tek şey mutluluk, öyle değil mi?”</p>
			<p class="ana-metin">Odaya garip, mahrem ve neredeyse rahatlatıcı bir sessizlik çöküyor. Elsa söyledikleriyle onları varoluşun gerçek değerleri üzerine yeniden düşünmeye itiyor sanki. Sözlerine devam ediyor: “Alelade bir yemek bile insanı mutlu etmeye, şımartmaya yeter. Sözgelimi şu patlıcanlar...” Giovanna’nın masanın ortasına koyduğu tabakta, biberlerin arasında duran açık mor renk iki sebzeyi işaret ediyor. “Fena değiller ama ben daha uzun, iri ve koyu renk olanlarını tercih ediyorum. Kuzu soteyle yediniz mi hiç onları? Ben eti kısık ateşte soğan ve domatesle pişirirken fırında közlüyorum patlıcanları. Piştiklerinde kabuklarını soyup eziyorum ve bir tutam tarçın atıp hazırladığım beşamel sosuyla karıştırıyorum. Son olarak da üzerine etleri yerleştiriyorum.” Ses tonu öyle coşkulu ki odadakiler onun sanki başka biriyle konuştuğu hissine kapılıyor. Sadece anılarında var olan biriyle. Çok lezzetlidir! Ne de olsa hünkârın damak zevki, adı üstünde: Hünkârbeğendi!” diye tamamlıyor sözlerini.</p>
			<p class="ana-metin">“Hünkâr? Yemeğin adı mı bu? Bir Ortadoğu yemeği mi?” diye atılıyor Giulio.</p>
			<p class="ana-metin">“Evet, leziz bir yemektir: Sultanın bir kadının kalbini fethetmesi için saray aşçıları tarafından yapılmış!” diyor gülümseyerek.</p>
			<p class="ana-metin">Annamaria ve Giulio daha çok şey öğrenmek istiyor, Elsa da onları merakta bırakmıyor.</p>
			<p class="ana-metin">“Rivayete göre Sultan Abdülaziz, III. Napoléon’un eşi İmparatoriçe Eugénie Bonaparte’ın ziyareti nedeniyle bu yemeği hazırlatmış,” diyor masal anlatır gibi. “İmparatoriçeyle, uluslararası bir sergi açılışı için gittiği Paris’te tanışmış ve galiba aralarında hemen bir elektriklenme olmuş. İki yıl sonra Eugénie tek başına Süveyş Kanalı’nın açılışına giderken, Abdülaziz onu İstanbul’a davet etmiş. Ve yine rivayete göre konuğunu layıkıyla ağırlayabilmek için Boğaz’ın Asya kıyısındaki otuz bir odalı, küçük ama görkemli Beylerbeyi Sarayı’nda yeni düzenlemeler yaptırmış. Saray bandosu hızlanmaları için sürekli çalarken, onlarca işçi gece gündüz çalışmış. İmparatoriçe geldiğinde Abdülaziz onun onuruna bir davet vermiş ve ana yemek hünkârbeğendiymiş. O gece imparatoriçe sultanın odasında kalmış ve bu durum sarayda büyük skandala yol açmış, valide sultanı da çok kızdırmış. Ama ikilinin beraberliği kadın Mısır’a gidene kadar sürmüş.” </p>
			<p class="ana-metin">Elsa susuyor. Ne çekici biri, diye düşünüyor Giovanna. Kim bilir daha ne hikâyeler biliyordur, dünyayı dolaşmış olmalı.</p>
			<p class="ana-metin">Leonardo, “Sergio, makarna hazır mı? Elsa Hanım’ın hikâyelerinden sonra biz de hünkâr gibi beğenelim bakalım,” diyor espriyle. </p>
			<p class="ana-metin">Giulio, “Fırın kaç dereceye ayarlanmalı?” diye soruyor. Ama Elsa’dan yanıt yok. Kim bilir hangi düşüncelere daldı.</p>
			<p class="ana-metin">Ocağın başına geçen Sergio, “Kadıncağızı rahat bırakın,” diye fısıldıyor. Özenle hazırladığı makarnanın onu kendine getireceğinde emin.</p>
			<p class="ana-metin">Elena kadehlere şarap doldururken, “Tutku gerçekten öngörülemez bir ruh hali. Günümüzde hâlâ aşk acısı çekenler olduğuna inanabiliyor musunuz?” diye soruyor. </p>
			<p class="ana-metin">Onunkisi retorik bir soru değil. Ortamı biraz yumuşatma umuduyla, dahiliyeci olarak çalıştığı hastanede birkaç gün önce yaşanan bir olayı anlatıyor. Bir adam, göğsünde hissettiği enfarktüse benzer bir ağrı şikâyetiyle acil servise gelmiş. Hasta kabul birimi, vakayı mavi kod olarak sınıflandırmış. Ama daha tahlillere başlamadan, birkaç saat önce aralarında şiddetli bir kavga yaşandığını açıklayan genç ve yakışıklı sevgilisinin çıkagelmesiyle belirtiler ânında yok olmuş. Yapılan kontroller sonucu adamın turp gibi sağlam olduğu anlaşılmış.</p>
			<p class="ana-metin">Elena teatral bir tavırla, “Anlayacağınız klasik bir kırık kalp vakası, Allahtan ilacı hemen geldi,” sözleriyle bitiriyor hikâyesini. Her fırsatta anlatmaya bayıldığı, ki­mi acıklı kimi komik sayısız hikâyesi vardır. Ama dinlemekten herkes aynı şekilde hoşlanmaz. Örneğin Leonardo hikâyelerin gerçekliği konusundaki kuşkularını dile getirme fırsatını hiç kaçırmaz.</p>
			<p class="ana-metin">“Doğru söyle, hepsini uydurdun değil mi? Palavracı seni!”</p>
			<p class="ana-metin">“Hiç de değil. Tanıdığım en dürüst insan o! Hem niye palavra atsın ki: Gerçeklerin kimi zaman hayalin de ötesine geçtiğini gayet iyi biliyor olmalısın,” diye müdahale ediyor Sergio, Elena’yı korumaya hazır.</p>
			<p class="ana-metin">Giulio atılıyor, “Ben de ona inanıyorum.”</p>
			<p class="ana-metin">“Sen sayılmazsın, tarafsın: Onun kocasısın,” diyor Leonardo gözünü kırparak.</p>
			<p class="ana-metin">Elena memnun bir ifadeyle izliyor onları: Her iyi hikâye anlatıcısı gibi, anlattıklarının gerçek mi yoksa kurgu mu olduğunun anlaşılamaması gizliden gizliye hoşuna gidiyor.</p>
			<p class="ana-metin">Sergio soruyor: “Daha isteyen var mı?”</p>
			<p class="ana-metin">Annamaria, Elsa’ya dönüyor. Ama bir şey onu rahatsız ediyor. Hayret, tabağına hiç dokunmamış. Başı hafifçe sandalyenin sırt kısmına düşmüş, boş gözlerle tabağa bakıyor. Annamaria sesleniyor, ama kadın cevap vermiyor. Elsa’nın duruşunda kesinlikle bir gariplik var. Bir kolu kucağında, diğeri boşlukta hareketsiz. </p>
			<p class="ana-metin">Annamaria tekrar sesleniyor. Birdenbire, içini saran bir panikle sesini yükseltiyor. İçgüdüsel olarak elini karnına koyuyor. Karnındaki bebek hareket ettiğinde rahatlıyor. </p>
			<p class="ana-metin ParaOverride-17">Artık diğerleri de bir şeylerin yolunda gitmediğinin farkında. Elena yaklaşıp Elsa’yı dürtüyor ama kadında tepki yok. Bileğinden nabzını kontrol ediyor. Herkes suskun. Birkaç saniye sonra çaresizce başını sallıyor. Yüzünde şaşkınlık ve üzüntü, tek tek arkadaşlarına bakıyor: “Ölmüş.”</p>
		</div>
	</body>
</html>