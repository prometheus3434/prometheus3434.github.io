<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-17</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-17" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-15"><span class="CharOverride-11">İstanbul, 3 Ağustos 1973 </span></p>
			<p class="ana-metin"><span class="CharOverride-11">Sevgili Adele,</span></p>
			<p class="ana-metin"><span class="CharOverride-11">Sana neden yine yazıyorum bilmiyorum. Belki kendim için yapıyorum bunu. Suskunluğun beni yaralıyor, ama bana engel olamıyor. Bu satırları okuyacak mısın bilmiyorum, ama yazarken beni dinlediğini hissediyorum. Nasıl anlatacağımı bilemediğim bir duygu bu, ama zaten gerek de yok, çünkü beni anlayabilecek tek kişi sensin. Şu an sadece ikimiz varız, defne çalısının gölgesindeki gizli sığınağımızda sen ve ben. Sana kısık sesle, aslında hiç görmediğim bir rüyayı anlatıyorum. Seni mutlu etmek için uydurduğum bir rüya ve sen gözlerini açarak soruyorsun: “Eee sonra? Sonra ne oldu?” </span></p>
			<p class="ana-metin"><span class="CharOverride-11">Ama bu yıllar önceydi. </span></p>
			<p class="ana-metin"><span class="CharOverride-11">Şimdi ise anlatacak o kadar çok şey var ki, hiçbir şey uydurmama gerek yok. Bu gece gerçekten rüyamda gördüm seni. Bebek’teki yalının, Boğaz’ın güvenilmez sularına uzanan iskelesinde. Birlikte geçirdiğimiz son gün giydiğimiz kıyafetler vardı üstümüzde, el ele yalınayak yürüyorduk. Sonra sen elimi bıraktın, iskelenin ucuna gittin ve suya atladın. Olduğum yerde donakalmıştım. Bunun delilik olduğunu söylemek istiyordum sana ama konuşamıyordum. Ağzım açıktı ama sesim çıkmıyordu. O noktada akıntının çok kuvvetli olduğunu biliyordum, üstelik elbisen hareket etmeni engelliyordu, ama sen karşı kıyıya ulaşmak istermiş gibi kollarını çırpıyordun, sonra birden yok oldun. İşte o an bağırmaya başladım. Ve uyandım. Komodinin üstündeki saat, sabah yedi buçuğu gösteriyordu. </span></p>
			<p class="ana-metin"><span class="CharOverride-11">Üç saat önceydi ama uykumdaki o dehşet duygusunu hâlâ üzerimden atamadım. Kökleri eskiye dayanıyor, kurtulmak kolay değil. Savunmasız kaldığım anlarda içimi burkan, düşlerimi kâbusa çeviren ayrılık acısı bu. Gözlerimi açıp yanımda olmadığını fark ettiğimdeki acı. Neredesin? Terk edilmeyi kabullenemeyen birinin endişesiyle soruyorum bunu. Odada seni arıyor ve gördüğümü sanıyorum. Aynanın yanındaki fırçada, komodinin üstünde unutulan kaşıktaki ruj izinde, bir aşk şiirinin yer aldığı açık kitap sayfasında, en sevdiğim ve senin de sevdiğin parfümde. </span></p>
			<p class="ana-metin"><span class="CharOverride-11">Demli bir çay, ekmek, beyaz peynir, zeytin ve balla kahvaltı yaptım. Sonra birkaç işi halletmek için dışarı çıkacağım. Anlayacağın, hayat bir şekilde devam ediyor ve her doğan gün, geceleri peşimi bırakmayan hayaletleri kovalayarak, beni korkularımdan arındırıyor. </span></p>
			<p class="ana-metin"><span class="CharOverride-11">Bu öğleden sonra bir arkadaşım, Kemal beni almaya gelecek. Ateş kırmızısı</span> <span class="CharOverride-11">Chevrolet Corvette Stingray’i var. Markasını biliyorum, çünkü hava atmak için sürekli söylüyor. Onun zaafı bu. Ama itiraf etmeliyim ki o sürat arabasıyla gezmek benim de hoşuma gidiyor. Bazen, saçlarımız rüzgârda savrulurken amaçsızca dolaşıyoruz. Hiç dile getirmedik ama yoldan geçenlerin hayranlık ve haset dolu bakışları ikimizin de hoşuna gidiyor. İri çerçeveli güneş gözlüğüm ve renkli eşarpla bağladığım geniş kenarlı şapkamla etrafa hava atarken, adeta bir Hollywood yıldızı olduğumu hayal ediyorum. </span></p>
			<p class="ana-metin"><span class="CharOverride-11">Kocamı merak ediyorsundur. Ender’le altı ay önce boşandık. Kaçınılmazdı. İlk yılımız fena geçmedi, ama sonra kıskançlıklar, olay çıkarmalar başladı. Aslına bakarsan </span><span class="CharOverride-11">yürümeyeceğini başından beri hissettiğimi itiraf etmeliyim. Bana göre birisi değildi. Bazen doğru insanı hiç bulamayacağımı düşünüyorum. Gerçek aşkı bulmak, hayatta insanın başına ancak bir kez gelebilecek bir şans. Ve ilk başta büyük bir lütuf gibi görünse de, aslında tersine çevrilmesi zor bir laneti de beraberinde getirir. Ne demek istediğimi anlıyorsun. Dayanılmaz bir lanet. </span></p>
			<p class="ana-metin"><span class="CharOverride-11">Ender kötü bir eş olduğundan değil. Seyahate çıktığı sürece ona tahammül edebilirdim, ama zamanla seyahatleri seyrekleşti ve annesiyle bekâr kız kardeşi evimizden çıkmaz oldular. Ayrıca çocuk istemeye başladı. </span></p>
			<p class="ana-metin"><span class="CharOverride-11">Zevk düşkünü ve liberal maceracı ününü nasıl yarattı bilmiyorum. Günlük hayatta oldukça öngörülebilir, geleneksel ve alışkanlıklarına bağlı bir adam aslında. Hayli can sıkıcı. Onunla geçen iki yılın, daha kesin olarak bir yıl sekiz ayın sonunda canıma tak etti: Artık bir gün daha katlanamayacak noktaya gelmiştim. Bavulumu toplayıp gittim. Biliyorsun, uzmanlık alanım.</span></p>
			<p class="ana-metin"><span class="CharOverride-11"> İşin en zor kısmı Bebek’teki yalıdan, o çok sevdiğim bahçeden, Boğaz’a bakan teraslardan ayrılmak oldu. Ama Ender başka seçim bırakmadı bana. Çekemeyenlerin yaydığı, onun beni kovduğu dedikodusu ise külliyen yalan. Gitmemem için diz çöküp yalvardı bana. Aslında en iyisi onun gitmesiydi, ama böyle bir şey söz konusu değildi. Yalı onun üzerineydi, her şey, eşyalar, arabalar, paralar onundu. Hazinesini özenle ördüğü ağın tam ortasında saklayan iri, kıllı bir örümcek gibidir. Ama korktuğum pek başıma gelmedi, sonuçta oldukça cömert davrandı. Artık özgür bir kadınım. Özgür, hali vakti yerinde ve eğlenme arzusuyla dolu. </span></p>
			<p class="ana-metin"><span class="CharOverride-11">Taksim Meydanı’na yakın, Tepebaşı’ndaki Büyük Londra Oteli’nde oda tuttum. Geçici bir süreliğine, ama ruh halime çok uygun. Kendimi, kısa bir mola vermek için uğradığı limanda gereğinden fazla kalan bir denizci gibi hissediyorum: Nihayet yeniden sulara açıldım.</span></p>
			<p class="ana-metin"><span class="CharOverride-11">Bugün Kemal beni ailesinin yalısına götürecek. Boğaz kıyısında inşa edilen, yıllar boyu güzelliklerini koruyan ahşap eski Osmanlı evlerine yalı deniyor. Aynı Roma kaplıcalarının Bizans döneminde bugünkü Türk hamamlarına dönüşmeleri gibi. Son yıllarda biraz kaybolmaya başlasa da, yüzyıllardır süren çok eski bir gelenektir hamam. Müslümanlar için temizlik çok önemli; temizliği çok önemseyen Müslümanlar, ibadet öncesi mutlaka arınırlar. Mahalle aralarındaki gizli saklı, küçük hamamları severler. Eskiden çoğu evde su akmazken ve banyo yokken çok revaçtaymış bunlar. Aynı zamanda sosyalleşme mekânlarıymış: Orada buluşuluyor ve hatta yemek bile yeniliyormuş. Şimdilerde ise çoğu terk edilmiş durumda. Bir gün kendi kendime gezinirken girdiğim bir sokağın sonunda karşıma tesadüfen hâlâ açık olan bir hamam çıkıverdi. Göz atmak için içeri girdim, ama erkeklere ait bölüm olmalıydı ki yaşlı bir adam çıkmam için beni sertçe uyardı. En azından koridorun sonundaki soyunmalığın bir köşesini görecek vaktim oldu. Tam ortada yer alan taş bir çeşmeden su fışkırıyordu.</span></p>
			<p class="ana-metin"><span class="CharOverride-11">Kemal’in yalısı çok güzel olmalı. Boğaz’ın Anadolu kıyısında, Kanlıca’da. Hafta sonunu orada geçireceğiz, belki biraz daha uzun kalırız. Günlerdir üstüme çöken o boğucu sıcak havadan kurtulmak için can atıyorum: Şehir merkezine nazaran Boğaz kıyısı hep esintili, serin oluyor.</span></p>
			<p class="ana-metin"><span class="CharOverride-11">Gördün mü bak, isteksiz başlamıştım ama yazmak iyi geldi. Gerçi beni bu kadar korkutmana hiç gerek yoktu ama, yine de iyi ki rüyama girdin. Yoksa seni bu kadar yoğun hissetmez, her zamanki gibi yokluğunun hüznüyle uyanırdım. Günüm daha üzgün geçerdi. </span></p>
			<p class="ana-metin"><span class="CharOverride-11">Biraz önce otelin koridorundan bana seslendiğini duyar gibi oldum: Yüreğim ağzımda kapıyı açtım, ama asan</span><span class="CharOverride-11">söre doğru giden iki arkadaştı sadece. Çılgınca gelse de, hayal kırıklığına uğramadım. Benim için yine de bir işaretti. Varlığının işareti.</span></p>
			<p class="ana-metin"><span class="CharOverride-11">Söz veriyorum, bir daha bu kadar uzun süre haber­siz bı­rakmayacağım seni. Ama lütfen sen de kendinden haber ver.</span></p>
			<p class="ana-metin ParaOverride-18"><span class="CharOverride-11">Kardeşin</span></p>
		</div>
	</body>
</html>