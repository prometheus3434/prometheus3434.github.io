<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-25</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-25" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-15"><span class="CharOverride-11">İstanbul, 10 Ekim 1977</span></p>
			<p class="ana-metin"><span class="CharOverride-11">Sevgili Adele,</span></p>
			<p class="ana-metin"><span class="CharOverride-11">Ekim başında bazı günler İstanbul aniden grileşiyor. Sanki yaz mevsimi birden sona eriyor ve her seferinde bu bende şaşkınlık uyandırıyor, belki buraya geldiğimden beri kendimi sürekli tatildeymiş gibi hissetmemdendir. Ansızın çıkagelen sonbahar İtalya’yı düşürüyor aklıma ve içim hüzünle kaplanıyor. Sabah uyanır uyanmaz seni düşünüyorum. Yataktan kalkınca ne yaptığını, kahvaltıda ne yediğini merak ediyorum. Belki serin geldiği için üstüne bir kazak almışsındır. Belki bazen beni düşünüyorsundur. </span></p>
			<p class="ana-metin"><span class="CharOverride-11">Oysa sen hep aklımdasın. Garip değil mi? Zaman geçtikçe daha az unutmak istiyorum seni. On yıl önce buraya geldiğimde başka amaçlarım vardı. Sadece geleceğe odaklanmıştım. Heyecan dolu, korkusuz bir hayat bekliyordu beni ve bir an önce başlamaya can atıyordum. Çok az insanın ikinci bir şansı olur ve ben ağır bir bedel karşılığı bunu elde etmiştim. Geçmişten, güven duygusundan, beni büyüten aile ortamından vazgeçerek. Senden vazgeçerek. Daha o zamanlar geri dönmeyeceğimi biliyordum. Ancak sevgilerin dışında bir daha asla tekrar edilmeyecek hataları da ardımda bırakmıştım. Şimdi başka bir kadınım. Kaçarak yeniden doğdum. </span></p>
			<p class="ana-metin"><span class="CharOverride-11">İtalya’dan ayrılmadan önce, günün birinde tekrar görüşmeyi umut eden iki arkadaş gibi, sana öfke duymadan veda etmek isterdim. Ama sen izin vermedin. O an çok kırılmış, kızmıştım, ama şimdi seni anlıyorum. Az önce çekmecemi açtım ve önceki hayatımdan kalan, elime alıp bakmaktan artık yıpranmış tek fotoğrafı, ikimizin fotoğrafını çıkardım. Bahçedeyiz, sen on iki, ben on yaşında. Bir­ör­nek giyinmişiz, çiçekli yazlık bir elbise var üstümüzde. Annemin hâlâ</span> <span class="CharOverride-11">herkesi</span> <span class="CharOverride-11">ikiz olduğumuza inandırmaktan zevk aldığı dönemler. Belli ki zorla poz vermişiz, sabırsızca bir an önce koşup gitmek istiyoruz. Bacak kaslarımız yay gibi gergin, kaçmaya hazırız. Gözlerimizin içi parlıyor. </span></p>
			<p class="ana-metin"><span class="CharOverride-11">Fotoğrafı babamızın çektiğini ve bizim defnenin arkasındaki sığınağımıza gitmeye can attığımızı hatırlıyorum. Kulağına bir sır ya da yeni bir keşfi fısıldamış olmalıyım ki, gülümsüyorsun. Ne olduğunu şimdi hatırlamıyorum ama ne önemi var. O zaman iki suç ortağı olarak bir köşeye çekilip fısıldayarak konuşur, kimi zaman hayalî dünyalar yaratıp bunlara gizemli açıklamalar getirir kimi zaman da sadece ikimizin paylaştığı komikliklere gizlice gülmek için hiçbir fırsatı kaçırmazdık, hatırlıyor musun?</span></p>
			<p class="ana-metin"><span class="CharOverride-11">O fotoğrafın bir kopyası da sende. Evindeki büfenin üstünde, gümüş bir çerçeve içinde duruyordu. Bazen hâlâ orada mı diye merak ediyorum. Belki sakladın. Ya da attın. </span></p>
			<p class="ana-metin"><span class="CharOverride-11">Ne oldu bize Adele? Böylesine güçlü bir bağ nasıl böyle acı bir şekilde koptu? Bunca kötülüğü neden yaptık birbirimize?</span></p>
			<p class="ana-metin"><span class="CharOverride-11">Hayattaki tek pişmanlığım, içinden söküp atamadığın acının tek nedeni bu.</span></p>
			<p class="ana-metin"><span class="CharOverride-11"> Açıklamalarımı hiç dinlemek istemedin. Zamanla seni anladım ama yine de bu sana duyduğum nefretin önüne geçemiyor. Belki ben de aynısını yapar, bu hatayı tekrarlardım, bilemiyorum. Kaçmak yerine beni dinleseydin bel</span><span class="CharOverride-11">ki yine beni affetmezdin. Ama en azından bana seni affetme şansı verirdin. </span></p>
			<p class="ana-metin"><span class="CharOverride-11">Vittorio konusunda kendini kandırdın, inanmak istediğin gibi bir erkek değildi o. Ben saf ve deneyimsiz bir genç kızdım, ama onun gerçek yüzünü görmem ve buna rağmen sevmem zaman almadı. Ne var ki doğru, ona direnemedim: Bu konuda suçluyum.</span></p>
			<p class="ana-metin"><span class="CharOverride-11">Sensiz gittiğim partide onu tanıdığım anda delice âşık oldum. Kendimi ona teslim etmem için gözlerimin içine bakması yetmişti. Sonra sohbet etmeye başladık, beni dansa kaldırdı, ardında da bir içki ikram etti, iltifatlara boğarak yüzümü kızarttı... O gün beni görmezden de gelebilirdi, ama bu bir şey değiştirmezdi. Ağına düşmüştüm bir kere. </span></p>
			<p class="ana-metin"><span class="CharOverride-11">Eve dönerken mutluluktan havalara uçuyordum. Onu </span><span class="CharOverride-11">tekrar görebilmek için can atıyor, günleri, saatleri, dakikaları sayıyordum. Ve o yaz akşamı geldiğinde, o doğum günü davetinde, birdenbire onun için saydamlaşmıştım. Çünkü artık sen vardın. Bir şeyler söylemeye çalışsam da, sesin benimkini bastırıyordu. Ona doğru her gülümseyişimde tam önümden geçerek beni gölgede bırakıyordun. Beni dansa kaldırmasını umarken, sen çoktan onun ellerini tutmuş, hayâsızca gülerek onu pistin ortasına çekiyordun bile. Kalbimi kırıp kırmadığını umursamadan onu benden almıştın. Hatırlıyorum da bir ara, yanıma yaklaşıp kedi yavrusu ya da küçük bir kızmışım gibi yanağımdan makas almış ve bana arkasını dönmüştü. Daha heyecan verici bir av peşindeydi, yakalanmaya can atan bir av. Böylece nişanlandınız. Ve sonunda seninle evlendi. </span></p>
			<p class="ana-metin"><span class="CharOverride-11">Ama sonra buna pişman oldu. </span></p>
			<p class="ana-metin"><span class="CharOverride-11">Bizi o kafede gördüğün günü hatırlıyor musun? Tesadüfen karşılaştığımız doğru değildi. Annemle kavga etmiştim, evet, ama beni Roma’ya Vittorio getirdi. Aylardır gizlice buluşuyorduk. Hafta içi bir müşterisini görmek için Viterbo’ya geliyordu. Beni o aradı, evin yakınında bir yerden. Beni orada bulacağını biliyordu tabii, başka nerede olabilirdim ki... Her şey böyle başladı. Haftada iki kere akşamüstleri, akrabalarının kışın boş olan villasında buluşuyorduk. Metresi olmuştum. Kendimi suçlu hissediyor muydum? Hayır. Çünkü benim gözümde, kardeşinin elinden sevdiği erkeği alan sendin. Hem biliyor musun, Vittorio sürekli evliliğinizde sorunlar yaşandığını, seninle evlenmekle hata ettiğini tekrarlayıp duruyordu. </span></p>
			<p class="ana-metin"><span class="CharOverride-11">Buluştuğumuz büyük ev buz gibiydi, küf ve toprak kokusu sinmişti her yere. Gerçekten saftım, cinsellikle ilgili hiçbir şey bilmiyordum. Ondan tek istediğim romantik aşktı, ama Vittorio bedenimi arzuluyordu. Böylece, bir öğretmenin en gözde öğrencisini eğitmesi gibi, beni bedensel zevklerle tanıştırdı ve ben sırf onu tatmin etmek için her şeyimi veriyordum. Birinci kattaki, duvarları mavi boyalı, tavanı çiçek desenleriyle süslü odada sevişiyorduk. Pilili etekler ve düğmelerini tutkuyla, yavaş yavaş açtığı gömlekler giymemi istiyordu. Çarşaflar nemliydi ve soğuktan dişlerim takırdıyor, tüylerim ürperiyordu, ama izin vermediği sürece hareket edemiyordum. Ne yapmam gerektiğini, ona nasıl dokunacağımı, hangi pozisyonu alacağımı o söylüyordu. Onun zevki benim zevkimdi. O zaman nefeslerimiz hızlanıyor ve o serin havada tek bir buhar bulutunda birleştiriyordu. </span></p>
			<p class="ana-metin"><span class="CharOverride-11">Evden kaçtığım akşam kendimde değildim. Vittorio olmasaydı ne yapardım bilmiyordum. Arabayla gelip beni aldı ve Roma’ya, bürosunun yakınlarındaki bir pansiyona götürdü. Sana haber vermemenin daha iyi olduğu konusunda hemfikirdik. Ama yavaş yavaş tavrı değişti. Onu endişeli, ama aynı zamanda heyecanlı görüyordum. Uzun süredir düşündüğü ve nihayet gerçekleştirme fırsatı bulduğu gizli bir planı vardı sanki. Sonunda bir sabah konuşmamız gerektiğini, bunun böyle devam edemeyeceğini söyledi. Otelde kalmam fazla masraflı olmaya başlamıştı. Beni o kafeye götürdü. Ve sen geldin. </span></p>
			<p class="ana-metin"><span class="CharOverride-11">Bilerek yaptı. Biliyor muydun? Bir süre sonra itiraf etti bunu. Bizi görmeni istedi. Beni evinize çağırmanı... Bu fikrin senden çıkmasını... Karısı ve metresiyle aynı çatı altında yaşamak: Rüyası buydu ve gerçekleştirmişti işte. Ama hastalıklı bir ruha sahip olduğunu açıkça anlamama rağmen hâlâ Tanrı gibi görüyordum onu. Bazen fazla acımasız, ama yine de karşı konulması imkânsız bir Tanrı. </span></p>
			<p class="ana-metin"><span class="CharOverride-11">Sonra, nasıl bilmiyorum, bir şeylerin yolunda gitmediğini anlamaya başladım. Onda. Bizde... Kuşkularımı kiminle paylaşabilirdim? Seninle değil tabii ki. Günbegün kaygılarım artıyordu. Bir iş buldum, mümkün oldukça evden uzak kalmaya çalışıyordum, ama er geç döneceğim yer orasıydı. </span></p>
			<p class="ana-metin"><span class="CharOverride-11">Her gece beni arıyordu. Odama geliyor, gün ağarana kadar kalıyordu. Ve sen hiçbir şeyin farkında değildin! İmkânsız bir durumdu. Kendimi kafeste hissediyordum. Altından bir kafeste... Artık dayanamıyordum. En azından bir seçim yapmasını istiyordum. Hangimizi seçeceğinin de artık bir önemi yoktu. İçinde bulunduğumuz durumla kıyaslandığında her türlüsü özgürlük sayılırdı. </span></p>
			<p class="ana-metin"><span class="CharOverride-11">Kim daha suçlu, ha? Başkasının aşkını çalan ya da ihanete uğrayan kim? Hayatın siyahla beyazdan ibaret olmadığını kavradığın zaman, kimin hangi tarafta yer aldığını belirlemek hiç de sanıldığı kadar kolay değil... Zira her suçun bir kefaleti vardır. Ve başka türlü olamayacağını er ya geç kabullenmek gerekir.</span></p>
			<p class="ana-metin"><span class="CharOverride-11">Bu mektubu da asla okumayacağını biliyorum, ama her şeye rağmen umudum tükenmiyor.</span></p>
			<p class="ana-metin"><span class="CharOverride-11">Tüm sevgimle...</span></p>
			<p class="ana-metin ParaOverride-15"><span class="CharOverride-11">Elsa’n</span></p>
		</div>
	</body>
</html>