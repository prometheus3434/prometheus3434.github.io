<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-14</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-14" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">Ambulans geldi. Acili arayan Sergio’ydu. Telefonu açtıklarında da durumu açıklamak kolay olmadı. Santral görevlisi işi ağırdan almıştı. “Anlamadım” ve “Tekrar eder misiniz lütfen?” deyip duruyordu. Sergio öfkeden patlamamak için zor tuttu kendini. O kritik anlarda nasıl çaresiz hissedildiğini anlamıştı. Zamana karşı yarışıyorlardı? Kim bilir, Elena belki de yanılmıştı. Belki Elsa sadece bayılmıştı ve telefondaki adam ona göz göre göre vakit kaybettiriyordu... </p>
			<p class="ana-metin">Ama Elena yanılmamıştı.</p>
			<p class="ana-metin">Sergio şimdi boş gözlerle, hakkında az önce anlattıkları dışında hiçbir şey bilmedikleri o kadının cansız bedeniyle etrafında toplanan ambulans görevlilerine bakıyor. Yanında duran Giovanna başını çeviriyor. Görevlilerin giysilerinin parlak turuncu rengi insanın gözünü yoruyor. Mutfakta Elena ile ikisi kaldılar. Diğerleri salonda. Aralık kapıdan fısıldaşmaları duyuluyor. </p>
			<p class="ana-metin">Elena kendini tanıtıyor: “Merhaba, ben doktor...” İlkyardım ekibi doktor olduğunu duyunca işlerini daha titiz yapıyorlar sanki. Meslekten oluşu görevlileri etkiliyor, ama Sergio aynı zamanda endişe uyandırdığı hissine de kapılıyor. Belki de üstleri olan birinin gözetiminde olmaktan çekiniyorlar. Elena, kurbanın ani bir rahatsızlık geçirdiğini düşündüğünü söyleyerek olan biten hakkında onları bilgilendiriyor.</p>
			<p class="ana-metin">“Daha birkaç dakika önce bize patlıcanlı yemek tarifi veriyordu, sonra da öldü. Sessiz sedasız! O an farkına bile varmadık...” diye lafa giriyor Giovanna.</p>
			<p class="ana-metin">Görevlilerden biri Elena’ya dönerek, “Kadının rahatsızlandığını geç fark etmiş olabilir misiniz?” diye soruyor.</p>
			<p class="ana-metin">“Yo, hayır, birkaç saniye içinde, en fazla iki dakika. Bir anekdot anlatıyordum ve herkes dikkatini bana vermişti. Sağımda, görüş alanımın dışında kaldığı için ben de bakmıyordum ona. Nabzını kontrol ettiğimde ne yazık ki atmıyordu.”</p>
			<p class="ana-metin">“Ve kadının nabzının atmadığını anladınız,” diye ısrar ediyor görevli.</p>
			<p class="ana-metin">“Aynen.”</p>
			<p class="ana-metin">“Hanımefendi özel bir şey yemiş miydi? Kalp krizi geçirmesine neden olacak bir şey?”</p>
			<p class="ana-metin">“Hayır, yemeğe elini bile sürmedi,” diyen Giovanna soğumuş makarna tabağını işaret ediyor. “Şarap da istemedi. Kadehini doldurmak isterken beni durdurup suyu tercih ettiğini söyledi. Hatta tam olarak, ‘Bugün içmesem daha iyi,’ dedi.”</p>
			<p class="ana-metin">“Ama sofraya oturmadan önce ilaç içti,” diye araya giriyor Elena. “Çantasına bakmalısınız: İlaç kutusu orada. Belki reçeteyi de bulursunuz. Sanırım hastaydı.”</p>
			<p class="ana-metin">Sağlık görevlileri Elsa’ya ilkyardım uygulamaya çalışıyor ama boşuna: Elsa’nın durumu kesin. </p>
			<p class="ana-metin">“Maalesef yapılacak bir şey yok. Kadın ölmüş,” diyor iriyarı olan acil tıp teknisyeni. Sergio’ya soruları soran sağlık personeli bir form doldurup imzalatırken, diğerleri tıbbi cihazları toparlamaya başlıyor. Bu bürokrasi işleminden canı sıkılan Sergio formu karalarcasına dolduruyor. Olup bitenler ona gerçekten çok bir film sahnesi gibi geliyor. Korkunç bir felaketin yaşanmasına dakikalar kala çıkagelen mucizevi bir yardımla olayların akışının bir anda değişiverdiği o boğucu dramlardan birindeymiş gibi. Ama bu kez mutlu sonla bitmeyecek. </p>
			<p class="ana-metin">Elsa’nın cansız bedeni boş bir çuval gibi sedyede yığılmış duruyor. Solgun yüzünde ruju dağılmış. Bir saat önce oturduğu ve bir daha kalkamadığı sandalye, şimdi masanın yanında öylece duruyor.</p>
			<p class="ana-metin">Diğerlerinden daha konuşkan olan sağlık görevlisinin kemerinde, tabanca gibi, eski görünümlü, kulak tırmalayıcı sesler çıkaran bir telsiz asılı. Sergio bunun emirler veren metalik bir ses olduğunu anlamakta zorlanıyor. Ses çok cızırtılı. Ama kimse aldırmıyor buna. O sürekli cızırtı, ortamı daha da gerçeküstü kılıyor.</p>
			<p class="ana-metin">Satışa çıkar çıkmaz gidip en son model cep telefonu alan Sergio kısık sesle, “Neden böylesi köhne bir teknoloji kullanıyorlar? Akıllı telefon daha pratik değil mi?” diye soruyor.</p>
			<p class="ana-metin">Giovanna, “Ne dedin?” diyor.</p>
			<p class="ana-metin">“Yok bir şey, sadece acil servisle konuşmak için bu köhne aletler yerine neden akıllı telefonları kullanmadıklarını merak ettim.” </p>
			<p class="ana-metin">“Olur da bir yerde telefon çekmezse radyo frekanslarından yararlanılsın diye sanırım,” diye açıklıyor Elena.</p>
			<p class="ana-metin">Giovanna suskun. Ne diyeceğini bilmediğinde susmayı tercih ediyor. Sağlık görevlilerinin hareketlerini izlerken yüzünde memnun bir ifade var. Naaşı mavi bir örtüyle nazikçe kapatmaları ona ilkel kavimleri anlatan bir belgeselde gördüğü ritüelleri anımsatıyor. Ölümle yüz yüze gelmelerine rağmen duygularına böylesine hâ­kim olmayı başarmaları, onda hayranlık uyandırıyor. Bu insanlar, elden gelen bir şey olmadığında bile ne yapılması gerektiğini biliyorlar galiba.</p>
			<p class="ana-metin">“Biraz sonra ablası gelecek. Ona haber vermek lazım,” diyor birden Sergio’ya dönerek. Ses tonunda sorunu bir an önce çözmek isteyen birinin kararlılığı var.</p>
			<p class="ana-metin">“Doğru! Neredeyse unutuyordum...” O nazik kadına, yıllar sonra tam kavuşacakken kardeşini kaybettiği haberini verecek olma fikri bile Sergio’ya kendini kötü hissettiriyor. Kelimenin tam anlamıyla kaderin kötü bir oyunu.</p>
			<p class="ana-metin">Giovanna sağlık görevlisine soruyor: “Onu nereye götüreceksiniz? Bir akrabası var, ablası... Sanırım bazı for­malitelerin yerine getirilmesi gerekiyor.” </p>
			<p class="ana-metin">“Ona siz mi haber verirsiniz?” </p>
			<p class="ana-metin">“Evet, tabii. Aslında buraya geliyor. Birazdan burada olur.”</p>
			<p class="ana-metin">Sağlık görevlisi, gidecekleri hastanenin morgunun numarasını veriyor, o da alışveriş listesini yazdığı mutfaktaki deftere hızla not ediyor. </p>
			<p class="ana-metin">Bu arada salonda arkadaşların kısık sesle konuşmaları kesildi. Biri kapıyı açtı, Elsa’nın cansız bedenini taşıyan sağlık görevlilerine bakıyorlar. Giulio bir koltuğa çöküyor, yüzü solgun, boş boş bakıyor. Onun bu halinden endişelenen Elena yanına gidiyor. Neden bu denli yıkıldı? O kadını tanımıyordu bile, bu kadar sarsılması normal değil. Rahatlatmak için elini omuzuna koyup sevgiyle okşuyor.</p>
			<p class="ana-metin">“Hey yakışıklı, ne oldu? İyi misin?” diye soruyor.</p>
			<p class="ana-metin">Giulio, “Evet, evet,” diye mırıldandıktan sonra tekrar sessizliğe bürünüyor.</p>
			<p class="ana-metin">Sağlık görevliler arkalarında yoğun bir kasvet bulutu bırakarak evden çıkar çıkmaz kapı çalınıyor. Kapıyı Giovanna açıyor. Karşısında üç polis buluyor, üçü de çok genç ve hallerine bakılırsa oldukça sabırsızlar. Açık renk gözlü, kısa kızıl sakallı olanın elinde bir dosya var. İzin istemeden Elsa’nın son nefesini verdiği sandalyeye oturuyor, ama ne Sergio’nun ne Giovanna’nın bunu söylemeye cesareti var.</p>
			<p class="ana-metin">“Polis niye geldi? Kim çağırdı?” Kısık sesle soran Annamaria.</p>
			<p class="ana-metin">Leonardo omuzlarını silkiyor. O nereden bilsin? İkisi de meraklı gözlerle Elena’ya bakıyor: Doktor olduğu için her şeyi bilir diye düşünüyor olmalılar.</p>
			<p class="ana-metin">“Arkadaşlar, hiçbir fikrim yok. Ani ölüm vakalarında otomatikman emniyete de haber veriliyor belki.”</p>
			<p class="ana-metin">Annamaria kanepeye uzanıyor. Jinekoloğun önerdiği gibi dolaşımı hızlandırmak için bacaklarının altına iki minder koyuyor. O pozisyonda mutfağı net görüyor.</p>
			<p class="ana-metin">Sergio polislere dönüp, “Bir şey içer misiniz? Bir bardak su? Kahve?” diye soruyor, sanki misafirliğe gelmişler gibi. Ama onlar değerli vakitlerinin bir saniyesini bile harcamak niyetinde değiller.</p>
			<p class="ana-metin">Sakallı polis, “Yok, sağ olun, raporu yazmak için yardımınıza ihtiyacım var sadece,” diye yanıtlıyor. Sol elinde sıkıca bir dosyayı tutuyor, sağ elinde de bir kalem.</p>
			<p class="ana-metin">Etrafında olan bitene ilgisiz kalan tek kişi Leonardo. Kütüphaneden bir çizgi roman alıp sanki tramvayda ya da bir diş hekiminin bekleme odasındaymış gibi okumaya başlıyor. Ama arkadaşları yalnızca rol yaptığının farkında. Hiçbir şey olmamış gibi davranmak, kontrolü dışında gelişen olaylarla bu şekilde baş etmek geliştirdiği bir savunma mekanizması.</p>
			<p class="ana-metin">Aslında polislerin gelmesiyle Leonardo paniğe kapıldı. Hayatı boyunca polisle işi olmadı ama yine de kendini suçlu hissediyor. Detaylarını hatırlamadığı bir suç işlemiş gibi. Ev bir anda olay yerine dönüştü ve o yaptıklarından dolayı sorguya çekilmeyi bekliyor. Hangileri için peki? Çizgi romanın sayfalarını çevirirken, ellerinin titrediğini fark ediyor. <span class="CharOverride-11">Diabolik</span> ve <span class="CharOverride-11">Eva Kant</span> dolunaylı bir gecede büyük bir mücevher soygunu yapıyorlar. Bir anlığına o da kendisini hırsızdan farksız hissediyor ve müthiş korkuyor. Kimse korktuğunu anlamasın diye her zamanki kibirli, küçümseyici tavrını takınacak. Onu iyi tanıyanların dışında kimse tabii ki.</p>
			<p class="ana-metin">“Ne yapıyorsun, Leo? Ne okuyorsun?” Annamaria’ nın sesi sitemkâr.</p>
			<p class="ana-metin">Leonardo gözlerini kitaptan kaldırarak, “Hiç, eski bir <span class="CharOverride-11">Diabolik</span>. Sergio’nun sevdiğini bilmiyordum...” diye yanıtlıyor.</p>
			<p class="ana-metin">Annamaria karnını okşayarak, “Yakın arkadaşsınız di­ye onun sevdiği her şeyi bilmek zorunda değilsin ya!” diyor.</p>
			<p class="ana-metin">Leonardo çizgi romana dalıyor yine. Annamaria’ya bakmakta zorlanıyor. Baba olmayı iple çekmesine rağmen hayatına getireceği değişiklikler onu korkutmuyor da değil. Bu nedenle bazen çareyi karısının hamileliğini yok saymakta buluyor. En iyisi polis memurlarına konsantre olmak. Fırtınalı bir denizde cankurtaran simidiymiş gibi <span class="CharOverride-11">Diabolik</span>’e sıkıca sarılıp mutfağa göz atıyor. Memurlardan biri Giovanna’yla konuşuyor ama Leonardo’ nun gözü, her durumda nasıl davranması gerektiğini bildiği için son derece sakin, rahat görünen Sergio’nun üzerinde. Leo onun üniformalı adamların karşısında dimdik durup söz almasını, memurların da anlattıklarına pürdikkat kesilmesini izliyor. Pencereden içeri süzülen ışık saçlarına vuruyor. Heyecanına yenik düşen Leonardo çizgi romanı elinden düşürüyor. <span class="CharOverride-11">Diabolik</span>’e ilgisi bir anda söndü. Bu arada bir polis memuru salon kapısından başını uzatıp herkesi mutfağa çağırıyor.</p>
			<p class="ana-metin">“Demek ölen kadını tanımıyordunuz?” Sakallı polisin bu soruyu üçüncü soruşu. Bu olağandışı durumu anlamakta zorlanıyor gibi. </p>
			<p class="ana-metin">Derdini yeterince anlatan Sergio, sözü Giovanna’ya bırakmanın daha iyi olacağını düşünüyor. Nitekim karısı, olayı başından sonuna sakin sakin anlatıyor. Sonunda polis memuru ikna olmuş gibi. </p>
			<p class="ana-metin">“Kadının özel eşyaları?” diye soruyor.</p>
			<p class="ana-metin">Sergio, “Sadece bu vardı,” diyerek işlemeli çantayı uzatırken farkında olmadan gözleriyle Elsa’nın masanın üzerine bıraktığı mektupları arıyor. Neyse ki hâlâ masanın üstündeler. Rahatlıyor. Giovanna da aynı şeyi düşündü, bakışları buluşuyor. Geldiğinde onları ablasına verecekler. Trajik haberi verecek olmak Sergio’nun içini burkuyor. Ama hemen toparlıyor kendini: Bunu sonra düşünecek.</p>
			<p class="ana-metin">Polisler ölen kadının çantasında İtalyan kimlik kartıyla bir Türk pasaportu buluyor. Sergio belgelere gözucuyla bakıyor: İlkinde en az otuz yıl öncesine ait, ikincisinde daha yeni bir vesikalık fotoğraf var. Fotoğraftaki kadın aynı ama isim farklı. Muhtemelen Türkiye’de evlendi ve kocasının soyadını aldı. Belgenin verildiği yer İstanbul.</p>
			<p class="ana-metin">“İstanbul!” diye bağırıyor Giovanna heyecanla. O şehir hep büyülemiştir onu! Hep gitmek istemiş ama bir türlü fırsat bulamamıştı.</p>
			<p class="ana-metin">“Tahmin etmiştim, hünkâr yemeğinin tarifinden sonra...” diyor Elena.</p>
			<p class="ana-metin">Annamaria kısık sesle yorum yapıyor: “Demek mektupları İstanbul’dan gönderdi.”</p>
			<p class="ana-metin">Tek konuşmayan Giulio. Elsa öldüğünden beri ağzını bıçak açmadı. Arkadaşları ne kadar perişan olduğunu tahmin edemez. Ölümle yüz yüze gelmek onda şok etkisi yarattı. Sofrada kadının tam karşısında oturuyordu: Ona ifadesizce bakan o gözler aklından hiç çıkmayacak. Ve o hiçbir şeyin farkına varmamıştı!</p>
			<p class="ana-metin">Bu arada polisler hepsinin kimliklerini istiyor.</p>
			<p class="ana-metin">“Sicil kaydınıza bakmalıyız. Sadece formalite,” diye açıklıyor sakallı polis. Gitmeden önce de profesyonel bir tonla, bir kuralı ezbere okur gibi ekliyor: “Ama önümüzdeki günlerde ifade için karakola çağrılabilirsiniz.”</p>
			<p class="ana-metin">Giovanna onları yolcu ettikten sonra evini başka belalardan korumak istermiş gibi sırtını kapıya sıkıca dayarken uzaklaşan polislerin ayak sesleri duyuluyor. Gözlerini kapatıp derin bir nefes alıyor. Biraz önceki sakinliği yerini, kendisini de şaşırtan bir öfkeye bırakıyor. El­sa’ya kızgın. Ona ilk anda duyduğu sempatinin yerini hınç duygusu aldı. Mükemmel hayatının düzenli rutinini bozan o kadın kimdi? Ne akla hizmet Giovanna’nın hiç bilmediği, hayal etmekte bile zorlandığı İstanbul’dan kalkmış ve ölmek için onun mutfağına gelmişti? İçinden onu suçlarken, bir yandan da bunun acımasızca ve bencilce olduğunu hissediyor. </p>
			<p class="ana-metin">Arkadaşının ruh halindeki değişikliği fark eden Annamaria, “Neyin var?” diye soruyor.</p>
			<p class="ana-metin">“Üzgünüm, hepsi bu,” diye yanıtlıyor gerçek duygularını kendine saklayarak. Ablasını görebilmek için dünyanın yolunu gelen, ama sohbet eşliğinde makarnalarını yerken ona pek ilgi göstermeyen yabancıların arasında ölüp giden o zavallı kadın onda acıma hissi uyandırıyor.</p>
			<p class="ana-metin">Annamaria onaylıyor, “Haklısın, acıklı bir hikâye gerçekten. Ve ne şansızlık! Bunca yolu geldikten sonra yabancıların mutfağında ölmek... Ne kadar da anlamsız...” </p>
			<p class="ana-metin">Düşüncelerini okuyor sanki. Giovanna elinde olmadan kızarıyor. Tüm gücüyle ondan beklenen üzgün ifadeyi takınmaya çalışıyor ama içindeki öfke patlamasını dindiremiyor. Elsa’nın ölümü, o güne kadar kendisinin dahi inkâr ettiği kusurlarını ortaya çıkarıp, daima mükemmel görünmek için verdiği tüm çabayı bir anda anlamsızlaştırdı sanki.</p>
			<p class="ana-metin">“Yanılıyorsun.” </p>
			<p class="ana-metin">Herkes bir anda Giulio’ya doğru dönüyor: Konuşan o. Nihayet o suskun afallamayı üzerinden attı. Annamaria’ ya bakıyor.</p>
			<p class="ana-metin">“Ne demek istiyorsun?” diye soruyor o da.</p>
			<p class="ana-metin">“Bir yabancının mutfağında ölmedi. Onun için burası elli yıl önce yaşadığı evdi. Bilindik, sıcak, bir yuva. Şimdi biz ya da başkasının sahip olmasının Elsa için hiçbir önemi yoktu: Önemli olan burada olmasıydı. İnsanlar nasıl nefeslerini tutabiliyorsa bazı mekânlar da duyguları önce duvarları arasında hapseder, sonra da ağır ağır koyuverirler... Bunu fark edecek kadar duyarlı olanlar, onları bedenlerinin her hücresine ulaşana dek içlerine çekerler. Ve nerede olurlarsa olsunlar, kendilerini hep evlerinde hissederler...” </p>
			<p class="ana-metin">Belli ki aşırı hassas olan Giulio’nun zihninde çok derin duygular canlandı. Elena yanına gidip ona sarılıyor.</p>
			<p class="ana-metin">Annamaria, “Abla meselesi hâlâ çözülemedi. Ne yapacağız?” diye endişeyle soruyor.</p>
			<p class="ana-metin">“Ne yapabilirsin ki? Gelmek üzeredir,” diyor Leonardo.</p>
			<p class="ana-metin">Elena ekliyor: “Geldiğinde olan biteni sakince anlatacağız.”</p>
			<p class="ana-metin">Annamaria umutla soruyor: “Polisler ismini aldı: Ha­beri onlar veremez mi?”</p>
			<p class="ana-metin">“Nasıl verecekler? Onlara ev telefonunu verdim, Adele Hanım’sa yolda şimdi,” diyor Giovanna.</p>
			<p class="ana-metin">“Niye ev telefonunu verdin ki?” Soran Sergio.</p>
			<p class="ana-metin">“Bende sadece o vardı da ondan.”</p>
			<p class="ana-metin">Kendini toparlayan Giulio araya giriyor: “Bence bizim söylememiz en doğrusu. Daha insanca.” </p>
			<p class="ana-metin">Giovanna, “Daha insanca mı?” diye soruyor.</p>
			<p class="ana-metin">Elena da aynı fikirde: “Evet, artık yola çıktı ve yaşı da var. Kimse böyle bir haberi telefonda, hele ki polisten almamalı.”</p>
			<p class="ana-metin">Annamaria özür dilercesine, “Tabii ki. Öylesine sordum, anlamak için...” diyor.</p>
			<p class="ana-metin">Sergio, “Elena haklı: Geldiğinde birimiz uygun bir dille durumu anlatır,” diyerek konuyu kapatıyor. Bunu kendisinin yapacağını biliyor. Giovanna yeterince diplomatik değil. Ayrıca şimdi halinde bir tuhaflık var gibi, endişeli görünüyor. Evet, kararını verdi, Adele Ha­nım’la o konuşacak. Düşüncesi bile kendini kötü hissettiriyor ama bundan kaçamaz. Gerginliğini azaltmak için rosto tabağını alıp çöp kutusuna boşaltıyor. Yemeği saklamak fikri bile midesini bulandırıyor.</p>
			<p class="ana-metin">“Sakinleştirici var mı sende?” diye soruyor Leonardo.</p>
			<p class="ana-metin">“Bir şişe Lexotan olmalı. Gel.”</p>
			<p class="ana-metin">Sergio banyoya doğru gidiyor, peşinden de arkadaşı. Kapıyı kapatıp sarılıyorlar. </p>
			<p class="ana-metin ParaOverride-17">“Sakin ol Leo, her şey yolunda,” diye fısıldıyor Sergio onu sımsıkı sararken. Arkadaşı da kendini onun kollarına bırakıyor. Uzaktan diğerlerinin sesleri geliyor, ama onlar duymuyorlar bile. Leonardo, Sergio’yu dudaklarından tutkuyla öpüyor.</p>
		</div>
	</body>
</html>