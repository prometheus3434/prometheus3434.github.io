<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-27</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-27" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-15"><span class="CharOverride-11">İstanbul, 22 Nisan 1978</span></p>
			<p class="ana-metin"><span class="CharOverride-11">Sevgili Adele, </span></p>
			<p class="ana-metin"><span class="CharOverride-11">Son mektubumda yazdıklarım hazmı zor şeylerdi, biliyorum, ama inan bana bunları kabullenmek benim için daha zor. Bu yüzden bugün sana sadece ne kadar mutlu olduğumu anlatmak istiyorum. Bedensel zevklerin hükmettiği ve arzu dolu bakışların buharla karıştığı küçük krallığımda, yeni bir iç huzura kavuştum sanırım. Hiç tanımadığım bu his, yavaş yavaş kaygılı ve öfkeli karakterime nüfuz ederek etkisini gösteriyor.</span></p>
			<p class="ana-metin"><span class="CharOverride-11">İnanılmaz değil mi? </span></p>
			<p class="ana-metin"><span class="CharOverride-11">Arkadaşlarım da şaşkın. Hamamın bedenimi de ruhumu da yumuşattığını söylüyorlar. Gevşetici etkisi beni gerçekten daha anlayışlı ve sakin biri yaptı. Bir yere kadar ama. </span></p>
			<p class="ana-metin"><span class="CharOverride-11">Dün, örneğin, büyümekte kararsız olan bir sevgilinin bonservisini verdim. Hep çocuk kalanlara itirazım yok, ama eğer sanayici bir ailenin tek mirasçısıysan, kırk yaşında işe dört elle sarılman gerektiğini ve yaşlı babanın sırtına yük olmaktan vazgeçme zamanı geldiğini bilmelisin. Eskiden olsa umursamazdım belki, ama işkadını olunca, karşımdakilerden daha kararlı ve sorumlu olmalarını bekliyorum. Sadece şairler ve sanatçılara çalışmama lüksünü tanıyabilirim. O hassas kişiliklere göz yummalı, çünkü zaten yeterince fırtınalı bir hayat yaşıyorlar. Yaratmak acı verici olabilir, kişinin ruhunu parçalar. Ama duyguları dışa vuran bir şiirin ya da bir arzunun coşkusunu yansıtan bir tablonun güzelliği, çekilen her acıya bedeldir: Gerçek bir sanat eseriyle karşılaşmanın, sana hediye edilen değerli bir parçaya bakmanın verdiği mutluluk hiçbir şeyle kıyaslanamaz. </span></p>
			<p class="ana-metin"><span class="CharOverride-11">Bildiğim için yazıyorum bunu; birçok sanatçı tanıma şansına sahip oldum, bazılarıyla samimi dostluğumuz hâlâ devam ediyor. Her birinden hazine değerinde bir hatıra var bende. İthaflı bir şiir, bir portre, bir heykel... </span></p>
			<p class="ana-metin"><span class="CharOverride-11">Geçen hafta, yıllardır Roma’da yaşayan bir delikanlı geldi hamama. Yönetmenlik eğitimi aldığını anlattı. İstan­bul’da doğup büyümüş ama hayatında hiç hamama gitmemiş. Güldük. “Pekâlâ,” dedim, “hadi, neden buradasınız anlatın bana? Sizi hangi rüzgâr attı buralara?” Her müşterilerimle yaptığım gibi tüm içtenliğimle sormuştum. </span></p>
			<p class="ana-metin"><span class="CharOverride-11">“İnanmayacaksınız ama bir İtalyan arkadaşım tavsiye etti. Birkaç ay önce, tanıdıkları onu buraya getirmiş. Onlara göre burası İstanbul’un en iyi hamamı. Herkesin dilinde...” diye nazikçe cevap verdi. Sonra, bahane bulmak istermiş gibi, ekledi: “Aslına bakarsanız sadece meraktan...” </span></p>
			<p class="ana-metin"><span class="CharOverride-11">Ona hemen sempati duydum. Çünkü alabildiğine samimi ve içtendi, tüm o ürkekliğine rağmen... Benimle konuşurken bir yandan antreyi inceliyor bir kaçış yolu arar gibi geldiği kapıyı, arka sokağa açılan ikinci girişi kontrol edip duruyordu. İyi bir aileden geldiği ve çok iyi bir terbiye aldığı belliydi; açık ki onu frenleyen de buydu. Eğitim bazen, kurtulması güç zırhlar yaratır. Bunu, özellikle de erkeklerde hemen fark edecek kadar tecrübe biriktirmedim mi dersin... Mamafih, “Allahaısmarladık,” deyip arka sokakta hızla kaybolmadan önce, onun bu kadarla yetinmeyeceğini biliyordum.</span></p>
			<p class="ana-metin"><span class="CharOverride-11">“Veda etmiyorum çünkü tekrar görüşeceğimizden eminim,” diye bağırdım arkasından. “Hatta bu kez içeri gireceğinizden de: Döndüğünüzde sizden para almayacağım.” </span></p>
			<p class="ana-metin"><span class="CharOverride-11">Aynen tahmin ettiğim gibi iki gün sonra geldi. </span></p>
			<p class="ana-metin"><span class="CharOverride-11">İtalya’da eğitim gören Orhan adlı bu çocukla arkadaş olduk. Artık her gün geliyor. Bir hafta sonra döneceği Ro­ma’dan söz ediyor bana, ben de hamamı, müşterileri, dostlarımı anlatıyorum. Hikâyelerim onu eğlendiriyor ve ben de dinlemesini bilen birini bulmuşken anlatmaktan çekinmiyorum. </span></p>
			<p class="ana-metin"><span class="CharOverride-11">Akşamüstü geç vakit geliyor, yıkanıp masajını yaptırıyor, sonra yanıma, antredeki “ofis”ime geliyor. Müşteriler için ayırdığım tahta taburelerden birine oturuyor ve ikram ettiğim çayı içerken hayatım hakkında sorular soruyor. Sanırım beni ilginç buluyor: İstanbul’da hamam işleten bir kadın görülmemiş. Başka bir yerde de yoktur büyük olasılıkla. Kim bilir belki Orhan günün birinde ünlü bir yönetmen olur, ben de filminin bir kahramanı! Arkadaşlarıyla buluşmaya ya da Kalamış’ta beyaz bir yalıda yaşayan annesini görmeye gidene kadar sohbet ediyoruz. </span></p>
			<p class="ana-metin"><span class="CharOverride-11">Ama son zamanlarda ara sıra gerginleştiğini, huzurunu kaçıran bir endişeyle boğuştuğunu fark ettim. O anlatana kadar ne olduğunu anlayamıyordum. Buraya geldiği ilk gün soğukluktan, hamamın tam ortasında yer alan, yoğun buharla kaplı hararet bölümüne geçerken, bir genç görmüş. Doğaüstü bir görüntüymüş sanki. Havluyla sarılı heykel gibi vücudu, belirgin ve uyumlu yüz hatları, ela gözleri ve omuzlarıyla, göğsüne damlayan ıslak saçlarıyla çok yakışıklı bir genç erkek. Önce çekingen, sonra fütursuzca bakışmışlar. Yabancı onu elinden tutmuş ve yavaşça bir sütunun arkasındaki nişe çekmiş, sonra ince ama yakıcı bir sis bulutu arasında sarılıp öpüşmüşler, tek beden olmuşlar. Orhan gözlerini kapattığında sanki hâlâ onun ağzının tadını, dilinin yumuşaklığını, sırtını okşayan parmak­larının gücünü hissediyor gibiymiş.</span></p>
			<p class="ana-metin"><span class="CharOverride-11"> Sonra, zevkin doruğundayken, gizemli genç kollarından sıyrılmış. </span></p>
			<p class="ana-metin"><span class="CharOverride-11">Orhan, konuşmadıkları halde, ilk kez biriyle böyle mahrem bir şey yaşadığını itiraf etti. </span></p>
			<p class="ana-metin"><span class="CharOverride-11">Bedenlerini kurularken yabancı, sanki ilk birlikteliklerini en güzel yerinde sonlandırdığı için özür dilemek istermişçesine gülümsemiş. Herkese açık bir yerde kendini rahat hissetmediğini söylemiş. Ve daha rahat edecekleri evine gitmeyi teklif etmiş: Evi çok uzak değilmiş. Hamamın dışında randevulaşmışlar. </span></p>
			<p class="ana-metin"><span class="CharOverride-11">Bu noktada Orhan sustu. Gözlerinde mutsuz, huzursuz bir ifade belirdi. </span></p>
			<p class="ana-metin"><span class="CharOverride-11">“Ee, ne oldu sonra? Gittin mi evine?” diye sordum sabırsızlıkla. </span></p>
			<p class="ana-metin"><span class="CharOverride-11">Hayır. Orhan hamamdan çıktıktan sonra onu bir daha görmemişti. Uzun süre onu giriş kapısının önünde beklemiş, ama o gelmemişti. Adını bile bilmediği o genç yok olmuştu. </span></p>
			<p class="ana-metin"><span class="CharOverride-11">O günden sonra, tekrar onu görebilme umuduyla hamama gelmiş, ama boşuna. Neden bir daha görünmemişti? Ne olmuştu? En azından nedenini bilmek istiyordu. </span></p>
			<p class="ana-metin"><span class="CharOverride-11">“Bu soruya ben yanıt verebilirim,” dediğimde yüzünden nasıl şaşkın bir ifade belirdi görsen! </span></p>
			<p class="ana-metin"><span class="CharOverride-11">Ama korkarım bu açıklamam, hem üzüntüsünü hem de hayal kırıklığını artırmaktan başka bir işe yaramadı. Ne mi olmuştu? Çok basit, onu yanlış yerde beklemişti! </span></p>
			<p class="ana-metin"><span class="CharOverride-11">Orhan’ın hamamın hep ikinci girişini kullandığını, ana kapıyı bilmediğini fark etmiştim, çünkü ahşap bölmenin arkasında kaldığı için antreden seçilmiyordu. O gün, yakışıklı yabancı meydana bakan girişin önünde, o da ara sokakta, birbirlerini boşuna beklemişlerdi! </span></p>
			<p class="ana-metin"><span class="CharOverride-11">Teselli niyetiyle, dilerse yabancının kimliğini araştırmayı teklif ettim ona, ama garip şekilde anlattıkları, hamamın müdavimlerinin hiçbirine uymuyordu. Doğaüstü güzelliğe sahip bir genç?.. </span></p>
			<p class="ana-metin"><span class="CharOverride-11">Ne yazık ki birkaç gün sonra Roma’ya dönecek: Onun gibi güçlü bir çocuk, aslında hiç gerçekleşmeyen bu buluşmayı unutmakta zorlanmayacaktı. </span></p>
			<p class="ana-metin"><span class="CharOverride-11">Bu olay, kaçırılan fırsatları düşünmemi sağladı. Kim bilir, farkında olmadan, hayatımız boyunca ne fırsatlar kaçırdık... </span></p>
			<p class="ana-metin"><span class="CharOverride-11">Ve bizim, sevgili Adele, bizim bir fırsatımız olacak mı? </span></p>
			<p class="ana-metin"><span class="CharOverride-11">Olması dileğiyle...</span></p>
			<p class="ana-metin ParaOverride-15"><span class="CharOverride-11">Elsa’n</span></p>
		</div>
	</body>
</html>