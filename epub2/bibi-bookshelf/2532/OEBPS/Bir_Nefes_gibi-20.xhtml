<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-20</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-20" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">“Bademli bisküvileri nereye koyduğumu hatırlıyor musun?”</p>
			<p class="ana-metin">Hayır, Sergio hatırlamıyor. Aslına bakılırsa evde bisküvi olduğunu bile bilmiyor.</p>
			<p class="ana-metin">“Teneke kutuya baktın mı, her zaman koyduğun yere?”</p>
			<p class="ana-metin">Kocası sırtını döndüğü için onu göremese de Giovanna yüzünü buruşturuyor. Sergio son zamanlarda çok dalgın. O kutuyu atalı aylar oldu; paslanmaya başlamıştı. Ve bunu ona söylediğinden gayet emin. Üstelik herhangi bir kutu değildi. Prag’da bir bitpazarından almışlardı. İlişkilerinin ilk dönemleriydi ve birlikte çıktıkları en romantik seyahatti. Açık mavi ve altın rengi desenli, kırmızı güzel bir <span class="CharOverride-11">vintage</span> kutuydu, onu attığına çok üzülmüştü ama yapacak bir şey yoktu. Fazlalıkları evde tutmaya karşı: İşe yaramayan, gereksiz her şey tereddütsüz çöp kutusunu boyluyor. Mucizevi düzenleme ve toplama gücüyle Marie Kondo<span class="CharOverride-12"><span id="footnote-000-backlink"><a class="_idFootnoteLink _idGenColorInherit" href="Bir_Nefes_gibi-20.xhtml#footnote-000">1</a></span></span> bu huyundan hiç hoşlanmazdı herhalde, annesi de sık sık aynı şeyi söylüyor.</p>
			<p class="ana-metin">Sergio’nun nesi var? Eskiden olsa gözünden hiçbir ayrıntı kaçmazdı. Giovanna birden onun mutfakta bir yabancı gibi dolaştığını fark ediyor. Buzdolabının kapağının gerisinden bakıp dalgın ifadeyle gülümseyen düşünceli, ilgisiz bir adam. Beyninde birden kendisini aldattığı düşüncesi beliriyor ve bu onu, kaçmak istediği bir gerçekle yüzleşmeye zorluyor. Sergio’nun hayatında başka bir kadın var, bunu hissediyor. Ve kalbine bir bıçak saplanıyor. Nasıl olabilir? Nefesini tutuyor: Onun kendisine böyle acımasızca sırtından vurması imkânsız gibi geliyor. Acı çekmesini umursamaması. Sergio portakal suyu şişesini masaya koyup yaklaşıyor ve elini karısının yüzüne doğru uzatıyor.</p>
			<p class="ana-metin">“Dur, küpen sıkışmış.” Sonra onu yanağından öpüyor.</p>
			<p class="ana-metin">Ne kadar aptalım, diye düşünüyor Giovanna. Ne kadar aptal! Kendini aklı başında, mantıklı, kıskançlık nedir bilmeyen bir kadın sanırdı. Neden böyle kötü bir fikre kapıldı? Onun tarzı değil bu. Sırf eski bir bisküvi kutusunu attığını unuttu diye kocasından nasıl şüphelenebildi? Saçmalık. Ona sarılıyor, kocası hep çok güzel kokar. Sergio hayatının aşkı, sabahlarını aydınlatan gülümseme, kafasındaki tüm karanlık bulutları dağıtan öpücük, mükemmeliyetçiliğinin zedelendiği, her şeyin kontrolünü kaybettiğini sandığı zor anlarda onu ayakta tutan okşayış. Kararlılığı, güvenilirliği ve direnciyle Sergio, hayatının hep temel direği oldu.</p>
			<p class="ana-metin">Kollarından sıyrıldığında, Giovanna kendini uzun bir hastalıktan kurtulmuş gibi hissediyor. Ama yara henüz tam olarak iyileşmedi. Hâlâ sızlıyor. Şimdi kalın bandajlarla saracak onu. Yarayı yok sayacak. </p>
			<p class="ana-metin">Peçeteleri alıyor ve rafın diplerinde, pirinç kutusunun arkasına düşen bisküvileri buluyor. Ve Signora Conforti’nin beğeneceğini düşünerek desenli küçük bir ahşap tepsiye bisküvileri diziyor. Onun adına endişelendiği için bisküvi ikram edecek, çünkü Sergio aç acına ona biraz daha konyak ikram etti ve çikolata alkolün etkisini azaltmak için hiç de yeterli değil. Zavallı kadın! Yüzüne su çarpmak için banyoya gitme bahanesiyle ara verdi belki de. Tam da bunu söyledi. “Yüzüne su çarpmak.” Giovanna bu deyimi sadece 1950’li yıllara ait filmlerde, tacizcilerden kurtulmak için restoran tuvaletlerine sığınan kadınların bahanesi olarak duymuştu. Acaba Vittorio da bir tacizci miydi? </p>
			<p class="ana-metin">Adele’nin biraz soluklanmaya, kardeşiyle buluşamamanın yarattığı o derin hayal kırıklığını biraz hafifletmeye ihtiyaç duyduğuna inanıyor. Her zaman neyin doğru olduğunu bildiğine inanan Giovanna, şeker yüklemesinin işe yarayacağını düşünüyor.</p>
			<p class="ana-metin">“Ne yapıyorsunuz?” diye soruyor Leonardo. Arkasından iş çeviriyorlarmış gibi kuşkulu bir ifadeyle mutfağa yanlarına geliyor.</p>
			<p class="ana-metin">Sergio, “Senden hoşlandığı için Signora Conforti ile seni yalnız bırakmayı düşünüyorduk!” diye dalga geçerken Leonardo’nun poposuna hafif bir şaplak atıyor.</p>
			<p class="ana-metin">Leonardo sanki sarsılmış gibi, tuhaf tuhaf bakıyor ama cevap vermiyor. Giovanna onun zoraki güldüğünden emin: Kendisi espri yapmayı sever ama ona yapılmasından nefret eder. Eninde sonunda onunla konuşacak. Hatta Sergio’dan konuşmasını isteyecek. Erkek erkeğe daha iyi olur. Dostlar ne gün içindir ki? Leonardo, aile birliğinin bozulmaması için Annamaria’ya olan tavrını değiştirmeli. Biri ona bunu söylemeli ve Sergio kuşkusuz en doğru kişi. Ona söz geçirebilecek tek kişi. Leonardo baba olmak üzere, bu gizemli, delişmen, asi tavırlarından vazgeçmeli artık. Ayaklarının yere basmasının, sorumluluklarını üstlenmesinin vakti geldi. </p>
			<p class="ana-metin">Belki fazla takıyor kafasına, aslında onu ilgilendirmeyen bir mesele, ama duyduğu öfke onu huzursuz ediyor. Arkadaşının düşüncesizlikleri onu “diğer” düşünceden uzaklaştırıyor. Bisküvileri tepsiye yerleştirmekle bu kadar meşgul olmasa ve gözlerinin önündekini kaçırmasa Leonardo’nun aslında ne kadar gergin olduğunu fark edebilir. Koridorda Sergio’nun peşinden gittiğini de... Arkasını dönse ikisinin hızla yatak odasına girdiğini, sonra da mutlu bir şekilde çıktıklarını görürdü. Hatta belki Sergio’yu, “Delisin sen...” diye fısıldayıp Leonardo’yu boynundan öperken de yakalardı, tam da Signora Conforti banyodan çıktığı sırada. </p>
			<p class="ana-metin">Ama hayır. Hiçbir şey görmedi, duymadı. Bisküvi tepsisini salona götürüp mükemmel ev sahibesi edasıyla ikram ediyor. Sergio ve diğerleri oldukları yerde duruyorlar.</p>
			<p class="ana-metin">“Onu tanıdığımda Vittorio otuz bir yaşındaydı.” Adele, cesaretini toplamak istermişçesine konyağından bir yudum daha alıp anlatmaya devam ediyor. Kenarında ruj izi olan bardağı yanına doğru çekiyor. Sağ parmağındaki iri yüzük cama çarpıp ses çıkarıyor. “Roma’da medeni hukuk davalarına bakan bir büroda çalışan, kariyeri oldukça parlak, başarılı bir avukattı. Sinema dünyasıyla da haşır neşirdi, en azından o gece bana böyle söyledi. Aslında durum farklıydı, ama bunu çok sonraları anladım. Çekici olduğunun bilincindeydi ve amaçları uğruna karizmasını kullanmaktan çekinmezdi. Her kelimesi, her bakışı, her hareketiyle sanki bir şeyler vaat eder, ama nadiren güven verirdi. Tavırları öylesine büyüleyiciydi ki, seni istediği her yere peşi sıra sürükleyebilirdi. Hatta cehenneme bile, çünkü onun yanında cennet gibi gelirdi.</p>
			<p class="ana-metin">Nişanlandığımızda, montürü beyaz altın, zümrütlerle çevrili pırlanta bir yüzük hediye etti bana. Yedi yaşındayken kaybettiği annesinin yüzüğü. Parmağıma biraz büyük gelmişti, bu nedenle küçülttürmek için kuyumcuya götürmek istediğimi söyledim. Çok değerli bir mücevherdi ve kaybetmek istemezdim. Bir hafta sonra babam, annemin direncini kırarak bizim için küçük bir nişan töreni düzenledi ve Vittorio harika bir demet manolya ve en sevdiğim renk olan kırmızı düğün çiçeğiyle geldi. Roma’nın Parioli semtindeki en şık çiçekçiden sipariş ettiğini söyledi. </p>
			<p class="ana-metin">‘Çok güzeller, Vittorio!’ diye haykırarak boynuna atladım. </p>
			<p class="ana-metin">Ama beni uzaklaştırdı. Birden buz kesmişti. ‘Yüzüğün nerede?’</p>
			<p class="ana-metin">‘Hâlâ kuyumcuda. Büyük geldi hatırlarsan. Küçülttürmeye verdim. Ne yazık ki ancak perşembeye hazır olacak...’</p>
			<p class="ana-metin">‘Annemin yüzüğüydü. Benim için anlamını biliyorsun. Bilerek yaptın değil mi?’</p>
			<p class="ana-metin">‘Bunu nasıl söylersin? Ne yazık ki kuyumcu...’</p>
			<p class="ana-metin">‘Hayatının en önemli gününü mahvettin. Seni tebrik ederim!’</p>
			<p class="ana-metin">Parti boyunca yokmuşum gibi davrandı. Perişan olmuştum, mahcup ve kırgındım. Ama mutluymuş rolü yapmalıydım, yoksa bizimkiler ne düşünürdü? Ona her yaklaştığımda Vittorio benden kaçıyor ve bunu kimsenin fark edemeyeceği şekilde yapıyordu. Elsa’yla şakalaşıyor, halama iltifatlar ediyordu, annemi bile yumuşatmayı bilmişti, esprileriyle güldürüyordu. Sonra babam pikaba bir plak koydu ve beni dansa kaldırdı. Ardından da nişanlıma teslim etti. Paniklemiştim, ne olacaktı şimdi? Vittorio onun onurunu kırdığımı herkese söyleyecek ve nişan bozulacak mıydı? Ama o beni kollarına aldı ve bir prensesmişim gibi dans etti. </p>
			<p class="ana-metin">Salonun halısının üstünde dönerken, ‘Kötü bir şey yaptın ve bu gece cezanı çekeceksin,’ diye kulağıma fısıldadı.</p>
			<p class="ana-metin">O gece gizlice evimize geldi. Buna izin vermemem gerekirdi ama kendimi ona karşı suçlu hissediyordum. Ve böylece kapıyı açıp içeri aldım. Babam karargâha dönmüştü, annem, Elsa ve halam da günün yorgunluğuyla derin uykuya dalmıştı. Kimse bir şey fark etmedi. Bana gelince, hem heyecanlıydım hem de korkuyordum. </p>
			<p class="ana-metin">Odama girer girmez bir yandan beni soymaya bir yandan öpmeye başladı, kulakmememi yalayıp ısırdı. Kadife gibi yumuşak dili tüylerimi ürpertti. Karşısında çırılçıplak kaldığımda birden yüzüme sert bir tokat atıp yatağa fırlattı, eliyle ağzımı kapadı ve sertçe içime girdi. Yüzüme bile bakmadan bekâretimi bozarken, içimde hoyratça gidip gelişini hissediyordum. Karnımda bir acı hissettim, ama sonra öyle yoğun bir zevk dalgası kapladı ki bedenimi, acıdan ayırt etmek imkânsızdı. Bağıramayacağım için gözyaşları içinde dişlerimi yastığa geçirdim. Bu hem ilk sevişmemiz hem de beni ilk cezalandırışı oldu.”</p>
			<p class="ana-metin">Odaya sessizlik çöküyor. Annamaria ürperiyor; o adamın aslında gözü dönmüş bir sadist olduğunu düşünemeden edemiyor. </p>
			<p class="ana-metin">Adele gibi bir eski zaman kadını için, böylesi mahrem ve altüst edici bir olayı anlatmak kolay olmamalı.</p>
			<p class="ana-metin">“İşini bitirdiğinde Vittorio beni kollarına aldı, sarmaladı ve yeniden seviştik, ama bu kez çok nazikti. Her ilişkimizde böyle olacaktı: Son âna kadar acımasız mı yoksa sevecen bir âşık mı olacaktı bilemeyecektim. Yatakta da günlük hayatta da benimle kedinin fareyle oynadığı gibi oynuyordu. Bir dünyanın en tatlı adamı oluyor bir, nedensiz yere acımasız ve intikamcı bir yaratığa dönüşüyordu. Beni yaralamaktan zevk alıyor gibiydi. Onu hayal kırıklığına uğrattığımı düşünerek umutsuzluğa kapıldığımda ise daha da tutkulu ve istekli oluyordu. Onun yanında asla rahat olamazdın. </p>
			<p class="ana-metin">Belki benden daha cin fikirli bir kadın tehlikeyi fark eder ve ondan uzak dururdu, ama benim aklımdan bile geçmedi. İlk gördüğüm andan itibaren, onu elde etmekten başka bir şey düşünmedim. Kurban olduğumu fark etmedim. Aldığım katı ve sevgiden yoksun eğitim, aşkta beni tamamen savunmasız kılıyordu. Aslında duygulu, tutkulu bir ruha sahiptim. Çocukken bana, defne yaprakları arasında gizlenirken engel tanımayan bir gelecek hayali kurduran o ruh... </p>
			<p class="ana-metin">Bir yıl bile nişanlı kalmadan evlendik. Bu kadar çabuk evlenmemizi hamileliği gizlemek için olduğunu söyleyenler oldu; doğru değildi. Sevişiyorduk, evet, ama önlemimizi de alıyorduk. Bu ikimizin de sır gibi sakladığı tehlikeli bir oyundu. Aslında yalnızca benim için tehlikeliydi. Sizler gençsiniz, bilemezsiniz. Bugün artık çok güvenli doğum kontrol yöntemleri var ve kimse cinsel ilişki yaşamak için evlenmeyi beklemiyor ama o zamanlar farklıydı. Dinî inançlardan ziyade korku, toplumsal yargılar ağır basıyordu. Biz kadınların kaybedecek bir şeyi vardı ki hayati önemdeydi: Namusumuz. Evlilik dışı ilişki sonucu hamile kalmak, ömür boyu damgalanmak demekti. Yine de, aşk, tutku ya da salt arzu ve erkeklerin dayatmasıyla riske girmekten çekinmiyorduk. Önemli olan kimsenin bilmemesiydi. İkiyüzlü müydük? Belki. </p>
			<p class="ana-metin">Evlenmek için acele etmemizin nedeni, istediğimiz gibi rahatça sevişebilmekti. Benim için deli oluyordu ya da öyle görünüyordu. Ben de ona deli oluyordum. Başka hiçbir şey düşünemeyecek kadar deli. Beni esir alan duyguyu kız kardeşimle paylaşmaya hiç niyetim yoktu. Sadece kendime saklamak istiyordum. Ve Vittorio’ya tabii ki. Mutluluğumuza kimse ortak olmamalıydı. Elsa bile. Hatta özellikle Elsa. Çünkü gizliden gizliye beni yargılamasından korkuyordum. Çünkü o yalnızca ışığı değil, aynı zamanda gölgeleri de fark edebilirdi. Bense o gölgeleri hafife almaya çalışıyordum. </p>
			<p class="ana-metin">Bir an evvel evlenmek istememin bir nedeni de buydu. Beni geçmişe tutsak eden bağları koparmak için. Ailemden uzaklaşıp Roma’ya gitmek için. Çocukluğumu yutan o kara deliği arkamda bırakmak için. Annemden, onun acımasızlığından kaçmak için. Ve bunun bedeli kardeşimi terk etmek olsa da, yapacak bir şey yoktu. Kaldı ki o da, evlilik hazırlıklarına yardım etmesine karşın suskun, aksi biri olup çıkmıştı. Vittorio’ya ve yaklaşan düğünüme kendimi o kadar kaptırmıştım ki başlarda onun bu halinin pek üstünde durmadım, o günlerin hareketliliğine verdim. Ama sonraları, o dönemi tekrar düşündüğümde kardeşimin bana karşı tavırlarının çok değişmiş olduğunu fark edecektim. </p>
			<p class="ana-metin">Bir öğleden sonra birlikte yürüyor, şehir merkezinden kırlara doğru giden ara yollardan geçerek eve dönüyorduk. Gelinlik provası için terziye gitmiştik, nisan başı olmasına rağmen hava oldukça sıcaktı ve terlemiştik. Adımlarımız yavaşladı. Birden Elsa, uzun süredir yapmadığı gibi gözlerimin içine bakarak sordu: ‘Onu sevdiğine emin misin?’ </p>
			<p class="ana-metin">‘Tabii ki seviyorum,’ diye yanıtladım. Duygularımın samimiyetine inanmadığı için sorusuna alınmıştım. ‘Neden sordun ki?’ </p>
			<p class="ana-metin">‘Hiç, öylesine... Sadece bilmek istedim. Bazen herkes olayların belli bir şekilde gelişmesini bekler ve üzerindeki baskı nedeniyle kendini tuzağa kısılmış hissedersin. Belki de gerçekten istediğin şeyin o olmadığını fark edersin. Sana ait olmayan ve aslında fazla da umursamadığın bir şeyi sahiplendiğini anlarsın.’</p>
			<p class="ana-metin">Soran gözlerle baktım ona. Ne demek istediğini gerçekten anlamıyordum. </p>
			<p class="ana-metin">‘Okuduğum bir romanda böyle oluyor. Polly, kitabın kahramanı, bir kontla evlenmek üzere, ama aslında bir çiftçiye âşık ve bunu çok geç fark ediyor, en sevdiği arkadaşı birdenbire gerçekten âşık olup olmadığını sorduğunda. Ben de seni dürtmek istedim. Hani belki içten içe verdiğin karardan emin olmayabilirsin diye.’</p>
			<p class="ana-metin">‘Ama benim kararımdan dönmeye niyetim yok.’ </p>
			<p class="ana-metin">‘İyi o zaman.’ </p>
			<p class="ana-metin">‘Hangi romandı bu?’ </p>
			<p class="ana-metin">‘Bir Fransız romanı. Okumadın sen.’</p>
			<p class="ana-metin">‘Adı ne?’ </p>
			<p class="ana-metin">‘<span class="CharOverride-11">Mont Blanc Kontesi</span>,’ dedi hızlıca. </p>
			<p class="ana-metin">Romanın adını aklıma kazıdım ve bir daha düşünmedim. Kitap konularını günlük hayata uyarlamakta ustaydı. Yıllar sonra o kitabı bulmaya çalıştım. Ama tabii ki hiç yazılmamıştı.”</p>
			<p class="ana-metin">“Nasıl yazılmamıştı?” diye soruyor Annamaria. </p>
			<p class="ana-metin">Gerçek gibi duran ve belki de gerçek olan öyküler anlatmakta usta olan Elena, “Belki Elsa uydurmuştu,” diyor.</p>
			<p class="ana-metin">Annamaria ısrarcı: “Gerçekten mi? Uydurmuş mu? Neden peki?” </p>
			<p class="ana-metin ParaOverride-19">Ama Adele yanıt vermiyor.</p>
			<div class="_idFootnotes">
				<div class="_idFootnote" epub:type="footnote" id="footnote-000">
					<p class="dipnot-yazisi"><a class="_idFootnoteAnchor _idGenColorInherit" href="Bir_Nefes_gibi-20.xhtml#footnote-000-backlink">1</a>. 1984 Tokyo doğumlu ev düzenleme uzmanı ve yazar Marie Kondo, kendisini dünya çapında üne kavuşturan “KonMari” tekniğiyle ev ortamındaki dağınıklıkları işlevsel şekilde ortadan kaldıracak ve yaşam alanlarında değişim yaratacak yöntemler önermektedir. (Ç.N.)</p>
				</div>
			</div>
		</div>
	</body>
</html>