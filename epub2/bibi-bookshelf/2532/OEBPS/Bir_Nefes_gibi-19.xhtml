<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-19</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-19" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-15"><span class="CharOverride-11">İstanbul, 15-16 Eylül 1973 </span></p>
			<p class="ana-metin"><span class="CharOverride-11">Sevgili Adele, </span></p>
			<p class="ana-metin"><span class="CharOverride-11">Gündelik hayatıma döneli birkaç gün oldu ve sözüme sadık kalarak, elimde kalem sana son gelişmeleri anlatmak için hazırım. Kemal’in Kanlıca’daki yalısına bir hafta sonu için gitmiştik, ama bir aydan fazla kaldık! Her gece, ahşap parkelerin gıcırtısı ve iskeleye vuran su seslerinin ninnisiyle uyumadan önce artık evlerimize dönme vakti geldi diyorduk birbirimize. Arkadaşlarımızın kayıp başvurusu yapmasından endişe ediyorduk. Birlikte olduğumuzu kimse bilmiyordu, ama ikimizin de aynı anda ortadan yok olması muhakkak kuşku uyandıracaktı, ki bu da büyük bir skandal demekti. Kemal, Paris’te sanat eğitimi alan ve son sınavlarına hazırlanmak için bu yaz Fransa’da kalan Sevgi adında bir kızla nişanlı. Düğün tarihi resmî olarak henüz açıklanmadı ama önümüzdeki ilkbahar evlenecekler. </span></p>
			<p class="ana-metin"><span class="CharOverride-11">Ne var ki sabahın ilk ışıklarıyla birlikte endişelerimiz yok oluyordu. Geç açan çiçeklerin kokusunun karıştığı deniz havası, suları dalgalandıran esinti, gökyüzünde geniş daireler çizerek uçan martılar, günün güzel geçeceğini müjdeleyen güneş, her şey bizi kalmaya davet ediyordu. </span></p>
			<p class="ana-metin"><span class="CharOverride-11">Lakin her güzel şey er ya geç son buluyor: Ve işte buradayım, artık daimi konuğu olduğum Büyük Londra Ote­li’nde.</span><span class="CharOverride-11"> </span></p>
			<p class="ana-metin"><span class="CharOverride-11">Belki asla bilmeyecek ama bilseydi Sevgi bana müteşekkir olurdu: Bu süre zarfında Kemal affedilemez eksikliklerini ziyadesiyle tamamladı ve artık bir kadını tatmin edebilecek durumda. Evet, hiç şüphe yok ki onu mutlu edecek. Aşk asil ve saf bir duygu olabilir, tutkuyu doya doya yaşamak içinse ruhunu kirletmen gerekir. Boğazına kadar çamura batmalı, günahın zevkini tatmalı, yasakları delmeye cüret etmelisin. Hatta yeri geldiğinde ihanet etmekten de korkmamalısın.</span></p>
			<p class="ana-metin"><span class="CharOverride-11">Gösterişli Corvette’iyle şehir merkezine dönerken, Kemal sürekli beni sevdiğini söylüyordu. Sevgi’yle ayrılmaya, bir hayli gelenekçi olan ailesine bile karşı gelerek benimle nişanlanmaya hazırdı. Genelde yarış pilotu gibi kullanır arabayı, ama bu kez kaplumbağa hızıyla yol aldık; Taksim’e, Büyük Londra Oteli’ne yaklaştıkça araba öyle yavaş gidiyor, zaman öyle yavaş akıyordu ki sanki ayrılmamıza karşı olan bir güç fikrimi değiştirmem, teklifini kabul etmem için ona yardım ediyordu. </span></p>
			<p class="ana-metin"><span class="CharOverride-11">İyi bir çocuk, ama ben başka bir flört, ilişki ya da evlilik istemiyorum. Özgürlüğümü yeni kazandım ve bedeli bir hayli ağır oldu. Bundan vazgeçmeyeceğim. En azından bu kadar çabuk... Evlendiğinde metresi olacağımı söyledim, teselli etmek için. Aslında pek rahatlamadı. Belki de, her halükârda ona sadık kalmayacağımı biliyor: Böyle bir söz vermemeyi artık prensip edindim. Kemal aslında istemedi bunu benden ve ben de konuyu bir daha açmamaya dikkat ettim. </span></p>
			<p class="ana-metin"><span class="CharOverride-11">Yazarken bu dünyada bazı şeyleri itiraf edebileceğim tek kişinin sen olduğunu fark ettim. Dario’yla bu denli açıksözlü, samimi olamam. Kadın arkadaşlara gelince, zaten yoklar. Hiç olmadılar, küçükken bile. Sen varken ne gerek vardı ki onlara? Her şey başlamadan önce nasıl da ayrılmaz ikiliydik, hatırlasana. Sanki bu dünyada sadece ikimiz vardık ve hiçbir şey bizi ayıramazdı. </span></p>
			<p class="ana-metin"><span class="CharOverride-11">Bu akşam bir ressam arkadaşımın sergi açılışına gideceğim. Olağanüstü bir sanatçı, lakabı “renklerin şairi”. Bir tablosunu satın almak isterim, fiyatlar abartılı değilse tabii. Galeri Nişantaşı’nda, otelime yakın sayılır. Dario’yla orada buluşacağız: Planımız sergiyi dolaşıp sonra yemeğe gitmek. Yazdan beri görmüyorum onu. Telefonda müthiş bir haberi olduğunu söyledi, öğrenmeye can atıyorum. Âşık mı oldu acaba? Merak içimi kemiriyor. </span></p>
			<p class="ana-metin ParaOverride-14"><span class="CharOverride-11">Şimdilik bu kadar. Yarın yine yazarım. </span></p>
			<p class="ana-metin"><span class="CharOverride-11">Saat gecenin biri ama uykum yok. Uykuya dalmak için fazla gerginim. Otele gelince soyundum, geceliğimi giydim, bir bardak soğuk su içtim ve... acaba Roma’ya dönme zamanı geldi mi diye düşündüm. Bu yüzden içimden sana yazmak geldi. Huzursuzluğumu senden başkası anlayabilir mi dersin? Bunca yıl bir kez bile özlem duymadım. Asla. Ta ki Dario, pürneşe, İstanbul’daki görevinin sona erdiği ve Roma’ya döneceği haberini verene kadar. Ocak ayında konsolos yardımcısı göreviyle New York’a gidecek. Bu, kariyeri için harika bir fırsat. Anlayacağın vereceği müthiş haber buymuş. Sadece benim gibi saf bir romantik konuyu aşka bağlayacağını düşünebilirdi!</span></p>
			<p class="ana-metin"><span class="CharOverride-11">Özlem tükendi mi yoksa hiç mi yoktu, emin olamıyorum. Aslına bakarsan İtalya’ya dönmeye hiç niyetim yok. Hissettiklerim sadece hayal kırıklığından ibaret. Nasılsa bir gün kaybedeceğim duygusuyla, beni uğruna mücadele verdiğim her güzel şeyden vazgeçmeye iten derin bir hayal kırıklığı. Belki de bunun altında kendine zarar verme dürtüsü vardır. </span></p>
			<p class="ana-metin"><span class="CharOverride-11">Evet, yaralıyım. Kendimi aldatılmış, terk edilmiş hissediyorum. Bunun ne demek olduğunu sen de gayet iyi bilirsin. İnsanlara bağlanmak çok zor, bağlandığın zaman da gidiyorlar işte.</span></p>
			<p class="ana-metin"><span class="CharOverride-11">Dario için bu bir fırsat, mutluluğunu elbette anlıyor ve paylaşıyorum. Hem dünyanın çeşitli yerlerine gitmek onun işinin gereği. Ama arkadaşına, birkaç gün sonra hayatından çekip gideceğini söylerken biraz daha ince olabilirdi. Bana sık sık yazacağını, yerleşir yerleşmez beni New York’a davet edip birlikte Manhattan’daki büyük mağazalarda alışveriş yapmaya götüreceğini, beni görmek için yılda en az bir kere İstanbul’a geleceğini de söyledi. Vicdan azabıyla bu tutulması zor sözleri verirken, ikimiz de tek kelimesine inanmıyorduk. Kim bilir kaç şehir ve ev değiştirecek kariyer sahibi bir diplomatın, geride bıraktığı ilişkileri sürdürmeye vakit bulması zor ne de olsa... Bizi bir araya getiren kader, şimdi bizi ayırıyor ve yapacak bir şeyimiz yok.</span></p>
			<p class="ana-metin"><span class="CharOverride-11">Hiç duygulanmayan ben ağlamaya başladım, onun da gözleri kıpkırmızıydı. Bir restorandaydık ve yan masalardan acıyarak bakıyorlardı bize. Kavga eden iki sevgili rolü yaptığımız gün gibiydi, sadece bu kez gözyaşlarımız gerçekti.</span></p>
			<p class="ana-metin"><span class="CharOverride-11">Moralimi düzeltmek, neşelendirmek için elinden geleni yaptı, New York’a gittiğimde Waldorf Astoria’da yemek yemeye, Plaza’da içki içmeye gideceğimizi söyledi. Onun, saf ve aynı zamanda şımarık Audrey Hepburn’u olacaktım: siyah kalem elbise, pırlanta küpeler, ensede toplu saçlar. </span></p>
			<p class="ana-metin"><span class="CharOverride-11">O da beni bıraktığı için üzülüyor, biliyorum. O da mutluluğu içinde mutsuz. Ama hırsımı Dario’dan almazsam, kime öfkeleneceğim? </span></p>
			<p class="ana-metin"><span class="CharOverride-11">Seni dertlerimle sıktığım için özür dilerim. Bazen, neler yaptığım, neler hissettiğim, nasıl yaşadığımla hiç ilgilenmek istemeyeceğini unutuyorum. </span></p>
			<p class="ana-metin"><span class="CharOverride-11">Affet beni, yine hüzün kapladı içimi. Senin de beni düşündüğünü biliyorum, her ne kadar bunu kabullenmesen de. Belki Dario’ya, Roma’ya gittiğinde seni aramasını söylerim (bu satırları yazarken çoktan pişman oldum, ama silmeyeceğim). </span></p>
			<p class="ana-metin"><span class="CharOverride-11">Haberlerini almak umuduyla,</span></p>
			<p class="ana-metin ParaOverride-15"><span class="CharOverride-11">Elsa’n</span></p>
		</div>
	</body>
</html>