<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-29</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-29" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-15"><span class="CharOverride-11">İstanbul, 9 Haziran 1979 </span></p>
			<p class="ana-metin"><span class="CharOverride-11">Sevgili Adele,</span></p>
			<p class="ana-metin"><span class="CharOverride-11">Geçtiğimiz pazar Madelyn’in küçük oğlu Mehmet’in sünnet düğününe gittim. Sünnet, Müslümanların çok eski çağlardan beri uyguladığı, erkek çocukların yaşadıkları topluma resmen kabul edilmelerini temsil eden ve derin dinî anlam taşıyan bir ritüel. Madelyn’in kocası Can inançlı bir insan ve bu tören için hiçbir masraftan kaçınmadı. Müzik ve leziz yemeklerle şenlenen harika bir törendi. Geç saatlere kadar yedik, içtik ve dans etik. Sonunda çocuklar da biz yetişkinler de yorgunluktan bitkin haldeydik. </span></p>
			<p class="ana-metin"><span class="CharOverride-11">Madelyn ve Can çok iyi iki dost. İki çocuklarıyla birlikte –Mehmet’in dışında bir de Füsun adında altı yaşında bir kızları var– ikinci ailem oldular. Onlara hep güveneceğim, ilginç bir yaşlı kadın haline geldiğimde de bana her zaman kapılarının açık olacağından şüphem yok. Otuz-kırk yıl sonra kendimi böyle görüyorum çünkü: Büyük düşmana, yani acımasızca akıp giden zamana karşı, yüzünden eksik etmeyeceği gülümsemesi, rengârenk giysileri ve yeri geldiğinde acımasız olmaktan geri durmayacağı espri duygusu ve hatta alaycılığıyla mücadele eden iflah olmaz bir maceraperest.</span></p>
			<p class="ana-metin"><span class="CharOverride-11">İtiraf edeyim, Madelyn ve Can’ın ileride benimle yaşamasını çok isterim. Evim yeterince büyük. Ve bana iki oda yeterli. Bana arkadaş olurlar, kira ödemekten de kurtulurlar. Ama henüz erken. Özgürlüğün ve yeri geldiğinde de yalnızlığın hâlâ tadını çıkarıyorum. Eve girip çıkan dostlarım ve sevgililerim için bahaneler bulmaya hiç niyetim yok. En azından birkaç yıl daha... </span></p>
			<p class="ana-metin"><span class="CharOverride-11">Can bir ihracat-ithalat firmasında muhasebeci, Madelyn de evde dikiş dikmeye devam edebilir. Giriş katında hiç kullanmadığım bir oda var: Atölyesi için ideal. Er geç bu projemden bahsedeceğim ona. Sevinçle kabul edeceğinden eminim. Benden en az on yaş küçük olmasına rağmen bana karşı samimi bir şekilde koruyucu. Beni seviyor. Ben de onu. Güçlü, karakter sahibi bir kadın. Ender bulunan insanlardan. </span></p>
			<p class="ana-metin"><span class="CharOverride-11">Sünnet düğünü, bir kuzeninin, kendilerininkinden daha büyük ve konforlu olan evinde yapıldı. Başlangıçta davetliler hem çok heyecanlı hem gergindi: Ne de olsa kanlı bir operasyon, çocuğun penisinin ucundaki deri parçası kesilerek alınıyor. Biz Batılılara vahşi bir işlem gibi gelebilir, ama yıllar önce bir arkadaşım bunun hijyen ve sağlık açısından faydalı olduğunu söylemişti. Doğal olarak, kesici aletleri, kan ve acıyı çağrıştıran bir geçiş töreni. Bir adak. Bir hafta boyunca kutlanan, İslam âleminin en büyük dinî bayramı Kurban Bayramı’nda adananlar gibi. Kuran’da anlatılan, Hz. İbrahim’in oğlu Hz. İsmail’i Allah’a kurban etmesi olayını hatırlamak için, bayramda hayvanlar, özellikle de koyun ve keçiler kesiliyor. Hikâyeyi merak ediyorsan anlatayım: Baba tam bıçağını çıkarmış ve dünyada en çok sevdiği varlığın boğazını kesmek üzereymiş ki, Allah çocuğun yerine öldürmesi için bir koç göndermiş. Bilirsin, Eski Ahit’te de anlatılır bu hikâye... Bu bayramda inancın sınanmasının ardından Tanrı’ya boyun eğme ve bunun karşılığında korkulan felaketin bertaraf edilmesi kutlanır. Peki ya biz? Biz neye boyun eğeriz? Yoksa özsaygımızı korumak adına onurumuz da dahil her şeyi kurban edebilir miyiz? Ne kadar ileri gidebiliriz? Bazen kendime soruyorum. Sen sormuyor musun? </span></p>
			<p class="ana-metin"><span class="CharOverride-11">İşlemeli uzun gömleğiyle bir prensi andıran Mehmet önce çığlığı bastı tabii, ama sonra konuklar tarafından teselli edilip amcalarının kucağında salon içinde gezdirildiğinde ortamdaki gergin hava dağıldı: Operasyon başarıyla tamamlanmıştı ve eğlence başlayabilirdi. </span></p>
			<p class="ana-metin"><span class="CharOverride-11">Acı dolu çığlığı, yıllar öncesinin bir pazar gününü hatırlattı. O gün de biri kurban edilmişti. Ama kimse bağırmadı. Suskun kaldık, senle ben. </span></p>
			<p class="ana-metin"><span class="CharOverride-11">Sık sık düşünüyorum o sabahı. Söyleyecek çok şey var, ama sonuçta hepsi tek bir anlama geliyor: Biliyorduk, sen ve ben... Ve onu durdurmak için hiçbir şey yapmadık. </span></p>
			<p class="ana-metin"><span class="CharOverride-11">Vittorio’nun, geriye tek bir adım bile atması halinde düşeceğini biliyorduk.</span></p>
			<p class="ana-metin"><span class="CharOverride-11">Arkasındaki boşluğu görüyorduk, ama sustuk. </span></p>
			<p class="ana-metin"><span class="CharOverride-11">Uzun süre bakıştık ve kararımızı verdik. Ya onun ya bizim ölümümüzdü söz konusu olan, böylece kendimizi kurtarmayı seçtik. </span></p>
			<p class="ana-metin"><span class="CharOverride-11">Şimdi yüz yüze konuşuyor olsak sana aynen böyle derdim.</span></p>
			<p class="ana-metin"><span class="CharOverride-11">Karşımıza bir fırsat çıktı ve biz değerlendirdik. Hayatta kalma fırsatı. </span></p>
			<p class="ana-metin"><span class="CharOverride-11">Biraz daha gerilemesi için onu suçladın. Ve ağzımızdan tek bir uyarı sözü çıkmadı. </span></p>
			<p class="ana-metin"><span class="CharOverride-11">Şimdi sen, onu uyarmak için çığlık çığlığa bağırdığımızı söyleyerek, olayları kendi inandığın şekilde anlatabilirsin. Ama içinden gerçeğin ne olduğunu biliyorsun. </span></p>
			<p class="ana-metin"><span class="CharOverride-11">Bense en kolay yolu seçtim: Yaşananları kimsenin bilmeyeceği, kimsenin sorgulamayacağı bir yere göç ettim. </span></p>
			<p class="ana-metin"><span class="CharOverride-11">Gerçek şu ki her şeyin farkındaydık ve olmasına izin verdik. </span></p>
			<p class="ana-metin"><span class="CharOverride-11">Sonuçta sevgi üstün geldi; bizi birbirimize bağlayan sevgi. Anlamam zaman aldı. Ama gün geçtikçe her şey netlik kazandı. Sen de bu sonuca varmadın mı?</span></p>
			<p class="ana-metin"><span class="CharOverride-11">Bunca yıl aramadın beni, annem ve babam öldüğünde bile haber vermedin. Cenazelerine katılmaya cesaretim olur muydu bilmiyorum, ama sen, bana buna karar verme fırsatı bile tanımadın. Olan biteni sonradan başkalarından öğrendim.</span></p>
			<p class="ana-metin"><span class="CharOverride-11">Önemli değil; zira hayat bir nefes gibi akıp gidiyor. Ve geride yalnızca, isteyip de yapamadıklarımızın özlemiyle, bizi biz yapan tüm yaşanmışlıkların farkındalığı kalıyor.</span></p>
			<p class="ana-metin"><span class="CharOverride-11">Biz, hayat yolları aynı adamı sevecek ve öldürecek kadar kesişen iki kardeş olmaktan asla vazgeçmeyeceğiz. Bizi birbirimizden uzaklaştıran ve deliliğin eşiğine sürükleyen o adamı... Bizi rencide eden, aldatan, yaralayan. Hatta bize kötülüğünü bulaştıran. </span></p>
			<p class="ana-metin"><span class="CharOverride-11">Sevginin, günahın, cezanın birleştirdiği biz kadere mey­</span><span class="CharOverride-11">dan okuduk. </span></p>
			<p class="ana-metin"><span class="CharOverride-11">Yıllar içinde kendine başka neler anlattın bilmiyorum. Aynanın önünden geçerken gözlerini kaçırıyor musun, yoksa sorumluluklarını sırtlayarak cesurca kendine bakıyor musun? </span></p>
			<p class="ana-metin"><span class="CharOverride-11">Babam dostları sayesinde, hukuki konuları hızlıca halletti. Ailenin onurunu zedelemeden durumu düzeltmek beklediğimden de kolay oldu. Sonuçta istenmeyen bir kazaydı, değil mi? Evde kurbanın dışında kimse yoktu... Hemen evden çıkmamız ve her şey olup bittikten sonra dönme numarası yapmamız, itiraf edeyim, çok zekice bir hamleydi. Aramızda hiçbir kavga geçmemiş gibi. </span></p>
			<p class="ana-metin"><span class="CharOverride-11">O yalan midemi bulandırdı. Gereksiz bir ikiyüzlülük gibi geldi. Sense yılların oyuncusu, en iyi performansını sergileyen bir primadonna edasıyla davrandın. Belki gerçekten öyle olduğuna kendini inandırmışsındır. </span></p>
			<p class="ana-metin"><span class="CharOverride-11">O an sırf bu yüzden senden nefret ettim, çünkü yaptıklarımız ve yapmadıklarımızdan dolayı içim rahat değildi. Yine de seni sevmekten vazgeçmedim, biliyorsun. Bir an bile. </span></p>
			<p class="ana-metin"><span class="CharOverride-11">Vittorio bizim hastalığımızdı, ikimizi de perişan eden ağır bir hastalık. Onun yüzünden en korktuğumuz şey başımıza geldi: İki yitik ruha dönüştük. </span></p>
			<p class="ana-metin"><span class="CharOverride-11">Bir karar vermemiz gerekiyordu: Ya onunla birlikte acı çekecek ya da yaşamaya devam edecektik. </span></p>
			<p class="ana-metin"><span class="CharOverride-11">Hepsi bu. </span></p>
			<p class="ana-metin"><span class="CharOverride-11">Ama kurtulduk. Gelgelelim suçlarımızın tutsağı olup birbirimizi tüketmeye devam ettik.</span></p>
			<p class="ana-metin"><span class="CharOverride-11">Aynı tutkuyla yanıp tutuşurken, iki sevgili gibi ayrıldık. </span></p>
			<p class="ana-metin"><span class="CharOverride-11">Daha ne söyleyebilirim bilmiyorum, tek bildiğim artık sana yazmayacağım. Yaşayanlar arasında hayatın tadını çıkarırken, peşimi bırakmayan hayaletlerle konuşmanın başka bir yolunu bulacağım.</span></p>
			<p class="ana-metin"><span class="CharOverride-11">Elveda...</span></p>
			<p class="ana-metin ParaOverride-20"><span class="CharOverride-11">Kardeşin, aynı zamanda </span></p>
			<p class="ana-metin ParaOverride-15"><span class="CharOverride-11">suç ortağın, arkadaşın</span></p>
		</div>
	</body>
</html>