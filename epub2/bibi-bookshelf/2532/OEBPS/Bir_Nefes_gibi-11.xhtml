<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-11</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-11" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-15"><span class="CharOverride-11">İstanbul, 14 Kasım 1969</span></p>
			<p class="ana-metin"><span class="CharOverride-11">Sevgili Adele, </span></p>
			<p class="ana-metin"><span class="CharOverride-11">Evden gideli üç ay oldu ama yıllar geçti sanki. Hatta yüzyıllar. </span></p>
			<p class="ana-metin"><span class="CharOverride-11">Tren yolculuğunu hayal meyal hatırlıyorum, sanki kendimde değil gibiydim. Kafamın içinde binlerce kuşku dönüp duruyordu, yaptıklarım gözlerimin önünden gitmiyordu ve beni neyin beklediğini bilememenin ağırlığı altında ezildiğimi hissediyordum. Ahşap, ipek ve kadife kaplı lüks kompartımanı, koltuğun yumuşaklığını, bakmaktan kaçındığım varak çerçeveli aynayı hatırlıyorum. Camdan hızla akıp geçen manzaraya bakıyordum, geride bıraktığım geçmişimdi. Bir ara gülüşmeler duyunca koridora çıktım: Trenin son vagonuna doğru ilerleyen şık giyimli kadınlar ve erkeklerle doluydu. Merakla onların peşine takıldım ve kendimi trenin şık restoranında buldum. Masalar gümüş ve ince porselen servis takımlarıyla kurulmuştu. Gerçi Doğu Ekspresi’nin dünyanın en lüks trenlerinden biri olduğunu biliyordum ama yine de bilinmeze doğru hızla yol alan konvoydaki bu görkem beni büyüledi. Ama yanıma bir garson gelince korkuya yenik düşüp gerisingeri dönmekten kendimi alamadım. Birden kendimi huzursuz hissetmiştim çünkü: Sanki tüm gözler benim üzerimdeydi. Tekrar kompartımana sığındım ve bir daha çıkmadım.</span></p>
			<p class="ana-metin"><span class="CharOverride-11">İstanbul’a vardığımda içim paramparçaydı. Yorgundum, trendeki her türlü konfora rağmen yol boyu neredeyse hiç uyumamış ve çok ürkmüştüm. Nereye gideceğimi bilmiyordum. Yüreğimdeki dayanılmaz ağırlık yetmezmiş gibi, bavulumu da sürüyerek Sirkeci Garı’ndan çıktım. Bavulumu taşımayı teklif etmek için yanıma yanaşan hamalı çalar korkusuyla nazikçe reddettim. Bitkin haldeydim. Saat sabahın 08.00’iydi ve havada sesler, anlaşılmaz haykırışlar yankılanıyor, burnuma baharat kokuları geliyordu. Karşımdaki yol karmakarışıktı; insan ve çeşit çeşit araç, araba, bisiklet, kamyonet kaynıyordu. Evden ayrılmakla büyük bir hata yaptığım hissi her adımda biraz daha içimi acıtıyordu. Soğuk, mutsuzluk ve moral bozukluğuyla her yanım titriyordu. </span></p>
			<p class="ana-metin"><span class="CharOverride-11">Bin bir zorlukla, dura yürüye karşıdan karşıya geçtikten sonra bir süre günbatımı yönünde yürüdüm ve gördüğüm ilk otele girdim. Boğaz manzaralı lüks bir oda tuttum. Sana oradan yazıyorum. İzmir Hotel, bir dönemin gözdesi eski bir otel. Şimdilerde daha çok, eşantiyon mallarıyla Türkiye’nin ücra köşelerinden gelen satış temsilcilerini ağırlıyor. Geçen gün lobide, etekleri yere kadar uzun koyu renk kürk giymiş bir adamla karşılaştım. Başında kalpak, boynunda mavi, yeşil ve mercan rengi taşlarla süslü bir madalyon, beraberinde bir bavul dolusu halı ve gitara benzeyen garip bir telli çalgı vardı. Yanından geçerken yanlışlıkla çarpmamla göz göze geldik. Gözleri sürmeliymiş gibi simsiyah ve büyüleyiciydi. İçimi okuyor gibiydi. İstemeden ürperdim. Son zamanlarda sanki herkesin bakışları benim üzerimde. Her şeyi biliyor gibiler.</span></p>
			<p class="ana-metin"><span class="CharOverride-11">İzmir Hotel’in merdivenleri biraz dik ve asansör yok, ama binanın, kahvaltının servis edildiği son katında manzara müthiş. Sanırım özleyeceğim. </span></p>
			<p class="ana-metin"><span class="CharOverride-11">Çünkü bugün ayrılıyorum otelden. Yeniden bavul yapıp kominin aşağı taşıması için kapının kenarına koydum. Beyoğlu semtine, arkadaşım Dario’nun bulduğu bir yere geçiyorum. Ona göre İzmir Hotel tam döküntü, ama ben aynı görüşte değilim. Ancak kabul etmem gerek ki uzun süre otelde kalmak, tükenmek üzere olan bütçeme hiç de uygun değil. Dario ayrıca, istasyon çevresinin benim gibi iyi aile kızları için pek tekin olmadığını da söylüyor. Söylerken de gözünü kırpıyor. Ciddi mi yoksa alay mı ediyor bilmiyorum. Bu yüzden yorum yapmaktan kaçınıyorum. Ahlaklı bir genç kadın olmadığımın bilincindeyim ama o nereden biliyor? Bazen, ona anlattıklarımdan çok daha fazlasını seziyor gibi gelse de beni yargıladığını sanmıyorum. O halde benim de yargılamam için bir sebep var mı? </span></p>
			<p class="ana-metin"><span class="CharOverride-11">İşte söyledim. Bir özür mektubu bekliyorsan hayal kırıklığına uğrayacaksın. Sana yaptıklarımdan ötürü kendimi affettiğimi söylemiyorum. Ama yaşananların tek suçlusu ben değilim. Aramızdaki tek fark, en azından gördüğüm kadarıyla, senin sanki hiçbir şey olmamış gibi hayatına devam etmen. </span></p>
			<p class="ana-metin"><span class="CharOverride-11">Peki bunu gerçekten başarabiliyor musun? İçinde sakladığın acıyı bir tek ben bilirim. Birbirimizden hiçbir şey saklamayacağımıza söz vermiştik, hatırlasana...</span></p>
			<p class="ana-metin"><span class="CharOverride-11">Söylediğim gibi, param tükenmek üzere, ama endişelen­</span><span class="CharOverride-11">me. Şansıma, Dario çok iyi bir dost. Bana destek oluyor: gü­</span><span class="CharOverride-11">venebileceğim biri. İnanmayacaksın ama Roma’dan tanıdığım eski bir arkadaş. Lafın gelişi eski. Belki sana bahsetmi</span><span class="CharOverride-11">şimdir ondan, kız kardeşi iş arkadaşımdı. Dario, Dış­iş­le­</span><span class="CharOverride-11">ri</span><span class="CharOverride-11">’nde çalışıyordu, sonra İstanbul’a, İtalyan Konsolosluğu kültür ataşesi olarak atandı. Onu bir daha göremem sanıyordum, ama işte... Venedik İstasyonu’ndaki gişe memuru İstanbul deyince hemen o geldi aklıma. </span></p>
			<p class="ana-metin"><span class="CharOverride-11">Nerede çalıştığını bildiğim için onu bulmak zor olmadı. Ona da sık sık söylediğim gibi, hayatımı kurtardı, sayesinde her şey kolaylaştı. Bir yıldır bu şehirde, ama artık buralı olmuş gibi. Beni İtalyan topluluğuyla tanıştırdı ve hayatın tadını çıkaran bir sürü insan tanıdım. İnanır mısın, buradaki insanlar eğlenmeyi biliyor.</span></p>
			<p class="ana-metin"><span class="CharOverride-11">Dario, kendine refakatçi arayan zengin bir dul kadının villasına yerleştirdi beni. Ev çok güzel, geniş bir bahçesi var. İtalyan Konsolosluğu da iki adım ötede. Geçici olarak tabii. Şakayla karışık, zengin birini bulup evlenmemi söylüyor sürekli. Güzelliğimle, çok zengin, aynı zamanda yakışıklı ve açık görüşlü erkeklerin dikkatini çekebileceğimi söylüyor. Çünkü burada yabancı kadınlara, aşırı rahat tavırlarından dolayı kuşkuyla bakılıyor. Burada iyi aile kızları evlenene kadar bekâretlerini koruyorlar. İyi aile erkekleri de bu kurallara uymaya dikkat ediyor. Hem boş zamanlarında geneleve gidiyorlar hem de iffetli genç kızları baştan çıkarmayı seviyorlar, sonra onları kötü yola düşmüş kadınlar gibi görseler de. Ne çelişki ama... Bakire olmayan biriyle evlenmeyi düşünmek onlar için imkânsız gibi bir şey. Gerçi İtalya’da da durum pek farklı değil ya... </span></p>
			<p class="ana-metin"><span class="CharOverride-11">Bu konulardan böyle açık açık bahsetmeme şaşırdın mı? Bir an evvel alışsan iyi edersin. İstanbul’da bir yabancı olarak yaşamak beni cesur ve yüzsüz yaptı. Kaldı ki madem herkes beni böyle görüyor en iyisi kimseyi hayal kırıklığına uğratmamak. Yeni bir hayata başlıyorum. Öyleyse kendimi seçmekte de özgürüm. Hatta tanıdığından çok farklı bir kadına dönüşmek üzereyim. Gölgem bile değişti desem inanır mısın? Yolda yürürken gözucuyla, kaldırımda peşim sıra geldiğini gördüğüm o karaltı eskisinden o kadar farklı ki, en cüretkâr hayallerimin de ötesinde bambaşka birine ait gibi.</span></p>
			<p class="ana-metin"><span class="CharOverride-11">Sigaraya da başladım biliyor musun? Şık bir gümüş tabakaya koyduğum filtresiz Bafra sigarası içiyorum. Sigarayı yavaşça ağzıma götürmek, sonra da parmaklarımın arasında kibarca tuttuğum ağızlıktan dumanı yavan yavaş çekmek hoşuma gidiyor: Kendimi biraz Greta Garbo, biraz da Marlene Dietrich gibi hissettiriyor. Beni yolda görsen büyük ihtimalle tanımazsın.</span></p>
			<p class="ana-metin"><span class="CharOverride-11">Sana anlatacak çok şeyim var, ama şimdi gitmeliyim. Dario beni lobide bekliyordur. Beni yeni evime götürecek, sonra da birlikte dışarı çıkacağız. Bu akşam Hilton Ote­li’nde bir partiye davetliyiz. Tanınmış bir işadamının nişan törenine. Şampanyanın su gibi aktığı görkemli bir davet olacak ki, ithal ürünlerin devlet tarafından kontrol edildiği, bulunmaları zor ve çok pahalı oldukları Türkiye için bu büyük bir olay. Parti sahibinin şehrin tüm kaynaklarını kuruttuğu dedikodusu dolaşıyor. </span></p>
			<p class="ana-metin"><span class="CharOverride-11">Bence sen de eğlenmene bak. Ara sıra da olsa...</span></p>
			<p class="ana-metin ParaOverride-15"><span class="CharOverride-11">Kardeşin</span></p>
		</div>
	</body>
</html>