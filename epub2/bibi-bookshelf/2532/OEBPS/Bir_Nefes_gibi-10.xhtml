<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-10</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-10" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">Kaç yıldır tanışıyorlar Annamaria, Leonardo, Giulio ve Elena’yla? Sergio hatırlamıyor bile. Ama Giovanna kesin biliyordur. O hayatını her yönüyle kontrol etmeyi sever. Ergenlik yıllarından beri günlük tutuyor. Kendi kendine oynadığı bir oyun bu. Sergio bu alışkanlığından haberdar, ama karısı bu konuda konuşmayı pek sevmiyor. Aslında tam günlük de değil. Kapağı kırmızı naylon kaplı bir deftere yazıyor: Son sayfaya geldiğinde aynısından yeni bir tane alıyor. Sergio karısının defterleri nerede sakladığını biliyor: Salondaki sandıkta. Birkaç kez yazdıklarına göz atmak istediyse de vazgeçti. Bir şey onu hep durdurdu. Giovanna’nın mahremine saygı ve belki de bazı şeyleri bilmemenin daha iyi olacağı düşüncesi. Herkesin sırlarını saklamaya hakkı var, Giovanna gibi sırrı yokmuş gibi görünen birinin bile. En azından Sergio öyle düşünüyor.</p>
			<p class="ana-metin">“Hey, neyin var Sergio? Hayalet mi gördün?” diyor Leonardo kapıdan girerken. Onun bu yerli yersiz esprileri çoğu kez pot kırmasına neden olur. Tıpkı şimdi olduğu gibi. Nitekim Elsa üstüne alınıyor. </p>
			<p class="ana-metin">“Doğru, hayalet de benim,” diyor muzip bir gülümsemeyle elini uzatırken. “Elsa Corti.” </p>
			<p class="ana-metin">Leonardo, kafası karışsa da belli etmemeye çalışıyor. Özgüvenli, çok çekici, esprili bir erkek. Siyah saçları hep dağınık, gözleri koyu renk, kirpikleri gür ve uzun. En baştan çıkarıcı gülümsemesiyle kadınla tokalaşıyor. “Mem­nun oldum. Leonardo.” Bu arada Sergio’ya meraklı bir bakış atıyor: Kim bu kadın? Ama arkadaşı fırınla meşgul, onlarla ilgilenmiyor. </p>
			<p class="ana-metin">Giovanna diğer misafirleri karşılamak için kapının önüne çıkıyor, Giulio, Elena ve Annamaria arkadan geliyorlar. Yedi aylık hamile kadının beş kat merdiven çıkması hiç kolay değil. Leonardo’nun hamile karısına karşı daha ilgili olması gerek, diye düşünüyor Giovanna. Bir eş ve özellikle de baba adayı olarak Leonardo’dan ilk kez kuşku duyuşu değil bu. Çocuk sahibi olmak bütün çiftler için ciddi bir sınav, ama bu sınav bu ikili için daha zorlu geçeceğe benziyor. Üzüntü kaplıyor içini. Arkadaşının hamileliğini her düşündüğünde bu hisse kapılıyor zaten. Anne olmayı planlamasa da kıskanmadan edemiyor. </p>
			<p class="ana-metin">“İşte geldik, yorgunluktan ve açlıktan ölüyoruz, ona göre!” diyor Elena, hemen arkasında Annamaria beliriyor, nefes nefese ve yüzü kıpkırmızı. En geriden de elinde bir şişe şarapla Giulio geliyor.</p>
			<p class="ana-metin">Ayaküstü öpüşmeler ve hoşbeşten sonra Annama­ria’nın oturmak için bir sandalye çektiğini gören Giovanna ona bir bardak su doldururken, misafirler içerideki yabancıyı fark ediyorlar. Mutfağın bir köşesinde oturan Elsa onlara anlaşılmaz bir ifadeyle bakıyor.</p>
			<p class="ana-metin">“Elsa Corti...” diye tanıtıyor Sergio, kısa bir sessizliğin ardından, biraz resmî bir tonla. Bu arada Giovanna tek kelime etmeden sofraya bir tabak daha koyuyor: Kadından kolay kolay kurtulamayacaklarını hissediyor ve açıkçası bundan hiç de şikâyetçi değil. Hem Elsa arkadaşlarının da ilgisini çekmiş gibi. Diğerlerinden farklı bir pazar yemeği olacağı kesin.</p>
			<p class="ana-metin">Sergio, Giulio’nun getirdiği şarabı açıp doldurduğu kadehi yabancı konuğa uzatıyor.</p>
			<p class="ana-metin">“Teşekkür ederim, bugün içmesem daha iyi.”</p>
			<p class="ana-metin">Annamaria hayran hayran kadının küpelerine bakıyor. “Çok güzeller,” diyor. “Antika gibi duruyorlar. Aile yadigârı mı? Nereden aldınız?”</p>
			<p class="ana-metin">“Çok uzaklardan,” diye yanıtlıyor Elsa gülümseyerek.</p>
			<p class="ana-metin">“Biraz önce bize Roma’dan elli yıl önce ayrıldığınızı söylediniz, diye lafa giriyor Giovanna. “Bunca yıl neredeydiniz? Mücevherlerinizi aldığınız yerde mi?”</p>
			<p class="ana-metin">“Zeki bir kızsın canım. Dedektif olmalısın,” diye espriyle yanıtlıyor kadın. </p>
			<p class="ana-metin">Çantasını kucağına alıp içinde bir şey arıyor. Ve işlemeli bir cüzdan, siyah dantel bir yelpaze, bir dolmakalem, bir el kremi, küçük bir mezura, bir paket şeker ve sarı kurdeleyle bağlı bir mektup tomarını bir bir çıkardıktan sonra nihayet üstünde pembe yazılar olan küçük beyaz bir kutu buluyor. Çıkardıklarını tekrar çantaya tıkıştırıyor ve kutudan çıkardığı büyükçe bir hapı suyla yutuyor.</p>
			<p class="ana-metin">“İnsan bir yaşa gelince yemekten çok ilaçla besleniyor!” diyor kendini mazur göstermek istermiş gibi.</p>
			<p class="ana-metin">“Sormayın! Jinekoloğum hamileliğin başından besin takviyesi diye tutturdu. Haplar, ampuller... sanki hastayım. Sanki çocuk doğurmak dünyanın en doğal şeyi değilmiş gibi,” diye hayıflanıyor Annamaria kadınla empati kurarak.</p>
			<p class="ana-metin">Sergio atıştırmalıkları sofraya koymakla meşgul: peynirler, turşular ve jambon. Hamileyken çiğ et yemesi sakıncalı olan Annamaria içinse sebze haşladı ve taze şamfıstığı kavurdu.</p>
			<p class="ana-metin">Elsa fıstık kabuklarını hızla soyarken, “Şamfıstığı harika bir çerez değil mi?” diyor. “Özellikle Siirt fıstığı... Onların içi diğerlerinden çok daha lezzetli.”</p>
			<p class="ana-metin">Annamaria, “Siirt mi? Hiç duymadım bu ismi. Bir yer adı mı?” diye soruyor.</p>
			<p class="ana-metin">“Bir şehir, evet.”</p>
			<p class="ana-metin">Giovanna araya giriyor: “Nerede peki?” </p>
			<p class="ana-metin">Ama kadın onu dinlemiyor sanki. </p>
			<p class="ana-metin">Giovanna kararsız. Beklenmedik misafir hakkında daha çok şey öğrenmek istiyor ama ısrarcı olmaya da çekiniyor: Elsa’nın zor durumda olduğu belli. Az önce ilaç içti, belki hastadır. Aklı gidip geliyor ya da sinirleri zayıf olabilir.</p>
			<p class="ana-metin">Sergio kaynaması için ocağa koyduğu suyu kontrol ederken sesleniyor: “Giovanna, bir şişe şarap daha getirir misin?” </p>
			<p class="ana-metin">Giulio yanına geliyor. Mutfağın kuytu bir köşesine çekilip alçak sesle konuşuyor:</p>
			<p class="ana-metin">“Mektupları gördün mü?” </p>
			<p class="ana-metin">“Hangi mektupları? </p>
			<p class="ana-metin">“Çantasındakiler. İlacını ararken çıkardı. Görmedin mi? Kurdeleyle bağlamış...” </p>
			<p class="ana-metin">“Ha, onlar.” Giovanna aslında pek dikkat etmemişti. </p>
			<p class="ana-metin">“Bayağı eskiler, yıllar öncesine aitler belli ki. Ama sanki hiç açılmamışlar gibi.”</p>
			<p class="ana-metin">Bir lisede İngilizce öğretmeni olan ve filateliye ilgi duyan Giulio, mektupların nereden postalandığını anlayabilmek için pullara göz atmış. </p>
			<p class="ana-metin">“Görünen o ki İtalya’dan gönderilmemişler. Kim bilir kime aitler...” </p>
			<p class="ana-metin">“Mektuplar kime ait diye soruyorsanız söyleyebilirim,” diyor Elsa, son derece kararlı bir sesle. “Bana ait. Sadece ve sadece bana...”</p>
			<p class="ana-metin">Giulio elinde olmadan utanıyor.</p>
			<p class="ana-metin">İflah olmaz bir romantik olan Annamaria, “Reddettiğiniz bir âşık mı gönderdi yoksa,” diyerek ortamı yumuşatmaya çalışıyor. “Bu yüzden mi açmadınız?”</p>
			<p class="ana-metin">“Yok canım, ne âşığı! Mektuplar benim, hepsini ablama yazdım. Onları bu adrese postalamıştım. Ama o hiçbirini okumadı. Açmadan geri gönderdi.” </p>
			<p class="ana-metin">Konuşurken bir yandan mektupları çantasından çıkarıp masanın köşesine koyuyor. Birkaç saniye kimse ne diyeceğini bilmiyor.</p>
			<p class="ana-metin">“Neden?” diye soruyor sonra Leonardo. “Neden hiç açmadı onları?” 	</p>
			<p class="ana-metin">“Bunu ona sormanız gerek.” </p>
			<p class="ana-metin">“Emin misiniz? Belki de bizzat siz sormalısınız,” diyor Elena.</p>
			<p class="ana-metin">Giulio merak ediyor: “Kaç yıldır görüşmüyorsunuz?”</p>
			<p class="ana-metin">Elsa fazla düşünmeden, sanki Adele’den ayrıldığından beri sadece geçen zamanın çetelesini tutmuş gibi, kendinden emin yanıtlıyor: “Elli yıl, bir ay ve bir gün. Siz de tanıyor musunuz onu?”</p>
			<p class="ana-metin">“Kimi?” diye soruyor Annamaria. Hamile kaldığı günden beri kendi dünyasında yaşıyor sanki.</p>
			<p class="ana-metin">“Ablamı! Siz de tanıyor musunuz? Yakın zamanda gördünüz mü onu?” </p>
			<p class="ana-metin">“Daha önce söylediğim gibi sadece ikimiz, Sergio’yla ben tanıştık onunla... Evi satın aldığımızda, iki yıl önce,” diye tekrarlıyor Giovanna kelimelerin üstüne basarak. Belki de Elsa’nın bir hafıza problemi var. “Çok nazik ve sessiz bir hanımefendi. Sonra birkaç kere telefonla aradım onu, gelen faturaları bildirmek için...”</p>
			<p class="ana-metin">“Demek telefonu var sizde! Rica etsem arayıp ona burada olduğumu söyler misiniz? Size çok minnettar kalırım,” diye umutla soruyor Elsa. Sesinde bir nebze sabırsızlık da gizli.</p>
			<p class="ana-metin">“Telefonu var tabii ki, ama sizin aramanız daha doğru olmaz mı?” diye öneriyor Sergio.</p>
			<p class="ana-metin">“Hayır. Bana yanıt vermez.” </p>
			<p class="ana-metin">Elena merakla soruyor: “Numaranızı görürse açmaz mı?”</p>
			<p class="ana-metin">“Numaram onda yok... Senelerdir görüşmüyoruz dedim ya! Hem şimdi konuşmaya hazır değilim. Henüz değil... Ama siz ararsanız... bana büyük bir hediye vermiş olursunuz! Nasıl mutlu olurum bilemezsiniz.”</p>
			<p class="ana-metin">Sergio ve Giovanna birbirlerine bakıyorlar: Bir telefon etseler ne kaybederler ki? Kadının acı çektiği belli; onu mutlu etmek insani bir davranış. </p>
			<p class="ana-metin">Bu sırada tedirgin tavırlarla ayağa kalkan Elsa, banyonun yerini soruyor. Giovanna da ayaklanıyor. Signora Conforti’nin telefon numarası... yatak odasındaki komodinin çekmecesinde olacak, eski bir telefon defterine yazmıştı. </p>
			<p class="ana-metin">Elinde defterle mutfağa girdiğinde, alışılageldik sohbetin yerine garip bir sessizlikle karşılaşıyor. Herkes, sofraya oturmak yerine yine pencerenin önüne gidip gözlerini boşluğa diken Elsa’yı incelemekte. Hemen arkasında duran Giovanna da dikkatle bakınıyor; avluya, karşı apartmanın pencerelerine, uzak binaların çatılarına, bir bahçe duvarının gerisinden fışkıran manolyaya ve gökyüzüne... Ama belki de gözden kaçırdığı bir şey var... Tuhaf misafirlerini adeta mıknatıs gibi çeken bir şey.</p>
			<p class="ana-metin">Sergio bolonez sosu hazırladı, makarnayı kaynayan suya atmak üzere. </p>
			<p class="ana-metin">“Bir-iki dakikaya hazır!” diyor. </p>
			<p class="ana-metin">Ama kimsenin ona kulak astığı yok: Bir an önce o telefon edilmeli. Elsa çok kaygılı, isteğini yerine getirmemek acımasızca olur. </p>
			<p class="ana-metin">Herkesin heyecan dolu bakışları altında, Giovanna telefonun tuşlarına basıyor. Kısa bir sessizlikten sonra, hattın öbür ucundaki Adele Conforti, sanki aranmayı bekliyormuş gibi, ilk çalışta açıyor telefonu. Giovanna durumu temkinli biçimde açıklıyor; nasıl tepki vereceği konusunda endişeli: Az önce evlerine Elsa Corti adında bir hanımın geldiğini anlatıyor: “Kardeşiniz olduğunu söyledi ve sizi sordu.” Karşı tarafta sessizlik. Belki hat düştü. </p>
			<p class="ana-metin">“Alo? Beni duyuyor musunuz?” </p>
			<p class="ana-metin">Hırıltılı bir öksürük, karşı tarafın hâlâ hatta olduğunu açıklıyor.</p>
			<p class="ana-metin">“Sizi rahatsız etmek istemezdik... ama şey...” Giovanna kısık sesle konuşuyor, “kendisi biraz huzursuz sanki, dalgın bir hali var, karmaşık cevaplar veriyor... Ve sürekli pencereden bakıyor, dışarıda bir şey arar gibi,” ve nedenini bilmeden ekliyor, “ya da birini.”</p>
			<p class="ana-metin">“Pencere mi?” diye soruyor sonunda Adele. Sesi boğuk çıkıyor. “Başka bir şey söyledi mi size?” Sesi şimdi telaşlı.</p>
			<p class="ana-metin">“Hayır sadece tek bir şey istedi: Sizi aramamızı. Sanırım sizinle konuşmak istiyor.”</p>
			<p class="ana-metin">“Pekâlâ,” diyor Adele Conforti, derin bir nefesin ardından. “Kendisine bir saat, en geç bir buçuk saat sonra orada olacağımı söyleyin. Arabayla ancak gelirim.” Kesik kesik sesinde telaş, endişe hatta korku seziliyor.</p>
			<p class="ana-metin">Giovanna’nın şaşkınlığı giderek artıyor. “Yani gerçekten kardeşiniz mi?” diye soruyor. Daha farklı bir tepki beklerdi. Sözgelimi şaşırabilir, bunu dile getirebilirdi. Ama aynı zamanda şefkat hissiyle duygulanmasını ve sevinmesini de beklerdi. </p>
			<p class="ana-metin ParaOverride-17">“Evet, kendisi kardeşim olur.” Adele’nin sesi yeniden canlandı. Uzun uzun özür dileyip teşekkür ediyor. Ardından daha resmî bir üslup takınıp, Giovanna ve eşini istemeden aile meselelerine karıştırmış olmaktan duydu­ğu üzüntüyü ifade ediyor. Telefonu kapatmadan, bir an önce gelip kardeşini alacağını söylüyor.</p>
		</div>
	</body>
</html>