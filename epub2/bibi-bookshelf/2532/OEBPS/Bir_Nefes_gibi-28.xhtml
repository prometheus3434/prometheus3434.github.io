<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-28</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-28" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin">“Bir dilim pasta ister misiniz? Öğle yemeği için hazırlamıştık, gidip getireyim,” diyor Giovanna. Dinlediklerinden sonra normalleşmeye ihtiyacı var. Ev yapımı bir tatlının normalliği. Hem Adele tek bir bisküvi bile yemedi ve aç karnına içtiği konyak onu endişelendiriyor. O da kendini biraz tuhaf hissediyor. </p>
			<p class="ana-metin">Ama Signora Conforti tepki vermiyor. Boş bakıyor: Geçmişe yaptığı yolculuk onu halsizleştirdi. Aslında o yolculuktan henüz dönmedi. Orada, 1960’lı yılların sonunda, balkonda kaldı hâlâ. Tek büyük aşkını, sevmekten ve nefret etmekten hiç vazgeçmediği o adamı yutan boşluğa bakıyor belki de. Gençliğinin harabeleri arasında, kim bilir ne zamandan beri uzak durmaya çalıştığı o engebeli arazide dolaşıyor. Yukarılardan bir yerden, mutluluktan kâbusa dönüşen ilk evliliğine bakıyor ya da. Ve o zaman olduğu gibi kelimeleri tükeniyor.</p>
			<p class="ana-metin">Leonardo kısık ama Giovanna’nın duyacağı bir sesle, “Ne pastası, bence hepimizin daha sert bir şeylere ihtiyacı var, bir kadeh viski mesela,” diye mırıldanıyor. </p>
			<p class="ana-metin">Giulio söze giriyor: “Neredeyse akşam yemeği vakti... Makarna için su koyabilirsin, ben yardıma hazırım.” </p>
			<p class="ana-metin">Herkes, içlerini saran o kaygı verici duygudan kurtulmak ister gibi. Signora Conforti’nin son sözleri kanlarını dondurdu. Elsa’nın hayatını kaybettiği odadan birkaç metre ötede, elli yıl önce, sevgilisinin, hayatının baharındaki adamın da trajik bir kazada öldüğünü öğrenmişlerdi ne de olsa. O evde ardı ardına yaşanan ölümler huzursuz ediciydi. Evin eski sahibesinin cılız nefesinin, gözlerindeki o perdenin, o sert duruşunun huzursuz edici olması gibi. </p>
			<p class="ana-metin">Sergio telaşla, “Signora Conforti? Signora Conforti?! İyi misiniz?” diye soruyor.</p>
			<p class="ana-metin">Kadın kendine gelerek, “Saat kaç oldu?” diyor.</p>
			<p class="ana-metin">Giulio kolundaki, saatten çok kalp atışlarını kontrol ettiği akıllı dijital alete bakarak, “Yediyi çeyrek geçiyor,” diye yanıtlıyor. Doktorla evli olması hastalık takıntısını geçirmeye yetmedi.</p>
			<p class="ana-metin">“Hay Allah, geç olmuş. Gitmem gerek.” </p>
			<p class="ana-metin">Adele Conforti kalkar gibi oluyor ama duraksıyor, birbirine zıt iki gücün etkisi altında sanki: kaçma isteği ve anlatma arzusu.</p>
			<p class="ana-metin">Giovanna ısrarcı: “Yeniden direksiyon başına geçmeden önce bir kahve içseydiniz en azından.” Aslında o da diğerleri gibi kadının hikâyesini tamamlamasını istiyor. Nasıl sonuçlandığını anlatmasını. Kardeşinden sonsuza dek ayrılmasına ve her şeyi sonlandıran o trajik kazadan sonra bile onu affetmesine engel olan şeyi. Adele teklifi kabul ediyor.</p>
			<p class="ana-metin">“Tamam, bir kahve alırım. Şekersiz, sağ olun. Çok naziksiniz.”</p>
			<p class="ana-metin">Son kelimelerini, yaşlılara özgü o buyurgan tonu yumuşatma bilinciyle eklediği anlaşılıyor.</p>
			<p class="ana-metin">Nitekim onu ikna etmek pek zor olmadı. Giovanna mutfağa gidip espresso makinesine su koyarken kendini biraz suçlu hissediyor. Merakı yüzünden, o yaşını başını almış ve kardeşinin kaybından dolayı sarsılmış kadın, tek başına, yarı karanlık yollarda araba kullanacaktı.</p>
			<p class="ana-metin">Sergio, “Yardım etmemi ister misin?” diye soruyor. Giovanna irkildi. Geldiğini duymamıştı.</p>
			<p class="ana-metin">“Olur, tabii. Üst raftan şu kırmızı kahve kutusunu alır mısın, boyum yetişmiyor.” </p>
			<p class="ana-metin">“Memnuniyetle hanımefendi.”</p>
			<p class="ana-metin">Sergio kavanozu almak için kaslı kolunu uzatıyor ve Giovanna, elli yıl önce bu evin sahibi olan ve aynı anda hem aşk hem de nefretle beslediği iki kız kardeşin kaderlerini değiştiren o şeytani ve çekici adamı düşünmeden edemiyor. Onun mekânıydı burası. Sonra bir sabah girdiği bu mutfaktan bir daha çıkamamıştı. Ürperiyor. Bir kez daha ne kadar şanslı olduğunu tekrarlıyor. Onun Sergio’su, dünyanın en sevecen ve düzgün adamı. Sahi, demin nasıl şüphelenebildi sadakatinden!</p>
			<p class="ana-metin">Giovanna bir kez daha hayatından ne kadar mutlu olduğunu tekrarlıyor. Sergio’suz bir hiç olurdu. O soluduğu hava, her şeyin anlamı. Belki bu yüzden onu kaybetmekten bu kadar korkuyor. Ve yine bu yüzden, bazen endişelerine yenik düşerek zihninde akla gelmeyecek şeyler kurguluyor ve nedensiz yere ondan kuşkulanıyor, aynen az önce yaptığı gibi. İstemsiz bir şekilde pencereye bakıyor ve ilk kez kendi evinde huzursuz hissediyor. Geçmiş geri dönmek istermiş gibi. Hiç görmediği, tanımadığı Vittorio’nun bulanık görüntüsü ile kocasının yüzü üst üste geliyor. O da Sergio gibi avukattı! Bu tesadüf, kötü bir önsezi gibi onu huzursuz ediyor. Sanki aşkının tehlikede olduğunu ikaz eden siyah bir gölge. </p>
			<p class="ana-metin">Her şeyden habersiz Sergio gülümsüyor. Ne düşünüyor acaba? Giovanna ona sarılmak istiyor. Onu korumak ya da belki hep yanında tutmak için. Tam ona doğru giderken, arkadan gelen bir şey onu durduruyor. Gelen Leonardo. Tabii ya, Sergio ona gülümsüyor. Giovanna kendi kendine, “Aptalsın,” diyor: Kocasının yüzündeki ifadeyi, baş başa kalmanın mutluluğu olarak yorumlamıştı, ama gerçek hep daha basit. Gerçek, seni güldürmek için kaş göz hareketi yapan bir arkadaş. Garip olan şu ki, bunu fark ettiğinde içini tarifsiz bir hüzün kaplıyor.</p>
			<p class="ana-metin">“Ne yapıyorsunuz? İçeride ölüm sessizliği var. Aman Tanrım. Tüylerim diken diken oldu. Hâlâ da öyle, bak!” İkisine de söylüyor ama ince tüylerle kaplı kolunu Sergio’ya gösteriyor.</p>
			<p class="ana-metin">“Hadi ordan. Derin kayış gibidir senin.” Sergio düz karnına çimdik atarak onunla dalga geçiyor. </p>
			<p class="ana-metin">Leonardo cevap olarak musluğu açıp, nispet yapan çocuk gibi üstüne su sıçratıyor. Bitmek bilmeyen bu garip, saçma pazar günü üstlerine çöken karamsarlığa tepkileri bu. Ne çocukça, diye düşünüyor Giovanna başını sallarken. Bu kadar yakın olduklarının hiç farkına varmamıştı. İçinde yine o tuhaf sızı. Kendini aralarında bir yabancı gibi hissediyor. </p>
			<p class="ana-metin">“Ee, ne oluyor? Kahve hâlâ hazır değil mi?” Elena kontrole geldi. “Birazdan hava kararacak. Böyle bir günden sonra bu zavallı kadını gece tek başına yola çıkarmak istemiyorsunuzdur umarım.” </p>
			<p class="ana-metin">Giovanna, “Ne dersin, bu gece burada kalmasını teklif edelim mi?” diye soruyor.</p>
			<p class="ana-metin">Sergio, “Kabul edeceğini sanmıyorum,” diyor.</p>
			<p class="ana-metin">Neşeli havadan eser kalmadı. Kimsenin şaka yapacak hali yok. Bu arada diğerleri de mutfağa geliyor. En son da Adele Conforti. Sanki bir şey –ya da biri– onu sürüklüyormuşçasına, kardeşinin öldüğü iskemleye doğru gidip oturuyor. Kimseden çıt çıkmıyor. Sonra herkes, her şeyin başladığı masada yerini alıyor. </p>
			<p class="ana-metin">Adele boş gözlerle kahve fincanına bakarken, “Bir insanın gözünün önünde öldüğünü görmenin ne demek olduğunu açıklamak neredeyse imkânsız,” diye mırıldanıyor. </p>
			<p class="ana-metin">Altı çift kulak ve altı çift göz, tek kelimesini, tek bir hareketini bile kaçırmıyor. Giulio bir an için oradaki herkesin bunun ne demek olduğunu bildiğini, çünkü orada az önce birinin öldüğünü ona hatırlatmak istiyor. Ama Allahtan kendini tutuyor.</p>
			<p class="ana-metin">Kadın, daha çok kendi kendine konuşur gibi, tereddütle devam ediyor: “Evet, o an ondan nefret ediyordum, aynı zamanda umutsuzca onu sevmekten kendimi alıkoyamasam da. Ama ölümüne seyirci olmak... korkunçtu. Hem, tüm gücünle birinden nefret etmek ne demek? Hiçbir şey. Neticede nefret aşkın bir parçası, madalyonun öteki yüzü değil midir? Küçük düşürülmenin, kuşkunun ve kıskançlığın zehirlediği bir aşk, ama bu, gerçekliğinden bir şey götürmüyor... Yeniden onun olmaya, her şeyi unutup geride bırakıp için ayaklarına kapanmaya hazırsın. O günkü kavgamız sadece bir pantomim, bir oyun olabilirdi. Kim bilir kaç kez tekrarlanırdı ve sonra yeniden başlar, belki en sonunda da barışırdık. Gerçi asla böyle olmayacağını içten içe biliyor ama yine de kendimi bu düşüncelerden alamıyordum. Zaten hiç de sağlıklı olmayan dengemiz tam anlamıyla altüst olmuştu, ama hiçbirimiz sonuçlarını öğrenme fırsatını bulamadık. Kaza, oyunun kurallarını tekrar değiştirdi.</p>
			<p class="ana-metin">Yıllarca o sahne beynimde canlandı durdu. Vittorio sigarasını umursamazca yakıyor ve neşter gibi keskin hakaretler savurarak bizi kışkırtıyor. Kardeşimle uzunca bir süre göz göze geliyoruz. Ve ben, sonra tekrar ona dönüyor, dudaklarından havaya karışan dumanı gözlerimle takip ediyorum: Sanki onlar gibi uçup gitmek, havada kaybolmak istiyorum... Daha da ileri gitmesinden korkuyordum. Kaldı ki Vittorio sözleriyle canımı yakmayı iyi bilir, bundan hiç geri durmazdı. Ama kader pusuda bekliyordu. O an, o noktada geri adım atması onun yazgısını belirledi...”</p>
			<p class="ana-metin">Giovanna, “Onu tutmaya çalışmadınız mı peki?” di­ye soruyor.</p>
			<p class="ana-metin">“Korkuluğun takılmadığını bilmiyor muydu?” diye araya giriyor Annamaria. </p>
			<p class="ana-metin">“Tabii ki biliyordu,” diye sertçe cevap veriyor Adele. Ama ses tonu pek inandırıcı değil. </p>
			<p class="ana-metin">Birkaç saniye için herkes birbirine bakıp susuyor.</p>
			<p class="ana-metin">“Bağırmaz olmaz mıyız? İkimiz de var gücümüzle bağırdık. Ama Vittorio bize zehir saçmaya o kadar kaptırmıştı ki, duymadı bile. Dengesini kaybetti ve düştü. Olan buydu işte, dünya bir anda tersine dönmüştü... Ama sonra... sonra büyü bozulduğu gibi tekrar canlandı... Birkaç saat öncesine kadar imkânsız gibi görünen şey, düşündüğümden çok daha tahammül edilebilir ve güzel gelmişti. Çünkü Vittorio artık yoktu, evet, ama... bundan böyle as­la beni bırakamaz, terk edemezdi. </p>
			<p class="ana-metin">O günden sonra o hep benimle oldu. Yokluğu her türlü varlıktan daha gerçek. Yaşamaya devam ettim, yeniden evlendim, bir çocuğum oldu, ama içimde hiçbir şey değişmedi. Tabii, zamanla onu aklımın bir köşesine saklamam gerekti, ama bugün sizden gelen telefonla eskisinden daha canlı belirdi. Şu an bile Vittorio yine karşımda, elinde sigarası, yaz sabahının ışığında parlayan asi kıvırcık saçları. Sanki elimi uzatsam dokunabilecekmişim gibi. </p>
			<p class="ana-metin">O zaman her şey çok çabuk olup bitti, ama zihnimde hep ağır çekim bir film gibi canlanıyor. Bir kolunu flamenko dansçısı gibi yukarı kaldırıyor, kendi etrafında dönüyor ve çığlık bile atmadan geriye düşmesiyle boşluk onu yutuveriyor... Son sözleri hâlâ havada yankılanıyordu, ama Vittorio artık yoktu. Geride sadece sigarasının o ince dumanı kalmıştı...</p>
			<p class="ana-metin">İkaz çığlıklarımız çok geç kalmıştı. Korkunç bir felakete şahit olmuştuk. </p>
			<p class="ana-metin">İlk ben topladım kendimi. Evin duvarına tutunarak balkondan aşağı baktım. Uzanıp baktığımda avlunun bir köşesini ve yerde, kıvrılmış bacaklarını görüyordum. Bedeninin diğer kısımları görünmüyordu. Birkaç saniye, hareket eder umuduyla, hipnotize olmuş gibi kaldım. Vittorio’nun kalkıp aramıza dönmesi, gömleğindeki tozları silkeleyip, hiçbir şey olmamış gibi bizi kışkırtmaya devam etmesini bekliyordum. Ama tabii böyle bir şey olmadı. </p>
			<p class="ana-metin">Sonra babama telefon etmeyi akıl ettim. Ne yapmam gerektiğini o söyledi. Kaza olmasına rağmen şüpheleri üzerimize çekmeyi engellemek, ailenin adına leke sürmemek için bazı önlemler alınması gerektiğini hemen anladım. Sözgelimi, en iyisi kaza meydana geldiğinde evde kurbandan başka kimsenin olmamasıydı.</p>
			<p class="ana-metin">Komşulardan gören olup olmadığını sordu, birinci katta oturan yaşlı kadın haricinde herkesin o günlerde şehir dışında olduğunu söylediğimde de rahatladı. Hemen, bir an önce evden çıkmamızı ve kiliseye ya da bir kafeye, kalabalık herhangi bir yere gitmemizi söyledi. Döndüğümüzde, eğer korkunç ‘kaza’yı ilk biz fark etmişsek, o zaman polisi arayacaktık. Öyle de oldu ve dediklerini harfi harfine yaptım. </p>
			<p class="ana-metin">Elsa’nın kendini kaybedip itiraz etmesinden korkuyordum. Ama ben babamla telefonda konuşurken o donakalmıştı. Babamın söylediklerini bir bir anlattıktan sonra aceleyle giyinip çıktık. Onu elimden tutup sürüklerken gıkını çıkarmadan beni takip ediyordu. Evin yakınlarındaki bir kiliseye gittik. Ayin başlamıştı. Arka sıralara oturduk ve dua bittiğinde çıkışa doğru giden kalabalık arasına karıştık. Avluda bir tanıdığa rastladım. Başka zaman olsa onu görmezden gelirdim, ama selam vermemin işimize yarayacağını düşündüm. Mahallemizdeki ev eşyası dükkânının sahibiydi, canlı, geveze bir kadın. Onunla ayaküstü lafladım, Elsa’nın ağzından ise tek kelime çıkmadı. Yanından ayrılıp eve doğru gittik. Yan yana yürürken, bu karşılaşmanın bizim için büyük şans olduğunu, gerekirse ifademizi doğrulayacağını söyledim. Elsa o an silkindi, öfkeyle tepki gösterdi. Kendini aklamaya çalışan bir suçlu gibi davrandığımı söyledi. Altüst olmuştu, ne dediğini bilmiyordu. Ben de aynı durumdaydım ama her zaman soğukkanlılığımı korumasını bilirim. </p>
			<p class="ana-metin">Eve gidince babamın tembih ettiği gibi, ambulansı ve polisi aradık. O çoktan yola çıkmıştı ve birazdan yanımızda olacaktı. Her şey olması gerektiği gibi gelişti. Polis, daha çok balkon inşaatını yapan firmanın olası sorumluluğunu saptamak için soruşturma açtı. Vittorio önemli bir hukuk bürosunda çalıştığı için gazetelerde de birkaç haber çıktı. O akşam Elsa bavulunu topladı ve babamla Viterbo’ya döndü. Gitmeden önce benimle konuşmak istedi, Vittorio’yla arasında geçenleri açıklamak istiyordu, ama onunla yüzleşmeye hazır değildim. Üstelik onun da kendinde olmadığını görüyordum; sonradan pişman olacağı şeyler söylemesinden korkuyordum. Şo­ke edici bir deneyim yaşamıştık ve o kolay etkilenen biriydi... Yaşadığımız o korkunç olayı sindirmek için zamana ihtiyacımız vardı. Temelli gideceğini o zaman bilmiyordum. Öğrendiğimde, çok acı çekmeme rağmen, böylesinin daha iyi olacağını düşündüm. </p>
			<p class="ana-metin">Babam korkunç olayın ertesi günü beni de Viterbo’ya dönmeye ikna etmeye çalıştı, ama kararım kesindi ve Roma’da kaldım. Anlaşılması zor biliyorum, ama o zaman o evde kalmam gerektiğine inandım. Önüme bakmak ve yaşamaya devam etme gücü bulmak için, Vittorio’yla mutlu günlerimizin de geçtiği o evde kalmalıydım. Orada, sadece onunla paylaştığım havayı soluyacak, gömleklerini okşayacak, çarşaflarına sarılacak, fırçasıyla taranacaktım. Sadece bana ait olacaktı hâlâ. </p>
			<p class="ana-metin">İki ay geçmeden mahkeme kaza raporu vererek olayı kapattı. Elsa o gün yok oldu. Babam bende mi diye sormak için aradı ama kaza gecesinden sonra onu ne görmüş ne sesini duymuştum. Vittorio’ya duyduğumuz aşk bizi ayırmış, ama ölümü daha çok uzaklaştırmıştı. Tüm benliğimle seviyordum onu, kardeşimdi, ama aramıza aşılması zor bir duvar çekilmişti. </p>
			<p class="ana-metin">Kaçtığı haberi önceleri içimi acıttı. Kendimi bir kez daha saf ve aptal hissettim. Kaldı ki, Elsa’dan başka ne bekleyebilirdim? Sonuçta kocamı elimden alarak beni sırtımdan bıçaklamıştı. O olmasaydı, ne Vittorio’yla böyle şiddetli kavgalar etmiş olurduk ne de o kaza yaşanırdı. O felaketin hayatlarımızın üzerine, bir daha asla kaldıramayacağımız ağır bir perde gibi indiğini bir kez daha anladım. Adeta bir saplantıya dönüşmüştü: Vittorio ölünce, sonsuza dek onun olacaktık. </p>
			<p class="ana-metin">İlk fırsatta balkonu yıkmaları ve duvar örmeleri için bir firmayla anlaştım. Bunu Vittorio ya da başına gelenler için değil, kendim için yaptım. O pencereye her baktığımda başım dönüyor, boşluğa düşecek gibi oluyordum. </p>
			<p class="ana-metin">Olanlar buydu işte. Kardeşimden bir daha haber alamadım. Önce annem, sonra babam öldü ve o hiç gelmedi. Asla. Elli yıl sonra bugün ilk kez görecektim onu. Ama... ama yine trajik bir olay bizi ayırdı.”</p>
			<p class="ana-metin">Giovanna itiraz ediyor: “Neden Elsa’dan haber alamadığınızı söylüyorsunuz ki? Bunca yıl bir sürü mektup yazdı size!” </p>
			<p class="ana-metin">Elena da sitemkâr: “Evet, neden onları hiç açmadınız? Neden geri gönderdiniz?” </p>
			<p class="ana-metin">“Hangi mektuplar?” diye soruyor Signora Conforti. </p>
			<p class="ana-metin">“Kardeşinizin İstanbul’dan gönderdiği mektuplar! Bunlar!” </p>
			<p class="ana-metin">Sergio masanın bir köşesinde duran mektupları gösteriyor. Eskimiş bir kurdeleyle bağlı bir tomar mektup.</p>
			<p class="ana-metin">“Ah, onlar,” diyor Adele. “Sanki birkaç mektup her şeyi halledebilirmiş gibi.” </p>
			<p class="ana-metin">Sesi bir anda mezar taşı gibi sertleşti. Geçmişte yaşadıklarını anlatırken sergilediği o hassasiyet ve duygusallıktan eser kalmadı.</p>
			<p class="ana-metin ParaOverride-17">Gerçekte kim o kadın?</p>
		</div>
	</body>
</html>