<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-13</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-13" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-15"><span class="CharOverride-11">İstanbul, 1 Ocak 1970 </span></p>
			<p class="ana-metin"><span class="CharOverride-11">Sevgili Adele, </span></p>
			<p class="ana-metin"><span class="CharOverride-11">Titrek yazım için özür dilerim, ama yeni yıl kutlamasında içkiyi biraz fazla kaçırmışım ve şimdi şiddetli bir migren ağrısıyla boğuşuyorum. Geçen mektubumda sana bir nişan töreninden söz etmiştim, hatırlıyor musun? İşte o davette Ender’le tanıştım. Çok zengin ve nüfuzlu bir adam ve o geceden beri bana kur yapıyor. Hayranlarım –övünmek gibi olmasın ama çok sayıdalar– arasında en genç ve yakışıklısı değil ama, en inatçısı o. Tam adı Ender Şahin, kahve tüccarı ve sık sık seyahat ediyor, özellikle Brezilya’ya. 1970’e hoş geldin partisini dün gece o verdi. Yılbaşı burada, hani bizim Noel geleneğimizle karşılaştırdığımızda bile, gerçekten abartılı şekilde kutlanıyor. Yeni yıl öncesi İstan­bul’un her tarafında ağaçlara şık süslemeler asılıyor, sokaklar taklarla donatılıyor. Gerçek anlamda görsel bir şölen. </span></p>
			<p class="ana-metin"><span class="CharOverride-11">Konuklar arasında tabii ki Dario da vardı. Tanışmamız onun marifeti mi −yoksa suçu mu− henüz karar veremedim. Ben onur konuğuydum. </span></p>
			<p class="ana-metin"><span class="CharOverride-11">Ender davet için, Agatha Christie’nin 1930’lu yılların başında konakladığı ve en ünlü polisiye romanlarından </span>Doğu Ekspresi’nde Cinayet<span class="CharOverride-11">’i yazdığı Pera Palas’ın en görkemli salonlarından birini tutmuş. Okumuş muydun o romanı? Ben okudum. Büyüleyici bir hikâye. Agatha Christie 411 No’lu odada kalmış, Ender de gece yarısından önce elimden tutup beni oraya götürdü. Sırf bana göstermek için odayı bir geceliğine tutmuştu. Partiden sıvışıp bu ihtişamlı otelin merdivenleri ve koridorlarında koştuk. Ender odanın,</span> <span class="CharOverride-11">o</span> <span class="CharOverride-11">günkü hali hiç değiştirilmeden günümüze kadar muhafaza edildiğini</span> <span class="CharOverride-11">söyledi. Bir müzeye dönüştürmek istiyorlar sanırım. İçeri girdiğimizde sanki onu hâlâ orada, kitabını yazarken bulacağımı sandım. İnanılmaz bir şey, küçük yazı masasının üstünde daktilosu ya da çok benzer bir kopyası hâlâ duruyor. Bir ürperti hissettim: Ben de Doğu Ekspresi’yle seyahat ettim, ben de geçmişimdeki hüzünlü bir olaydan ötürü acı çektim... Kendimi bir polisiye romanın kahramanı gibi hissettim, aynı anda hem kurban hem de olası katil olabilirdim. Aslında aşkın da kusursuz bir suçtan pek farkı yok: Seni öldürebileceği gibi, bazen daha güçlü de kılabiliyor ve her durumda aklına gelebilecek her türlü çılgınlığı yapman için harika bir mazeret sunuyor. </span></p>
			<p class="ana-metin"><span class="CharOverride-11">Olan biteni düşündüğünde benzer bir kaygıya kapılıyor musun? Ama yok, senin soğukkanlılığını, çelik gibi sinirlere sahip olduğunu unutmuşum! Her şeyi kontrol altında tutarsın sen. Paniğe kapılmak nedir bilmezsin. Bu yönünle beni tamamlıyorsun. Aklıselim, her zaman ne istediğini bilen, asla hata yapmayan yanım. Bende eksik olan özellikler. </span></p>
			<p class="ana-metin"><span class="CharOverride-11">Dün gece 411 No’lu odada bir an için geçmişe döndüm, çok acı vericiydi. Yaşadığım sürece verdiğimiz söze sadık kalacağım, bu yüzden sustum, ama rengim solmuş olmalı ki Ender bir şeylerin ters gittiğini anladı. İyi olup olmadığımı sordu, ben de suçu şampanyaya attım. O an 1969’un son dakikaları olduğunu fark ettik, aşağıda konuklar kadeh kaldırmaya hazırlanırken biz iki hırsız gibi etrafımıza bakıyorduk. Asansöre doğru koştuk ve tam vaktinde onlara katıldık: Neredeyse Dario garsonları bizi aramaya gönderiyormuş. </span></p>
			<p class="ana-metin"><span class="CharOverride-11">Ender beni elde etmek için her yolu deniyor, ama bugüne kadar direndim. Dario onun bana evlenme teklif edeceğinden emin. Benim için deli olduğunu ve kafasına koyduğunu yapan insanlardan olduğunu söylüyor. Sonuçta her istediğini elde etmeye alışmış bir tüccar... Onun için zaman en değerli hazine. Dario teklifini kabul etmemi de söylüyor ama ben emin değilim. Ender çekici bir adam ama bir yandan da çapkınlığıyla nam salmış. Kesinlikle kıskandığımdan değil, ama hem yorucu ve yıpratıcı olabilecek hem de sadece kâğıt üstünde de olsa ömür boyu sürecek bir ilişkiye hazır mıyım bilmiyorum. Gelgelelim erdem ve vicdanı bir kenara koyarsak Ender’in kollarına atılmam için çok iyi bir neden var: Serveti.</span></p>
			<p class="ana-metin"><span class="CharOverride-11">Şaşırdın mı? Bir an önce alışmanı öneririm. Kardeşin ayakta kalma sanatının inceliklerini çabuk öğreniyor ve bunu en iyi şekilde başarmaya niyetli. </span></p>
			<p class="ana-metin"><span class="CharOverride-11">Kaldı ki sonsuza dek Dario’ya bel bağlayamam ve sürekli meteliksiz kalma endişesiyle yaşamaktan bıktım. </span></p>
			<p class="ana-metin"><span class="CharOverride-11">Ayrıca kalacak yeni bir yer de bulmalıyım çünkü Vural Hanım aksi ve kıskanç biri çıktı. Sürekli gelinlerinden şikâyetçi. İki oğlu da yurtdışında yaşıyor ve onu hiç aramıyorlar. Oğullarından biri Amerika’da göz doktoru, diğeri Paris’te yaşıyor ve ne iş yaptığı meçhul. Aylar sonra geçen hafta para istemek için aramış annesini. İnanır mısın? Vural Hanım bir koşu postaneye gitti ve oğlunun istediği miktarın iki katını havaleyle gönderdi. “Zavallıcık, kanım canım o, hep yanında olacağım,”</span> <span class="CharOverride-11">dedi. </span></p>
			<p class="ana-metin"><span class="CharOverride-11">Genç yaşta dul kalmış, çocuklarını tek başına büyütmüş, ama onlar minnettar olacaklarına annelerini yok sayıyor ya da sömürüyorlar. O ne yapıyor peki? Oğullarına sitem etmek yerine, öfkesini gelinlerinden çıkarıyor, sanki kocalarını esir tutuyor ve annelerine kötü davranmaya zorluyorlar. Onu azıcık mantıklı olmaya davet edecek olsan bu sefer sana saldırıp tüm zehrini üzerine kusuyor. Vural Hanım’ın çocuklarına sevgisi oldukça hastalıklı. Aslında onu anlasam da, kalın kafalılığı sinirime dokunuyor: İnsanın gözünü kör eden sevginin neler yaptırabileceğini biliyorum, sen de tabii. </span></p>
			<p class="ana-metin"><span class="CharOverride-11">Üç gün önce, 1930’lu yıllarda yapılmış, kırmızı kadife koltukları zamanla yıpranmış olsa da hâlâ o özgün havasını koruyan Emek Sineması’na gittim. İs çıkışı Dario’yla buluşmak için konsolosluğun önünde beklerken, duvardaki İtalyan sineması günleri afişi gözüme çarptı. Federico Fellini’nin </span>8 ½ <span class="CharOverride-11">filminin gösterileceğini okuduğumda inanamadım. Gösterim akşamüstüydü, tek başıma gitmeye karar verdim. Sinemaya doğru yürürken vitrininde bizim </span>babà<span class="CharOverride-11">’mıza benzeyen bir tatlının sergilendiği bir pastanenin önünden geçtim. Hemen içeri girdim ve film izlerken yemek üzere birkaç tane aldım. Paketi açmak için ışıkların sönmesini bekledim, ama ister istemez biraz gürültü yaptım ve önümde oturan kişi kınarcasına dönüp baktı. Kendimi yaramaz bir kız çocuğu gibi hissettim. Karanlıkta, ilham gelmesini beklerken krize giren yönetmen rolündeki Marcello Mastroianni’yi izlerken küçük pötifurları yemek ne keyifti anlatamam. Her şeyin moralini düzeltmek için hayal edildiği çok güzel bir rüya görmek gibiydi: bilindik yerler, yüzler, anadilinin o tatlı tınısı... Türkçe çok güzel olmasına rağmen biraz sert bir dil. Öğrenmek için çaba sarf ediyorum, ama kolay değil. Hocam Güzin Hanım adlı, uzun yıllar Floransa’da yaşamış bekâr bir kadın. Sürekli büyük ilerleme kat ettiğimi söylüyor ama kendisine inanmıyorum çünkü bana kalırsa doğuştan pohpohçu. </span></p>
			<p class="ana-metin"><span class="CharOverride-11">Film bittiğinde programa bir göz attım. Şubat ayında Antonio Pietrangeli’nin yönettiği, Stefania Sandrelli’nin başrol oynadığı </span>Ben Onu İyi Tanırdım<span class="CharOverride-11"> gösterilecek. Hüzünlü bir film, ama kaçırmayacağım. Yine bir kutu pasta alıp salonun ortasında bir koltuğa gömüleceğim. Işıklar sönecek ve ben kısa süreliğine de olsa İtalya’ya döneceğim. Doğrusu bunun alışkanlık haline gelmesinden ve şişmanlamaktan korkmuyorum değil! </span></p>
			<p class="ana-metin"><span class="CharOverride-11">Ama şu an harika görünüyorum. İstanbul sosyetesinin en çekici, en beğenilen kadını... Ben değil, Dario söylüyor bunu. Kulağına çalınan, hakkımdaki tüm dedikoduları ânında yetiştiriyor. Tüm bu iltifatlardan, sanki beni o yaratmış gibi, gurur duyuyor. Kadınlardan o anlamda pek hoşlanmıyor, ilgi alanları farklı, ama benimle bebekmişim gibi oynuyor. Süsleyip püslediği, şımarttığı, sergilediği bir bebek. Ben de böyle yapmasına izin veriyorum, nasılsa para ondan çıkıyor. Dekolte gece elbiselerine, topuklu ayakkabılara, Fransa’dan ithal çantalara bayılıyor. Beni, senin de beğeneceğin parizyen tarzı butiklerin olduğu Nişantaşı’ na alışverişe çıkarıyor. Tezgâhtarlar bizi karıkoca sanıyor ve bu bizi eğlendiriyor. Bazen onlar için, tartışan, hatta kıskançlık krizine giren evli çift rolü yapıyoruz. </span></p>
			<p class="ana-metin"><span class="CharOverride-11">Dün altın işlemeli pembe ve mercan rengi bir gece elbisesi hediye etti. Görsen o kadar muhteşem ki! Cuma günü onu giyeceğim. İtalyan Konsolosluğu bir davet veriyor ve Dario ev sahipliği yapmamı istiyor. Ender de davetli ama ben onu diken üstünde tutma niyetindeyim. Ancak kabul etmek gerek ki kolay pes etmiyor. Bu sabah iki düzine kırmızı gül gönderdi. Birkaç gün sonra Brezilya’ya gidecek: Evlilik için sıkıştırırsa, “Döndüğünde konuşalım,” diyeceğim. </span></p>
			<p class="ana-metin"><span class="CharOverride-11">Kız kardeşinin, davetlerde dansa kaldırılacağı korkusuyla bir köşeye sinen o utangaç genç kızın günün birinde İstanbul jet sosyetesinin kraliçesi olacağı hiç aklına gelir miydi? Geçmişteki o saf hayalperest kıza ben bile üzülüyorum. Ama artık değiştim. Dünyadaki gerçek yerimi arayıp dururken, meğer yalnızca kendi içime baksam yetecekmiş: Kalbimin çarptığı, kanımın aktığı, nefes aldığım, gözyaşı döktüğüm ve tüm zorluklara rağmen hayatta kalmanın coşkusuyla kahkahalar attığım yere. Anladım ki kaderim kendi ellerimdeymiş. Olayların beni sürüklemesine bir daha asla izin vermeyeceğim. İyisiyle kötüsüyle, başıma gelen her şeyi kabullenmiş olacağım. </span></p>
			<p class="ana-metin"><span class="CharOverride-11">Her gün kendi kendime tutmaya çalıştığım bir söz bu ama bedelini ancak sen anlayabilirsin. Vurdumduymaz, kendini beğenmiş kadın rolünü oynuyorum; ama aslında kalbimin derinlerinde dinmek bilmeyen bir acı var. Evin kapısından içeri girdiğimde ve gerçek benliğime döndüğümde birbirimize olan bağlılığımızı düşünüyorum ve içim kan ağlıyor. O trajik ve alaycı kader bizi şimdilik ayırmış olabilir ama aramızdaki bağ hiç kopmayacak. Biz kardeşiz, bu bağ kanımızda sürekli akacak, ölene kadar. </span></p>
			<p class="ana-metin"><span class="CharOverride-11">Bu arada elimden geldiğince eğlenmeye çalışıyorum. Mutsuzluğumun panzehri bu. Örneğin bu akşam bir arkadaşım, beni herkesin çok methettiği, özgün Osmanlı yemekleri alanında oldukça iddialı yeni bir restorana götürecek. Henüz bir delikanlı olan Bayram da, hayranlarımdan biri. Benden sadece birkaç yaş küçük olmasına karşın bir ergen olgunluğunda. Tekstille uğraşan sanayici bir ailenin oğlu, ama çalışmaya pek hevesli görünmüyor. Aklı fikri eğitim gördüğü Amerika ve o ülkenin çağrıştırdıklarında: Western filmler, James Dean tarzı tıraşlar, Coca-Cola, kot pantolonlar... Annesi İstanbul sosyetesinin en nüfuzlu kadınlarından. Sosyeteye kimin gireceğine o karar veriyor. Bir kere karşılaştım onunla, konsolosluğun bir davetinde: Bana seni hatırlattı. Daha doğrusu yirmi yıl sonraki halini: soğuk, zarif ve karizmatik. </span></p>
			<p class="ana-metin"><span class="CharOverride-11">Bayram aslında benim için iyi bir kısmet. Genç, yeterince saf ve cebi dolgun. Ayrıca yakışıklı ve bana tam anlamıyla tutkun. Ama asla evlenemez benimle çünkü annesi buna izin vermez. İyi aileden, vakur bir Türk kızı var aklında. Bende olmayan özellikler, en azından onun gözünde. </span></p>
			<p class="ana-metin"><span class="CharOverride-11">Ender kurnaz ama bu kadar seçici değil. Ya da kriterleri farklı... O, dünya görmüş “kötü” bir kız istiyor. Kökleri onu ilgilendirmiyor. Önemsediğini, bakarak, koklayarak ve dokunarak değerlendirmeye alışmış. Onun sözleri bunlar. Neticede ben kararımı henüz vermedim, o da resmî bir teklifte bulunmadı zaten. Hem aşk tanrısı gibi yakışıklı, nüfuzlu bir hayranımla güzel bir gece geçirmekte ne kötülük var?</span></p>
			<p class="ana-metin"><span class="CharOverride-11">Geç oldu, hazırlanmam gerek. Sim ve dore işlemeli gece mavisi elbiseyi seçtim. Beğeneceğini sanmıyorum.</span></p>
			<p class="ana-metin"><span class="CharOverride-11">Sevgiyle kal.</span></p>
			<p class="ana-metin ParaOverride-18"><span class="CharOverride-11">Kardeşin</span></p>
		</div>
	</body>
</html>