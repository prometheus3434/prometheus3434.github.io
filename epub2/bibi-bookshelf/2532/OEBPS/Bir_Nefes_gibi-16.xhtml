<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Bir_Nefes_gibi-16</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:f7a36be6-3e74-4f58-bf48-30a93504b189" name="Adept.expected.resource"/>
	</head>
	<body id="Bir_Nefes_gibi-16" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-16" lang="en-US" xml:lang="en-US"><span class="CharOverride-1">*****</span></p>
			<p class="ana-metin ParaOverride-14">“İzin verirseniz içeri girmeden önce sizden bir şey rica edeceğim: Kardeşimle yalnız konuşmak isterim. Nerede o?” Adele Conforti kapının önüne geldiğinde hayli endişeli görünüyor. Sesi, bir kız çocuğununki gibi tiz çıkıyor. Ağır ağır da olsa merdivenleri hiç durmadan, kararlılıkla çıktı ve nefes nefese de değil. Elsa’dan daha büyük olmalı ama fiziği daha iyi, diye düşünüyor Sergio. Evi aldıklarında yetmiş dört yaşındaydı, şimdi yetmiş altı olmalı. Boz kahverengi keten pantolon ceket takımı, gömleği kusursuz, gümüş rengi kısa ve gür saçları da. Gözleri aynı kardeşininkiler gibi, ama daha cin bakışlı. Hayattan büyük bir ders almış gibi. </p>
			<p class="ana-metin">Dış kapının zili çaldığında, belki de olanları unutmak istedikleri için olsa gerek, Elsa’nın ablasını bekledikleri hepsinin aklından çıkmıştı? Giovanna, Giulio ve Elena’nın yardımıyla sofrayı topluyordu. Annamaria, sırt ağrısından yakınarak kendini iskemleye atmıştı. Zil çalınca hepsi irkildi.</p>
			<p class="ana-metin">Giovanna, “Ablası olmalı! Signora Conforti... Sergio, neredesin?” diye panikle bağırdı. Bir yardım çağrısıydı bu. </p>
			<p class="ana-metin">“Geldim, bağırmana gerek yok.” </p>
			<p class="ana-metin">Sergio garip bir tavırla koridordan çıkıyor. Arkasından, yüzü kızarmış, saçları da sanki yüzünü yeni yıkamış gibi ıslak olan Leonardo. Giovanna ikisinin kaçamak bakışlarını görmezden geliyor. </p>
			<p class="ana-metin">Sergio, dış kapı ziline yanıt vermeden önce kulağına fısıldıyor: “Leonardo sakinleştirici istedi: Belli etmese de çok sarsıldı. Birkaç damla Lexotan verdim: Banyoda bir şişe olduğunu hatırladım da.”</p>
			<p class="ana-metin">Giovanna kocasının yalan söylediğinin farkında. Da­ha geçen gün banyo dolap ve çekmecelerini elden geçirdi. Tarihi geçmiş ilaçları ve boş tıraş köpüğü kutularını attı. Attıkları arasında Lexotan şişesi de vardı. Belki de atmadım, diye düşündü. Artık eskisi kadar inat etmiyor, daha mütevazı davranmayı öğrendi. </p>
			<p class="ana-metin">Sergio’nun ilk yalan söyleyişi olmadığını biliyor, ama her şeye rağmen ona hâlâ inanmayı yeğliyor. Aksi takdirde nedenini sorgulaması gerek.</p>
			<p class="ana-metin">“Lexotan mı? Cidden mi?” diye soruyor. </p>
			<p class="ana-metin">Ama Sergio onu duymadı bile. Misafiri karşılamak için kapıya çıktı. </p>
			<p class="ana-metin">Adele Conforti geldiğine göre, ne diyecekler şimdi ona? Sergio kötü haberi vermeyi üstlenmiş gibi ve Giovanna bundan dolayı ona minnettar. Mutfak kapısının eşiğinde duran kadın tereddütle etrafa bakınıyor.</p>
			<p class="ana-metin">“Lütfen, içeri buyurun.” Giulio oturması için nazikçe bir sandalye çekiyor. Kardeşinin aksine Adele çok sık gülümseyen birine benzemiyor: Bakışları buz gibi. Zamanın izlerini taşıyan cildi, açık renk farla boyalı gözlerinin çevresinde gergin, dudakları ince bir kırmızı çizgi. Elini saçlarına götürüyor.</p>
			<p class="ana-metin">“Hay Allah. Burası epey değişmiş. Yıllarca yaşadığım yeri tanıyamadım!” diyor sert bir tonla. Ama evin bu yeni halini beğenip beğenmediği tam olarak anlaşılmıyor. </p>
			<p class="ana-metin">Ne yapacağını bilemeyen Giovanna bir şeyle meşgul olmak için, “Kahve içer misiniz?” diye soruyor.</p>
			<p class="ana-metin">Giulio araya giriyor, “Hanımefendi belki daha sert bir şey ister, konyak mesela...”</p>
			<p class="ana-metin">Adele Conforti şaşkınlıkla bakıyor: Neden daha sert bir şeye ihtiyaç duysun ki? Ama etrafında dönüp duran şu gençlerin kaçamak ve endişeli bakışları içinde kötü bir his uyandırıyor. Başıyla hafifçe onaylıyor. Genelde sert içkileri tercih etmeyen Giovanna, Allahtan evde misafir için bir şişe konyak var, diye düşünüyor.</p>
			<p class="ana-metin">“Sergio sen koyar mısın? Ben viskiyle brendiyi ayırt edemem...” diye fısıldıyor.</p>
			<p class="ana-metin">Kocası üst raftan şık etiketli bir şişe alıp, kristal <span class="CharOverride-11">shot</span> bardağına iki parmak içki koyuyor. Bu arada Giovanna içkiyle birlikte ikram edeceği bir şey arayışı içinde: Signora Conforti’ye kötü haberi verdikten sonra onu sarhoş etmeseler bari! Allahtan evde bitter çikolata var: Konyağın yanında iyi gider. Sonuçları belli, kontrolü altında gelişen şeyler yapmak onda güven duygusu uyandırıyor. Aynı şekilde, kusursuz ev sahibesi rolü yapmak da yatıştırıyor onu.</p>
			<p class="ana-metin">“Elsa nerede?” Adele etrafına giderek daha telaşlı bakıyor. “Yoksa gitti mi?”</p>
			<p class="ana-metin">Kardeşinin orada olmadığının artık farkında. </p>
			<p class="ana-metin">Korkulan an geldi. Sergio bir tabure alıp yanına oturuyor. Adele ufak tefek bir kadın. O ise uzun boylu ve yapılı. Taburedeyken bile ondan uzun, ama en azından gözlerinin içine bakabiliyor. Bir yerde, birine kötü bir haber verirken göz teması kurmanın önemli olduğunu okumuştu. Ani tepkileri hafifletmeye yarıyor, ki şimdi en çok bundan korkuyor. Yani Signora Conforti’nin hıçkırıklara boğulmasından ya da sinir krizi geçirmesinden. Gerçi hâlâ tedirgin ama artık geri dönüşü yok.</p>
			<p class="ana-metin">“Evet, bir anlamda gitti... Bizi terk etti. Ebediyen.” Ağzından çıkanlar şaka gibi, söylerken bile utanıyor. </p>
			<p class="ana-metin">Kadın taş kesiliyor. Yüzü bembeyaz. Dudaklarının kırmızı çizgisi yüksek gerilim hattı gibi gergin. Gerçek yaşını şimdi gösteriyor, belki birkaç yaş fazlasını. Başını çevirip pencereye bakıyor. Kardeşinin yaptığı gibi. Sonra konyak dolu bardağı alıp büyük bir yudum içiyor. </p>
			<p class="ana-metin">Pencerenin dışında bir noktadan gözünü ayırmadan, kısık sesle, “Nasıl oldu?” diye soruyor.</p>
			<p class="ana-metin">“Hepimiz buradaydık, sofrada; ve... birden kalbi durdu.” Sergio kelimeleri özenle seçmeye çalışıyor, ama işi zor. “Havadan sudan konuşuyorduk ve o bizimle birlikte gülüp şakalaşıyordu. Bir patlıcan yemeğinin tarifinden söz etmişti... Sonra birimiz, Annamaria’ydı galiba... nefes almadığını fark etti.” </p>
			<p class="ana-metin">“Sanırım hiçbir şeyin farkına varmadı.” Adı geçen Annamaria, üzgün, araya giriyor.</p>
			<p class="ana-metin">“Evet,” diye onaylıyor Sergio. “Doktor olan arkadaşımız Elena hemen müdahalede bulundu, onu hayata döndürmeye çalıştı. Ama maalesef yapacak bir şey yoktu: Kalbi durmuştu.”</p>
			<p class="ana-metin">Giovanna çikolata kutusunu uzatırken, “Almaz mısınız, çok lezizler!” diyor. Bu duyarsız çıkışının ardından, hepsi ona kötü kötü bakıyor. Ama o nazik teklif karşısında kadın kendini toparlıyor, şaşkınlığını üstünden atıyor. Çikolatanın kâğıdını açıp ağzına götürüyor. </p>
			<p class="ana-metin">“Çok leziz gerçekten, teşekkür ederim. Ambulans çağırdınız mı? Hemen geldi mi?” </p>
			<p class="ana-metin">“Tabii, hiç vakit kaybetmedik. Elena nabzının atmadığını söyler söylemez 118’i aradım ve on dakika sonra buradalardı.”</p>
			<p class="ana-metin">“Allahtan. Biliyorsunuz, hastaneye epey uzak burası...” diyor Giovanna.</p>
			<p class="ana-metin">Sergio lafa giriyor: “Hayata döndürmek için ellerinden geleni yaptılar.”</p>
			<p class="ana-metin">“Bazen beş dakika bile fark ettirir...” Kadının ifadesi hâlâ buz gibi.</p>
			<p class="ana-metin">Elena olan biteni bir kez daha açıklıyor. Mesleği gereği detaylara daha çok giriyor, Adele’yi etkileyen teknik terimler kullanıyor. Kadın ne kadar sarsılmış olsa da, içi biraz rahatlamış gibi. Elena doktor, hasta yakınlarıyla konuşmaya alışık. Kötü haberin nasıl verileceğini biliyor.</p>
			<p class="ana-metin">“Kardeşiniz ölmeden önce ilaç içmek için su istedi. Sanırım hastaydı.”</p>
			<p class="ana-metin">“Anlıyorum.”</p>
			<p class="ana-metin">Sergio araya girme ihtiyacını hissediyor: “Ama sizi temin ederim, son anlarında hiçbirimize acı çeken biri gibi gelmedi. Biraz kafası karışıktı belki ama neşeliydi, canlıydı...”</p>
			<p class="ana-metin">“Onu nereye götürdüler?”</p>
			<p class="ana-metin">“Tiberina Adası’ndaki Fatebenefratelli Hastanesi’ nin morguna. İsterseniz size oraya dek eşlik edebilirim.”</p>
			<p class="ana-metin">“Yok, rahatsız olmayın. Onu görmek istemiyorum...”</p>
			<p class="ana-metin">Hepsi şaşkınlıkla bakıyor kadına.</p>
			<p class="ana-metin">“En yakın akrabası olarak bir an önce gitseniz iyi edersiniz, zaten polis de arayacaktır sizi. Kişisel eşyalarını da almanız gerekecek sanırım. Kardeşinizin bir çantası vardı,” diyor Elena. </p>
			<p class="ana-metin">“Hiç görmeyeceğim demedim,” diye açıklamaya çalışıyor Adele, “Bunun için geldim buraya! Onu canlı görmek için ama...” Kelimeler boğazında düğümleniyor. Birden gözleri kızarıyor. Çantasından beyaz bir mendil çıkarıp burnunu siliyor. “Onun burada, Roma’da, eski evimde olduğunu bilmek bile beni yeterince sarstı. Ama onun cansız bedenini görmek... Yo, hayır, şu an bunu kaldırabileceğimi sanmıyorum. En azından tek başıma değil. Oğlumu bekleyeceğim. Bugün şehir dışında ama yarın dönüyor: Beni götürmesini isteyeceğim.” </p>
			<p class="ana-metin">“Elbette, bize açıklama yapmanıza gerek yok. Rica ederim,” diyor Sergio. </p>
			<p class="ana-metin">Adele konyaktan bir yudum daha alıyor. Tereddüt dolu bakışları, bir anlığına boş bardağın içerisinde hapsoluyor, sanki bir şey arar gibi, belki de cesaret.</p>
			<p class="ana-metin">“Burada olduğunu söylemek için aradığınızda neler hissettiğimi bilemezsiniz. Sanki... sanki... geçmişimi yıllarca kilit altında tuttuğum sandık bir anda açılıverdi ve anılarım beni asla dönmek istemeyeceğim bir yere sürükledi.</p>
			<p class="ana-metin">Bakışları, bir enkaz yığınını süzercesine bardakta sabitleniyor. Kiminle konuştuğu tam olarak anlaşılmıyor. Kendi kendine konuşuyor olsa gerek.</p>
			<p class="ana-metin">“Elsa çekip gitmişti. Yıllar önce, uzun zaman oldu. Yüzünü hayal meyal hatırlıyorum, ki mutlaka çok değişmiştir... ve o yüz artık yok.” Çıt çıkmayan uzun bir sessizlik sonrası konuşmasına devam ediyor: “İstanbul’da yaşadığını biliyordum, ama hepsi bu. Benim için böylesi iyiydi. Bir şey bilmemek yani. Aksi takdirde şimdi daha kötü olurdu. Çok daha kötü. Bir zamanlar ayrılmaz ikiliydik, sonra her şey değişti. Farklı seçimler yaptık.”</p>
			<p class="ana-metin">Susuyor ve huzursuz bakışları odayı dolaştıktan sonra yine pencerede sabitleniyor.</p>
			<p class="ana-metin">“Tam orada...” kendi kendine mırıldanıyor. “Dünya orada başıma yıkıldı. O günden beri vurgun yemiş gibiyim, sanki soluğum kesiliyor...”</p>
			<p class="ana-metin">Daha çok şey anlatmak istiyor ama bir şey, belki de aldığı katı terbiye, yabancılarla konuşmaması gerektiği hatırlatarak onu frenliyor. Derinlerindeki yoğun duyguları dalga dalga açığa çıkmak için var gücüyle bastırıyor olmalı, ama o bir yudum konyak yardımıyla hepsini geri itiyor. Sergio ve Giovanna’nın evi satın alırken tanıdıkları kadının soğuk tavrı, şimdi yalnızca bir maske gibi geliyor. </p>
			<p class="ana-metin">Gelen bir mesaj sesi havadaki gerginliği dağıtıyor. Annamaria Leonardo, Elena ve Giulio hemen cep telefonlarına bakıyorlar. Mesaj Elena’ya, ama yanıtlamıyor. Gerçek dünyaya dönen Adele Conforti saatine bakıyor.</p>
			<p class="ana-metin">Adele ayağa kalkarak, “Artık burada kalmamın bir anlamı yok. Gitsem daha iyi olacak,” diyor.</p>
			<p class="ana-metin">Sergio, “Acele etmeyin. Büyük bir travma yaşadınız. Biraz daha kalın,” diyor.</p>
			<p class="ana-metin">Elena da ısrarcı: “Bence de, yola çıkmadan önce biraz dinlenin. Bakın doktor olarak söylüyorum bunu.”</p>
			<p class="ana-metin">Giovanna da aynı fikirde: “Ne de olsa burası sizin eviniz.” </p>
			<p class="ana-metin">Giulio ekliyor: “Hem dostlar arasındasınız.”</p>
			<p class="ana-metin">“Kardeşinizi ne yazık ki yeni tanımıştık, ama bize çok özel biri gibi geldi. Size de çok bağlı olduğu belliydi. Sizi görmek için sabırsızlanıyordu. Aranızdaki bunca yıllık sessizlik... neden?” diye soruyor Annamaria. </p>
			<p class="ana-metin">Aralarında en içten olan o. Birbirlerinden çok farklı, ama yaşamlarını derinden etkileyen olaylarla bağlı bu iki kardeşin hikâyesini öğrenmeye hepsi can atıyor, ama sadece Annamaria bunu açık yüreklilikle dile getiriyor. İki canlı olmak ona cesaret veriyor sanki. Belki de bu yüzden, biraz şuursuzca, diğerlerinin merak edip de soramadıklarını soruyor. Annamaria suskunluk perdesini aralayınca diğerleri de meraklarını gidermeye çalışıyor.</p>
			<p class="ana-metin">“Evet, neden? Bu evde ne oldu? Bir şeyler oldu, değil mi?” diyor Giovanna. “Bu ev, yani bizim evimiz, uzaklaşmanızda payı olmalı. Yanılıyor muyum?” </p>
			<p class="ana-metin">“Evimiz,” diye tekrarlıyor Sergio. O da oturdukları evin, yıllar önce, çok korkunç şeylere sahne olduğundan kuşkulanmaya başlıyor. Eğer gerçekten öyleyse bunu bilmeye hakları var. Hiç bilmediği ve hiç de hoşlanmadığı bir hikâyenin içine çekildiğini hissediyor. Olan bitenden sonra Signora Conforti’nin en azından bir açıklama yapması gerek.</p>
			<p class="ana-metin">Kadın hışımla ayağa kalkarak, “Hayır. Gitmem gerek. Özel bir mesele,” diyor. Çantasını alıp kapıya doğru yöneliyor, ama sonra duruyor. Gözü, Elsa’nın gönderdiği mektupların durduğu masaya takılıyor. Kısa bir tereddüt ânından sonra onlara dönüyor. “Pekâlâ, hikâyemizi size anlatacağım,” deyip oturuyor. “Ama önce bana bir söz vermelisiniz.” </p>
			<p class="ana-metin">Meraklı bakışlar hoşuna gidiyor. </p>
			<p class="ana-metin ParaOverride-17">“Anlatacaklarım aramızda kalacak.” </p>
		</div>
	</body>
</html>