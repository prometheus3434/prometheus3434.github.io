<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>10</h2>
<p>Ertesi gün Muzaffer erkenden kalktı, ceketini giyip dışarı çıktı.</p>
<p>Güneş doğmak üzereydi o çıktığında, yavaş yavaş aydınlanan gecekondularla kaplı tepelerden, Hüseyin Gazi Türbesi’nin etrafından ve dere boyundan belli belirsiz sesler geliyordu. Uykudan çekip alınmış ya da sise batırılmış gibiydi bu sesler, işitildikleri anda geldikleri yere geri dönüyorlardı sanki. Onlar geri dönünce arkalarında insanın tenini ürperten irili ufaklı, serin boşluklar kalıyordu. Bu boşluklarda da açılıp kapanan kapı görüntüleri uçuşuyordu habire, avlu görüntüleri, kap kacak görüntüleri, sokak görüntüleri uçuşuyordu.</p>
<p>Akları kızarmış gözlerini ellerinin tersiyle şöyle bir ovuşturduktan sonra bu görüntülerin arasından sendeleye sendeleye biraz daha ilerledi Muzaffer. Sundurmanın ucunda durup etrafına bakındı.</p>
<p>Tam karşısında, avlu duvarının dibinde bekleyenler vardı. Yedi, sekiz kişiydiler. Paltolarına, mantolarına, şallarına bürünüp sabahın ayazında yan yana sıralanmış, elleri kucaklarında, oturuyorlardı.</p>
<p>İçlerinden iri yapılı, kel kafalı bir erkek Muzaffer’i görünce kalktı oturduğu yerden, alt dudağını etli etli sarkıtarak pürtelâş ona doğru koştu.</p>
<p>“Gözlerinden taş dökülen kız buradaymış,” dedi heyecanla. “Biz onu görmeye geldik!”</p>
<p>Ne diyeceğini bilemedi Muzaffer.</p>
<p>Dumanı tepesinde, başım yere eğerek birkaç defa ellerini ceplerine soktu çıkardı.</p>
<p>“Önce isim yazdırılıyormuş,” diye devam etti adam. “Sen mi yazıyorsun, çağırayım mı ötekileri?”</p>
<p>Muzaffer bir şey demedi, avurtlarını delip geçen diş gıcırtılarının gerisinden sert sert baktı sadece.</p>
<p>Gece boyunca evi bekleyen Nedim’in adamı avlu kapısındaydı o sırada, ötekiler geliyor mu diye boynunu uzatmış, derenin dibine bakıyordu.</p>
<p>Muzaffer karşısında dikilen kel kafalı adamı omzundan itip ona doğru yürüdü aniden. Birkaç adım atmış atmamıştı ki, donuk yüzlü, siyah paltolu beş adam belirdi avlu kapısında. Yerin altından çıkar gibi belirdiler, önce minik bulutlar hâlinde beyaz beyaz uçuşan nefesleriyle kafaları, sonra omuzları, sonra da gövdeleri göründü. Kararmış tahtaların yanından geçerek hızla yaklaştılar.</p>
<p>İçlerinde Nedim yoktu.</p>
<p>Belki geriden geliyordur diye onu sundurmanın altında biraz daha bekledi Muzaffer. Beklerken ellerini ceplerine soktu, oflaya puflaya, duvarla direk arasında birkaç defa gitti geldi. Derken durdu, iş bölümü yapmaya çalışan siyah paltolu adamlara baktı bir müddet. Ardından döndü, gitgide büyüyen kalabalığa; gözlerini kaldırdı, dut ağacındaki Halil’e; başını çevirdi, koşar gibi, acele acele avlu kapısından girip gelen kadınlara, erkeklere baktı.</p>
<p>Sonra daha fazla bekleyemedi artık, siyah paltolu adamlardan birine, “Nedim ne zaman gelecek?” diye sordu.</p>
<p>Sıraya girenlerin isimlerini yazmak için kâğıdı kalemi eline almış, telaş içinde, direğin dibine doğru gidiyordu adam.</p>
<p>“Nedim mi, Nedim de kim?” dedi sertçe.</p>
<p>Muzaffer şaşırdı.</p>
<p>“Başınızdaki adam!” dedi. “Nasıl bilmezsin?”</p>
<p>“Nedim Medim bilmem ben,” dedi öteki.</p>
<p>Derken de boynunu kütletecekmiş gibi kafasını bir sağa, bir sola büktü.</p>
<p>Sonra döndü, çenesinin ucuyla diken bıyıklı, kabarık saçlı birini gösterdi Muzaffer’e.</p>
<p>“Bak,” dedi. “Ne konuşacaksan git onunla konuş, Şakir’le!”</p>
<p>Muzaffer başını çevirip baktı.</p>
<p>On beş, yirmi adım ötede durmuş, elinde sigara, kalabalığı seyrediyordu Şakir.</p>
<p>İki dirhem bir çekirdekti.</p>
<p>Bir an duraksadıktan sonra Muzaffer onun yanına seğirtti hemen.</p>
<p>Karşısında durup ezile büzüle, “Ben içerideki kızın babasıyım,” dedi.</p>
<p>Gözlerini kısarak elindeki sigaradan uzun bir nefes çekti Şakir.</p>
<p>“Onu biliyoruz,” dedi, bol dumanlı bir sesle. “Mesele ne?”</p>
<p>Muzaffer zihnini toplamaya çalıştı.</p>
<p>“Çekik gözlü bir adam vardı,” dedi. “Adını bilmiyorum. Ona da yalvardım Nedim’e de yalvardım ama ikisi de beni dinlemedi. Biz bu olup bitenlerden bıkıp usandık, bırakın da köyümüze dönelim. Evi satıp gidelim diyordum eskiden, şimdi ondan da vazgeçtim artık. Evi damı düşünecek hâl kalmadı. Kızımın sırtı delik deşik, günden güne eriyor çünkü. Dahası...”</p>
<p>“Dur, dur!” diye sözünü kesti Şakir. “Boşuna nefes tüketme, buna ben karar veremem.”</p>
<p>“Niye?”</p>
<p>“Yetkili değilim de ondan.”</p>
<p>Muzaffer bir ona, bir direğin dibindeki adama baktı.</p>
<p>“Yetkili kim peki, Nedim mi?”</p>
<p>Şakir elini yana uzatıp gayet kibar bir şekilde işaret parmağının ucuyla sigarasına vurdu, külünü çırptı.</p>
<p>“Nedim’i tanımam ben,” dedi.</p>
<p>“Bu adamların başı kim o hâlde?”</p>
<p>“Benim!” dedi Şakir. “Benim ama başların da başı var, öyle değil mi?”</p>
<p>Boş boş baktı Muzaffer.</p>
<p>“O kimse söyleyin de onunla konuşayım o zaman,” dedi.</p>
<p>Şakir elindeki sigarayı yere fırlattı o böyle deyince, üstüne basıp kuvvetlice ezdi.</p>
<p>“Bana bak!” dedi sonra, aniden başını kaldırıp gözlerini deli deli oynatarak. “Karşıma geçip bir daha böyle sızlanacak olursan vallahi kızı alır giderim, Allahın şaşar, ömür billah yüzünü göremezsin!”</p>
<p>Dondu kaldı Muzaffer.</p>
<p>Feri kaçmış, akları kanlı gözlerini nereye çevireceğini, ağzını açıp ne diyeceğini bilemedi.</p>
<p>Geceden beri yanan içindeki o küçük ışık söndü birden.</p>
<p>Köy karanlıkta kayboldu.</p>
<p>O sırada adamlarına dönerek, “Elinizi çabuk tutun len, öğlen oldu!” diye bağırdı Şakir.</p>
<p>Ardından da sırtına vuran güneşin ilk ışıklarıyla birlikte sundurmanın altından geçip hızla eve girdi.</p>
<p>Adamlardan biri ona eşlik etmek için koştu hemen.</p>
<p>Sersem sepelek, arkalarından Muzaffer de gitti.</p>
<p>Mutfağa ve küçük odaya kabarık saçlı başını uzatıp alelusul şöyle bir baktıktan sonra o gün hiç konuşmadan salona, Güldiyar’ın yanına geçti Şakir. İhtiyatlı bir şekilde, perdenin dibine doğru ağır ağır yürüdü.</p>
<p>“Kız bu mu?” diye sordu, bir adım gerisinde duran adama.</p>
<p>“Bu,” dedi öteki.</p>
<p>Geceleri örtündüğü sarı çubuklu, mavi battaniyeyi dizlerinin üstüne çekmiş, avludan gelen uğultularla çevrili derin bir sessizliğin içinde sessiz sedasız oturuyordu Güldiyar. Nefes alacak mecali yoktu. Saçı başı dağınıktı. Gözbebekleri donmuş gibiydi. Göğsü hafif hafif inip kalkıyordu.</p>
<p>Şakir yüzünü geriye çekerek, hiç kımıldamadan, ona hayretle baktı bir müddet.</p>
<p>Hatta acıyarak baktı.</p>
<p>Sonra öfkelendi birden, bakışları alev aldı adeta, soluğu genişleyip ağzına sığmaz oldu.</p>
<p>“Ne len bu hâl?” dedi yanındaki adama dönerek. “Ne yiyip içiyor bu kız?”</p>
<p>“Öğlenleri,” diye kekeledi öteki. “Sipariş ettiğimiz pidelerden, lahmacunlardan onlara da veriyoruz.”</p>
<p>“Peki, sabahları, akşamları ne yiyor?”</p>
<p>Cevap vermedi adam, usulca yutkundu.</p>
<p>Şakir köpürdü o vakit.</p>
<p>“Allahsızlar!” dedi, iki elini birden göğüs hizasında hızlı hızlı sallayarak. “Kamyon dolusu para kazanıyoruz bu kızın sırtından, sizde hiç mi utanma yok? Pideye, lahmacuna talim ettire ettire kurutmuşsunuz kızı len, Allahıma kurutmuşsunuz! Şu bileklere bak, çöp gibi! Yanakları da birbirine geçmiş! Söyle bana, bu kız sabahları, akşamları ne yer, ne içer diye hiç aklınıza gelmedi mi?”</p>
<p>Öteki cevap vermedi yine, gözlerini yere indirip ayaklarının ucuna baktı.</p>
<p>Şakir büsbütün öfkelendi o böyle yapınca, her adımda gıcırdayan sivri burunlu siyah ayakkabılarıyla salonun ortasında birkaç defa bir o yana, bir bu yana gidip geldikten sonra hızla dışarı çıktı.</p>
<p>Çıkınca, sundurmanın altında durup birini boğazlayacakmış gibi gözlerini deli deli oynattı ilkin.</p>
<p>Sonra her nasılsa sakinleşti.</p>
<p>Sakinleşince de küçük bir el hareketiyle adamlarından ikisini yanına çağırıp onları alışverişe gönderdi.</p>
<p>Adamlar o gün birkaç saat içinde eve poşetler dolusu yiyecek, içecek getirdiler. Şakir hiç üşenmeden mutfağa girip hepsini kontrol etti. Poşetlerin birinden süt, bal, yoğurt ve peynir çıktı bolca; birinden iki koli köy yumurtası, beş kangal sucuk, zeytin ve pastırma; birinden meyve sularıyla birlikte birkaç çeşit bisküvi ve kuru pasta; birinden iki teker tereyağı, birkaç kilo et ve fındık ezmesi; birinden kıvırcık marul, maydanoz, soğan, domates ve salatalık; birinden de türlü türlü reçel ve marmelat kavanozları çıktı. Mutfakta hiç boş yer kalmadı, her taraf doldu taştı böylece. Hatta ertesi gün epeyce çay, kahve ve şeker de getirdiler.</p>
<p>Aradan bir hafta geçince de Şakir eve küçük küçük adımlarla yürüyen, kıvırcık saçlı, şişmanca bir kadın getirdi. Akşam vaktiydi, kalabalık henüz dağılmamıştı. Habire itişip kakışan insanların arasından geçirip onu küçük odaya aldılar bu yüzden, bir süre orada beklettiler. Sonra kalktı, elindeki çantayla birlikte Güldiyar’ın yanına gitti kadın, varıp sağ tarafina oturdu.</p>
<p>Salona girdiğinde Muzaffer onu tanıyacakmış gibi oldu ama daha evvel nerede gördüğünü hatırlayamadı bir türlü. Kulaklarına doluşuveren uğultuların arasından, boynunu uzatarak hâlsiz hâlsiz baktı bir müddet.</p>
<p>Göz ucuyla kadın da ona baktı birkaç defa.</p>
<p>“Hadi, herkes dışarı çıksın,” dedi sonra, soğuk bir sesle.</p>
<p>Şakir’in işaretiyle, adamlardan biri gelip Muzaffer’in kolundan tuttu o sırada.</p>
<p>Hafifçe sendeleyerek kalktı yerinden.</p>
<p>Gözlerinin önünde hevenk hevenk karaltılar uçuşuyordu.</p>
<p>“Neler oluyor böyle, hı, neler oluyor?” diye sordu kolundan tutan adama.</p>
<p>“Kızın yaralarını temizleyip merhem sürecek,” dedi adam.</p>
<p>Muzaffer başını salladı.</p>
<p>Ötekilerle birlikte dışarı çıkmadı o akşam, mutfağa geçip orada bekledi. Beklerken bir ara çömeldi, tezgâhın altındaki şişelere baktı uzun uzun. İçlerinden birini aldı, bir müddet elinde tuttu. Kalbi küt küt çarpmaya başladı tutarken. Yavaşça kalktı sonra, musluğu açıp elindeki şişeyi ağzına kadar suyla doldurdu. Ardından da kafasına dikerek, lıkır lıkır, epeyce içti.</p>
<p>Bir hoş oldu içince, ruhunda bir boşluk açıldı da küçük ayaklı, küçük kanadı bir rüzgâr orada usul usul gerindi sanki.</p>
<p>Derken genişledi bu boşluk, insanın aklını başından alan tadı bir ahenkle çalkalandı.</p>
<p>Sonra, daraldı birden.</p>
<p>Neredeyse iğne deliğinden hallice, varla yok arası bir şeye dönüştü.</p>
<p>Muzaffer karmakarışık bir suratla, sırtını tezgâha dayayıp birkaç yudum daha içti o vakit. Peşinden birkaç yudum, peşinden birkaç yudum, peşinden birkaç yudum daha içti.</p>
<p>“Gitmesen iyiydi demiştim ya sana,” dedi ardından da gözlerini tavana dikerek. “Şimdi öyle demiyorum artık Bahriye. İyi ki gittin de bu hâllerimizi görmedin diyorum. İyi ki gittin, iyi ki...”</p>
<p>Biraz daha içti, lıkır lıkır.</p>
<p>Ağzım elinin tersiyle sildi.</p>
<p>“Şu yalan dünya bana bunu da söyletti ya, daha ben ne diyeyim bilmem ki,” dedi, duvara bakarak.</p>
<p>Der demez de kafasına dikti, bir solukta, şişede kalan suyun hepsini içti.</p>
<p>Buruk bir gülümseme eşliğinde, uzanıp tekrar doldurdu musluktan.</p>
<p>O günden sonra da o şişeyi hiç elinden düşürmedi artık, gece gündüz, yudum yudum içti durdu.</p>
<p>Bir yandan da her gece birkaç defa gidip acaba ayaklandılar mı, eskisi gibi böğürüyorlar mı diye büyük odadaki geyiklere baktı ve her seferinde hayal kırıklığı içinde, elinde şişe, duvarın dibine geri döndü. Geyikler sandığın ön yüzüne nasıl resmedilmişlerse, öylece durdular çünkü. Bacakları, burunları, boynuzları kıpırdamadı hiç. Kılları bile kıpırdamadı.</p>
<p>Buna rağmen gidip gidip onlara bakmaya devam etti Muzaffer.</p>
<p>Güldiyar’ın gözlerinden dökülen taşları görmek istiyoruz diye tepişenler, her derde deva bulan akıl hocaları, durup dinlenmeden vaaz verenler, kendi hikâyelerini anlatabilmek için fellik fellik kulak arayanlar, divane kılıklı, avare kılıklı, meczup kılıklı adamlar ve duvarın üstünden olup bitenleri seyreden o aylaklar da her gün evin önüne gelmeye, gürültülü patırtılı kocaman bir kalabalık oluşturmaya devam ettiler.</p>
<p>Derken insanların Hoparlör adını taktığı, tuhaf bir adam da katıldı bu kalabalığa, öteki müdavimlerle birlikte her gün gelip gitmeye başladı.</p>
<p>Enine enli, boyuna boylu gövdesi, baktığı yeri darmaduman eden patlak gözleri, bacak kalınlığındaki kolları ve çenesini tümüyle karanlıkta bırakan gür bıyıklarıyla tıpkı bir deve benziyordu Hoparlör. Korkutucu mu korkutucuydu. Ne var ki konuşmaya başladı mı görüntüsünün ters istikametine doğru yürüyen, küçük kız sesi gibi, incecik bir ses çıkıyordu ağzından. Onu ilk kez işitenler bu yüzden önce şaşırıyor, ardından da “Allah sesinden kepçeyle almış almış gövdesine vermiş,” diye kıs kıs gülüyorlardı.</p>
<p>Sabahları gelir gelmez avlu duvarının tepesine çıkıyor, gün boyu oradan derenin dibini gözetliyordu bu Hoparlör. Gözetlerken ikide bir kalabalığa dönerek olup bitenleri haber veriyordu. Hıncahınç bir minibüs daha geldi, peş peşe iki beyaz araba yaklaşıyor, beş kişilik bir grup bayırı tırmanıyor, yedi kişi avluya girmek üzere, diye bas bas bağırıyordu habire.</p>
<p>Sesinin üstüne yürüyormuş gibi bağırıyordu.</p>
<p>İş edinmişti bunu, gelenlerden birini ya da birkaçını gözden kaçırdığında hayıflanıyor, bu konuda kimse ona bir şey demediği hâlde mahcup oluyor, kızarıveren yanaklarıyla ortalıkta al al dönüyor, dönerken de kendi kendine, nasıl göremedim ben yahu, bu ne dalgınlık böyle, bu ne dalgınlık, diye söylenip duruyordu.</p>
<p>Fakat gelenlerin içinde Tekerlekli’yi gözden kaçırmıyordu hiç. O kavakların hizasında minibüsten indi mi her seferinde farklı bir heyecanla yüzünü kalabalığa çeviriyor, ellerini de megafon gibi ağzına tutarak baygın bir sesle duvarın tepesinden, “Tekerlekli göründü!” diye haykırıyordu.</p>
<p>Bayırı tırmanmak zor olduğu için, onun haykırışının üzerinden epeyce zaman, zamanla birlikte epeyce kırlangıç, epeyce gürültü patırtı, epeyce sigara dumanı ve çekirdek kabuğu geçiyordu tabii. Ortalarından yarılmış gülüşler, ince ince tüten bakışlar geçiyordu.</p>
<p>Sonra soluk soluğa, tekerlekli bir sandalye giriyordu avlu kapısından.</p>
<p>Her seferinde gözlerinin içi gülen, bıyıkları yeni terlemiş, dişlek bir genç itiyordu bu sandalyeyi. Hiç yüksünmeden, adeta oyun oynuyormuş gibi itiyordu. Kararmış tahtaların yanından geçer geçmez de orada karşılaştığı insanlara, sandalyede geriye doğru kaykılarak oturan, ağzının sağ kenarı kasılmış yaşlı babasını göstererek, şartmış gibi, içinde bulundukları vaziyeti anlatıyordu ilkin.</p>
<p>“Durmuyor bu,” diyordu her defasında. “Burayı görmeyince durmuyor.”</p>
<p>Bilmeyenler, sandalyenin etrafında toplanıp kulak veriyorlardı ona.</p>
<p>Hoparlör de koşup geliyordu o sırada, patlak gözleriyle, ilk kez görüyormuş gibi pürdikkat sandalyedeki adama bakıyordu.</p>
<p>“Eskiden kumanyasını alır, haftada iki gün kendisi gelirdi,” diye devam ediyordu genç. “Felç geçirince olmadı tabii, gelemedi, yatağa bağlandı kaldı. Fakat durmuyor vallahi, burayı görmeyince durmuyor bu, bir türlü zapt edemiyoruz.”</p>
<p>Her defasında, çok uzunmuş gibi görünen kısa bir sessizlik yaşanıyordu bu sözlerin ardından. Herkes kendi içine yıkılıyor ve orada bir müddet hareketsiz kalıyordu sanki.</p>
<p>Doğrulup kalkınca da, tekerlekli sandalyenin üstüne eğilerek, “Öyle mi dayı, burayı görmeden duramıyor musun?” diye soruyordu kimileri.</p>
<p>Adam onlara cevap vermeye çalışıyordu ama ağzına hükmedemediği için ne dediği hiç anlaşılmıyordu o sırada. Dudaklarının arasından iniltiye benzeyen, bol tükürüklü, bölük pörçük sesler çıkıyordu sadece.</p>
<p>Tekerlekli sandalyeyi süren genç de boynunu bükerek, özür üstüne özür diliyordu babasıyla konuşmaya çalışanlardan.</p>
<p>“Onun bir kelimeyi söylemesi yarım saati bulur, kusura bakmayın, kusura bakmayın,” diyordu.</p>
<p>O böyle dedi mi ötekilerle birlikte başını sallıyor, ötekilerle birlikte her defasında alt dudağını ısırıp adama acıyarak bakıyordu Hoparlör. Bıyıkları sarkıyor, gözleri yaşarıyordu.</p>
<p>Sonra, hadi bize müsaade, hadi bize müsaade diyerek tekerlekli sandalyeyi evin kapısını gören bir yere götürüyordu bu genç. Hiç kaşlarını eğmeden, gün boyu güleç bir yüzle başında bekliyor, bir yandan da habire çekirdek çitliyordu. Bazen babasına da yedirmeye çalışıyordu ama başını oynatamayan adam, gözlerini kaldırıp melül melül bakıyordu sadece.</p>
<p>Dudaklarının arasına sıkıştırılan çekirdek öylece duruyordu bir müddet.</p>
<p>İnce ince titriyordu sonra, derken hafifçe kayıyor, kayıyor ve adamın çenesinden sekerek sessizce göğsüne düşüyordu.</p>
<p>Çekirdeğin düştüğünü görenler telaşlanıyor, ellerindeki külahtan alıp hemen yenisini yerleştiriyorlardı adamın ağzına.</p>
<p>Bunu Hoparlör de yapıyordu bazen.</p>
<p>Elini kolunu oynatamayan adam, gözlerini açabildiğince açarak, ağzına çekirdek yerleştirenlere doğru yekinir gibi oluyordu o vakit. Beceremeyince de kalakalıyordu tabii. Puf diye bulanık bir ses çıkarıyordu dudaklarının arasından.</p>
<p>Hoparlör ötekilerin gidişiyle hiç ilgilenmiyordu ama onunkini her zaman haber veriyordu kalabalığa, duvarın tepesine çıkarak, “Tekerlekli gidiyor, Tekerlekli gidiyor!” diye bağırıyordu.</p>
<p>Günlerden bir gün de, “Yaylı geliyor!” diye bağırdı Hoparlör.</p>
<p>Avludakilerin çoğu ne dediğini anlamadı onun, anlayanlar da bu devirde yaylı mı olur diye şaşırdı kaldı.</p>
<p>Bir müddet herkes etrafına bakındı bu yüzden.</p>
<p>Kimileri Hoparlör’ün bu kez şaka yaptığını düşünmeye başlamıştı ki, başka bir dünyadan çıkıp geliyormuş gibi, etrafa kızıl ışıltılar saçan, koşumları zilli iki doru atın çektiği süslü püslü bir yaylı yanaştı avlu kapısına, sarsılarak durdu.</p>
<p>Atların sırtından yükselen buğular güneşin altında sıcak sıcak parlayıp söndü.</p>
<p>Yaylının tentesini kaldırıp içinden on yedi, on sekiz yaşlarında, değirmi yüzlü, şık giyimli, gencecik bir adam indi.</p>
<p>Çekirdekçiye doğru yürüyüp onunla selamlaştı ilkin.</p>
<p>İkisi, bir müddet konuştular.</p>
<p>Konuşurlarken genç adam hem yelek cebindeki köstekli saatin zinciriyle oynadı, hem de ilk kez görüyormuş gibi eğilip eğilip camekânın üst rafında duran sandviçlere baktı. Zincirin parıltısı zaman zaman aktı parmaklarının arasından. Akınca uzayıp kısaldı birkaç defa, hoş bir eğri çizip boşlukta sallandı.</p>
<p>Oradan ayrılıp ayakkabılarından saçılan siyah ışıltılarla birlikte avluya girdi sonra bu genç adam, kalabalığın arasından geçerek sundurmanın altına kadar geldi.</p>
<p>“Gözlerinden taş dökülen kızı görmek istiyorum ben,” dedi, elinin birini kaldırıp gömleğinin yakasını düzeltirken.</p>
<p>İsimleri yazan adam tepeden tırnağa süzdü onu.</p>
<p>“Bugün sıra gelir mi bilmem,” dedi, itici bir sesle. “Evvela adını yazalım hele, adın ne?”</p>
<p>“Sururi Necipoğulları,” dedi genç adam.</p>
<p>Şakir olup bitenleri uzaktan seyrediyordu.</p>
<p>Haddizatında sadece Şakir değil, herkes bir o genç adama, bir avlu kapısında bekleyen yaylıya bakıyordu o sırada.</p>
<p>“Araya sıkıştırıverin, beklemesin bu bey,” dedi Şakir.</p>
<p>O böyle deyince, kalabalıktan gelen itirazlara rağmen giriş ücretini alıp ilk grupla birlikte eve soktular adamı.</p>
<p>Fakat onun girmesiyle çıkması bir oldu.</p>
<p>Hafifçe titreyen sapsarı bir yüzle, kaçar gibi yaylıya doğru koştu çıkınca, ayaklarının altında yay varmış gibi inanılmaz bir hızla sıçrayıp bindi, biner binmez de tenteyi örttü. Yaylı hareket etti hemen, tıkır tıkır, Dursun’un evini geçerek yolun sonundan yükselen çocuk seslerinin gerisinde kayboldu.</p>
<p>Kalabalığın içinden bazıları dayanamayıp avlu kapısına, simit satan çocukların yanına koştu onun gidişini görebilmek için. Gözlerini dereye diktiler, hep birlikte beklemeye başladılar.</p>
<p>Dursun’un evinin arkasından dolanan yaylı aşağıda, kavakların hizasında göründü bir süre sonra, atlar güneşin altında parlayıp söndü. Dere kamçı sesleriyle, nal şakırtılarıyla, tekerlek tıkırtılarıyla doldu birden. Havaya iplik iplik buğular, geniş geniş soluklar yükseldi. Fakat geldiği istikamete doğru gidecekken bu yaylı sola saptı minibüsleri geçince. Sapınca da tepeye tırmandıkça tırmandı, tırmandıkça tırmandı ve yeşil minareli caminin yanından geçerek şehrin doğusuna doğru kayboldu gitti.</p>
<p>Aynı zamanda zamanın doğusuna doğru gitti sanki, hayallerin doğusuna, belki de uykuların doğusuna doğru gitti.</p>
<p>Avluya toplanan insanlar, daha sonra kendi aralarında günlerce konuştular bu genç adamı. Ona çeşit çeşit meslek, çeşit çeşit hastalık yakıştırdılar, mal mülk, şan şöhret yakıştırdılar, sevgili yakıştırdılar, daha başka dertler, daha başka tuhaflıklar yakıştırdılar ama şöyle ele avuca gelecek ya da dişe dokunacak türden doğru dürüst bir hikâye kuramadılar. Genç adam, akla hayale hitap etmeyen, üstü başı yamalı, orası burası göçük, kolu kanadı kırık bir sürü hikâyenin arasına sıkıştı kaldı böylece, pestili çıktı. Bu hikâyelerin karanlığında günden güne kayboldu sonra, unutuldu gitti.</p>
<p>Biraz da Halil’in başına gelenler çabuklaştırdı bunu.</p>
<p>Bir gün, avludaki kalabalığın içinde gezinip duran orta yaşlı, çatık kaşlı bir erkek, tam da Halil dut ağacının tepesinde usul usul dem çekerken tuttu ona küçük bir taş fırlattı çünkü.</p>
<p>Onu görünce, heveslenip başka biri daha fırlattı peşinden.</p>
<p>Sonra aşka gelip biri daha fırlattı, sinirlenip biri, boş bulunup biri, neşelenip biri daha fırlattı.</p>
<p>Durun yahu, etmeyin eylemeyin, ayıptır diye uyaranları hiç umursamadılar.</p>
<p>Aklına esen taş fırlatınca artık kendi dalında duramaz oldu Halil, dut ağacının tepesinde sürekli yer değiştirdi. Bir o dala kaçtı, bir bu dala kaçtı can havliyle. Kanatları gri gri, kanatları hâkî hâkî günlerce çırpındı.</p>
<p>Ne var ki yine de kurtulamadı taşlardan.</p>
<p>Bir ikindi vakti dut ağacını terk etli bu yüzden, kanatlarını çırpa çırpa evin çatısına doğru uçtu, gitti, bacanın sağ tarafına tünedi.</p>
<p>İnsanlar Şakir’den korktukları için çatıya taş atamadılar tabii, zamanla onu yukarıda, kiremitlerin üstünde unuttular.</p>
<p>O da varlığını belli etmemeye çalışarak, orada usul usul dem çekti durdu.</p>
<p>Aşağıdan yükselen Güldiyar’ın hıçkırıklarıyla Halil’in sesi aynı çizgide buluştu böylece.</p>
<p>Birbirinden habersiz, birlikte yankılandılar çoğu zaman.</p>
<p>Muzaffer sabahları dışarı çıktığında kimi vakit dem çeken Halil’in sesini işitiyor, titrek bacaklarıyla dut ağacına doğru ilerliyor, orada durup ayaklarının ucunda yükselerek çatıya bakıyordu.</p>
<p>Bir sabah yine böyle baktıktan sonra, elinde şişe, iki avluyu birbirinden ayıran duvara doğru yürüdü.</p>
<p>Dursun’un avlusundaki badem ağacının beyaz beyaz, cıvıl cıvıl çiçek açtığını görünce durdu birden. İçi çiçekli dalların titreşimleriyle genişledi de hızla daraldı sanki.</p>
<p>O vakit kıpırdayamadı Muzaffer.</p>
<p>Nefes de alamadı, ağacın karşısında öylece durup hüngür hüngür ağlamaya başladı.</p>
<p>O sırada derenin dibinden yükselen klarnet sesini duymadı bile.</p>
</body>
</html>