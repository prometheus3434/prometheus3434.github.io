<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>9</h2>
<p>“Yine mi odun kırıyorsun baba?” dedi Yasin.</p>
<p>Soluk soluğa avlu kapısından girmiş, sırtında çanta, gelip durmuştu.</p>
<p>Dursun başını kaldırıp baktı ona.</p>
<p>“Odun kırmıyorum Yasin efendi,” dedi. “Bunlar yarma odunu. Yarma odunu yarılır. Bir de kol odunu vardır benim bildiğim, o da bölünür.”</p>
<p>Yasin gülümsedi.</p>
<p>“Gülme!” diye çıkıştı Dursun.</p>
<p>Çocuk kikirdedi bu kez, bir sağa, bir sola eğilerek sırtındaki çantayı düzeltti.</p>
<p>“Okul nasıldı?”</p>
<p>“İyi,” dedi Yasin, yarım ağızla.</p>
<p>Der demez de kamburunu çıkarıp hızlı adımlarla eve doğru yürüdü.</p>
<p>Dursun tere batmış kıpkırmızı bir yüzle dalgın dalgın baktı onun arkasından.</p>
<p>Kapı açıldı, kapandı.</p>
<p>Çoğa varmadı, gürpedek tekrar açıldı sonra, Emine elinde eski bir sofra beziyle dışarı çıktı.</p>
<p>Kocasıyla göz göze geldiler.</p>
<p>“Bir haftadır bunlarla uğraşıyorsun,” dedi Emine, hafifçe göğüs geçirerek. “Yetmedi mi, kim yakacak bu kadar odunu?”</p>
<p>Dursun başını çevirip sağındaki odun yığınına baktı.</p>
<p>“Belli mi olur,” dedi, kendi kendine konuşurcasına. “Belki komşuya da veririz.”</p>
<p>Elindeki sofra bezini açıp kapının sağ tarafına, çöp tenekesinin yanına hızlı hızlı silkeledi Emine.</p>
<p>“Onların ihtiyacı yok,” dedi. “O adamlar iki elektrik sobası getirmiş, birini salona, birini de küçük odaya koymuşlar.”</p>
<p>“İyi bari,” diye mırıldandı Dursun.</p>
<p>Emine sofra bezini dörde katladı çarçabuk, sundurmanın altından çıktı, yavaş adımlarla kocasının yanına geldi.</p>
<p>“Canına yazık,” dedi. “Günlerdir uğraşıyorsun, yok yere hırpalama artık kendini. Bir bu kadar daha odun getirip onları da pinçik pinçik etsen ne olacak?”</p>
<p>Gözlerini yan avludaki kalabalığa çevirip derin derin soludu Dursun, bir müddet konuşamadı.</p>
<p>“Hiç aklımdan çıkmıyor Emine,” dedi sonra, gergin bir sesle. “Biliyorsun, Muzaffer’in başına bu adamları ben musallat ettim. O gün telefon edip Cihan’ı yardıma çağırmasaydım, Cihan da o Rüstem denen meymenetsizi yanında getirmeseydi bunlar olmayacaktı. Şu avlunun hâline bak Allah aşkına, tepişen insanlar, okunan isimler, toplanan paralar... Rezillik diz boyu! Rüyalarımda da görüyorum ben bu kalabalığı, hemen her gece, her gece görüyorum. Ellerim kırılsaydı da o gün Cihan’a telefon etmeseydim keşke!”</p>
<p>Emine, sofra bezini göğsüne basıp kocaman gözlerle yutkundu.</p>
<p>“Ben sana bir şey olacak diye korkuyorum,” dedi. “Üstünden kaç yıl geçti, aynı sözleri tekrarlayıp duruyorsun. Senin bir suçun, günahın yok ki bu işte, sen yardım etmek için gittin o gün. Nereden bilebilirdin böyle olacağını?”</p>
<p>Elindeki baltayı odunların üstüne bıraktı Dursun. Çıkarıp cebinden bir sigara yaktı.</p>
<p>“Emine,” dedi, dumanı çekip ağız dolusu üflerken.</p>
<p>“Hı?” dedi Emine.</p>
<p>“Adamların iki elektrik sobası getirdiğini sen nereden biliyorsun?”</p>
<p>Kırmızıya çalan, incecik bir esinti geçti Emine’nin yüzünden.</p>
<p>“Kurbanın olayım,” dedi, sesini alçaltarak. “Bana kızma.”</p>
<p>Bir şey demedi Dursun, elinde sigara, lâfin gerisini bekledi.</p>
<p>“Kızmayacaksın değil mi?”</p>
<p>“De hele, ne diyeceksen.”</p>
<p>Derin bir soluk aldı Emine.</p>
<p>“Ben,” dedi. “Geçen hafta oraya gittim.”</p>
<p>Dursun dişlerini sıkıp kaşlarının altından sert sert baktı karısına. Avurtları kurbağa karnı gibi birkaç defa indi çıktı.</p>
<p>“Muzaffer’in evine gittin yani?”</p>
<p>“Gittim.”</p>
<p>“İçeri nasıl girdin peki?”</p>
<p>Soluna döndü, baltayı yere indirip odunların üstüne yavaşça oturdu Emine. Elindeki sofra bezini kucağına koydu.</p>
<p>“Herkes nasıl giriyorsa ben de öyle girdim,” dedi. “Kıyıda köşede, verdiğin pazar harçlıklarından kırpıp biriktirdiğim birkaç kuruş vardı. Salı günü sen işe gidince ben de varıp erkenden adımı yazdırdım. Erken gitmeme rağmen epeyce bekledim tabii, bir türlü sıra gelmedi. Gelince de verdim elli lirayı, girdim içeri. Bana kızma, aklıma esip gitmiş değilim, bu meseleyi ben günlerce düşündüm inan ki. Adamlar beni tanır mı acaba, sana yine bir kötülük ederler mi diye düşündüm. Bundan korktum en çok. Senden de çekindim hâliyle. Sonra, o kız rahmetli Bahriye’nin emanetidir, dedim kendi kendime. Ben onun teyzesi sayılırım, başka kimi var, dedim. Bu sebeple gittim işte. Dayanamadım.”</p>
<p>Dursun olduğu yere çömelmiş, dinliyordu.</p>
<p>“Ee?”</p>
<p>“Ee’si, içeri girip salona geçtim ama kız beni tanıyamadı Dursun. Kapının karşısındaki duvarı tamamen kapatacak şekilde, tavana boydan boya mor bir perde takmışlar, onun önünde oturuyordu. Bir müddet boşluğa bakar gibi, öyle saf saf baktı yüzüme. Ellerini ellerime alıp nasılsın Güldiyar dedim, bak ben Emine teyzenim dedim ama dediklerimi anladı mı anlamadı mı, bilmiyorum. Çünkü aniden sıçradı o sırada, ellerini beline atıp yüzünü hemen yere eğdi. Bir yerine ağrı saplandı sanki. Saplanınca da, garibim, onun acısıyla bir müddet kıvrana kıvrana ağladı. Benimle birlikte içeri girenler, dökülen taşları hemen kapıştılar tabii, kimi avcunda tuttu sımsıkı, kimi alıp cebine koydu, kimi de mendilinin içine ya da başörtüsünün ucuna düğümledi. Güldiyar taşların kapışıldığını fark etmedi zannedersem. Fark ettiyse bile umursamadı, o kendi derdindeydi. Görsen, mum gibi erimiş, bitmiş garibim. Bir bakımlık yüzü kalmış.”</p>
<p>“Muzaffer?”</p>
<p>“O da salondaydı, kızın çaprazında, sağ taraftaki duvarın dibinde oturuyordu. Yanı başında katlanmış bir yorgan, onun üstünde de eciş bücüş, kılıfsız bir yastık vardı. Fakat hâli hâl değildi Muzaffer’in, beli bükülmüş, kamburu çıkmış gibiydi. Oturuşu bir tuhaftı. Sanırım o da tanıyamadı beni, hiç konuşmadı çünkü. Aniden yüzünü duvara dönüp birkaç defa hıçkırdı sadece. Yanına yaklaştım ama ben de ona bir şey diyemedim. Diyecek lâf bulamadım daha doğrusu.”</p>
<p>Dursun eline irice bir yonga almış, başı önünde, toprağın yüzüne çizgi çekip duruyordu.</p>
<p>“İşte, elektrik sobalarım da o gün gördüm. Salondaki tek ayaklı, enlice bir şeydi, boyu adam boyu vardı. Prize takıp yönünü Güldiyar’a çevirmişler, kıpkırmızı yanıyordu. Kapısı açık olduğu için küçük odadakini de çıkarken gördüm. Kızın yanında pek kalmadık ki zaten, vakit tamam diye hemen dışarı çıkardılar bizi. Sonra ben bir şey daha yaptım.” “Ne yaptın?” diye sordu Dursun kızgın bir sesle, başını kaldırmadan.</p>
<p>“Vakit tamam diye bizi dışarı çıkarırlarken, mutfak kapısının önünde durdum. Tam orada, burnuma berbat bir koku çarpmıştı çünkü. Onu eve girerken neden fark etmedim bilmiyorum. Bir an evvel Güldiyar’ı göreyim diye acele ettim, telaşlandım demek ki. Her neyse, durdum işte o koku burnuma çarpınca. Mutfak kapısı aralıktı, elimin tersiyle itip şöyle bir baktım. Ortalık leş gibiydi. Nasıl olduysa, o an bir cesaret geldi bana. Bizi dışarı çıkaran adama döndüm, kardeş, müsaade edin de ben şurayı sevabına temizleyivereyim, dedim. Adam ilkin ters ters baktı suratıma, soba borusuna benzeyen bir sesle, başka işin mi yok teyze, dedi. Ben de, bu kokuyu niye çekip duruyorsunuz, sevabına temizleyivereyim işte, n’olacak, elime mi yapışacak diye üsteledim. Kokudan onlar da yılmış olmalı ki, adam biraz yumuşadı ben böyle üsteleyince, kapıya yanaştı, kafasını uzatıp mutfağa baktı. Ardından da bana döndü, iyi madem iyi, hadi temizle, dedi.”</p>
<p>“Temizledin mi?”</p>
<p>“Hiç temizlemez olur muyum Dursun, temizledim, temizledim. Kokudan içeri girilecek gibi değildi inan, insanın burnunun direği kırılıyordu. Ben aldırış etmedim tabii, girdim. Baktım, her yer her yerde. Kirden, pastan tezgâhın üstündeki kaplar birbirine kaynamış. Yemek artıkları dura dura küflenmiş, birer parmak birer parmak pamuklanmış üstleri. Kıyıyı, köşeyi, her tarafı örümcek ağları sarmış. O yana dönüyorsun örümcek ağı, bu yana dönüyorsun örümcek ağı. Ağlara takılıp kalan sinekler sonra, sağa sola saçılmış irili ufaklı böcek ölüleri. Tezgâhın altında da bir yığın boş şişe, kimi devrilmiş, kimi ayakta. Diyeceğim, mutfak öyle bir hâle gelmiş ki, hani, it bağlasan durmaz. Biliyor musun, içim bulandı bu vaziyeti görünce benim, yüzümü ellerimin arasına aldım da orada, bir an öğütecek gibi oldum.”</p>
<p>“Allah Allah!” dedi Dursun.</p>
<p>“Sonra kolları sıvadım ben hemen, durur muyum, tepeden tırnağa bir güzel temizledim ortalığı. Örümcek ağlarını, dokununca dağılıveren kurumuş böcek ölülerini, bu böceklerin ölmeyip de ayaklarını oynata oynata sırtüstü can çekişenlerini, ayran kutularını, sağa sola basılmış sigara izmaritlerini, tahta gibi takırdayan pide dilimlerini, katılaşan kıyma saçıntılarını ve su şişelerini topladım. Eviyeyi süngerle ovdum. Kapları yıkayıp yerlerine kaldırdım. Tezgâhın altını üstünü, yanını yöresini sildim. Bunları yaparken bir yandan da ağladım Dursun, dayanamadım, gözlerimden siyim siyim yaş döküldü. Temizlik ne kadar sürdü bilmiyorum, tahminimce bir saat, bir buçuk saat sürmüştür. Sonunda işim bitti. Mutfak, Bahriye’nin sağlığında nasılsa yine o hâle döndü senin anlayacağın. Ben de artık tam çıkmaya hazırlanıyordum ki, işte o sırada garip bir şey oldu.”</p>
<p>“N’oldu?”</p>
<p>“Elimdeki bezi eviyenin kenarına koyup doğrulunca, gözüme rahmetlinin hayali göründü birden. Bahriye’nin hayali... O kadar canlıydı ki, gördüğümde çığlık atmamak için zor tuttum kendimi, çocuklar gibi, hemen ellerimle ağzımı kapattım. Pencerenin dışında duruyordu Bahriye. Kılığı kıyafeti öldüğü gün nasılsa yine öyleydi, başında kenarları oyalı beyaz başörtüsü, sırtında da belden büzgülü, koyu yeşil elbisesi vardı. Lâkin yüzünde hiç kan yoktu Dursun, hiç yoktu, hiç. Kül gibiydi. O pencerenin dışında, ben içerde, şaşkın şaşkın birbirimize baktık ilkin. Ben onu süzdüm, o beni süzdü. Derken bir adım daha yaklaştı Bahriye, elini kaldırıp camı tıklattı. Hey Allahım, hey Allahım, benimle konuşmak istiyor galiba, dedim kendi kendime. Derken de hemen uzanıp pencereyi açtım. Kokmuştu burası, iyi ki geldin Emine, dedi bana. Sesini de duyunca ben büsbütün afalladım tabii, o an sırtım buz gibi oldu. Hatta dikildiğim yerde korkudan hafifçe titredim. Geldim, dedim ona. Sonra dayanamadım, ah komşu, kaderin cilvesine bak, çocukken kucağımıza alıp burnunu sildiğimiz Güldiyar’ı şu yalan dünyada parayla görmek de varmış, dedim. Ben böyle deyince, göz kapaklarını indirip kaldırdı usulca, biliyorum eve nasıl girdiğini, buralardaydım ben, gördüm, dedi. Ardından da boynunu büküp mahzun mahzun baktı bir müddet. Gözleri yaşardı o sırada, üst üste yutkundu. Sonra beline görünmeyen bir ip bağlıymış da sanki birisi onu çekiyormuş gibi, olduğu yerde geriye kaykıldı aniden. Telaşlandı kaykılınca, pencereden kolunu uzatıp omzuma şöyle bir dokunarak, şimdi benim gitmem gerekiyor, ellerin dert görmesin Emine, mutfağımı tertemiz ettin, dedi. İşte şu omzuma dokundu Dursun, vallahi elini uzatıp dokundu!”</p>
<p>“Olur mu len öyle şey!” dedi Dursun.</p>
<p>“Olmaz değil mi? Olmaz tabii, doğru söylüyorsun, bence de olmaz. Ne bileyim, gerçek gibiydi sanki. Ekmek çarpsın gerçek gibiydi. Şuramda elinin ağırlığını hissettim çünkü.”</p>
<p>“Hayal görmüşsün işte, hayal,” dedi Dursun.</p>
<p>Gözleri dolmuştu Emine’nin.</p>
<p>Bir şey arıyormuş gibi sağına soluna bakınarak usulca kalktı odunların üstünden.</p>
<p>Elindeki yongayı bırakıp Dursun da kalktı.</p>
<p>“Gidecek olsam, o adamlar beni tanır mı acaba?” dedi birden.</p>
<p>“Yok, sen gitme,” diye atıldı Emine. “Aman diyeyim, tanırlar, ederler, başın yine belaya girer.”</p>
<p>Dursun gözlerini yere indirip kara kara düşündü bir müddet.</p>
<p>“Namussuzlar!” dedi dişlerinin arasından.</p>
<p>Sol kaşının kenarı yine hafiften seğirmeye başlamıştı. İşaret parmağının ucuyla birkaç defa ovdu ama olmadı, durduramadı bir türlü.</p>
<p>Bir sigara yaktı sonra, başını omuzlarının arasına gömerek ağır ağır badem ağacına doğru yürüdü.</p>
<p>“Yemek hazır, gelmiyor musun?” diye seslendi Emine, arkasından.</p>
<p>Öfkeli bir şekilde, istemiyorum anlamında elini salladı Dursun.</p>
<p>Emine üstelemedi, boynunu büküp sessizce içeri girdi.</p>
<p>Dursun da boğazma bir şey takılmış gibi yutkuna yutkuna, elinde sigara, evin önünde saatlerce gerindi o gün. Duvarın dibine kadar gitti defalarca, oradan, dişlerini sıkarak defalarca Muzaffer’in avlusundaki kalabalığa baktı. Bakarken böğüre böğüre ağlamak geldi içinden, kollarını açıp var gücüyle bağırmak geldi. Hatta eşikte durup insanlardan eve giriş ücreti alan Nedim’in adamlarını gördükçe aklından daha başka ve daha feci şeyler de geçti ama tuttu kendini, yumruklarını sıkıp duvarın gerisinden homurdandı sadece.</p>
<p>Hava kararırken de döndü, yongaların üstünde yatan baltanın yanından geçerek avlu kapısının sağındaki çekirdekçiye doğru yürüdü.</p>
<p>Ne var ki çekirdekçi tekerleklerin önüne arkasına koyduğu taşları alıp arabasını sürdü o yaklaşırken, rüzgârda uçuşan yeşil hırkasıyla, kambur kambur uzaklaştı gitti. Peşine de çöp bacaklı, kirpi saçlı iki çocuk takıldı hemen, arada bir sırıtarak, çukurlara girip çıktıkça sarsılan camekânın içindeki sandviçlerle birlikte yürümeye başladılar.</p>
<p>Çekirdekçi böyle tasını tarağını toplayıp gidince, tutunmak için sanki elini bir dala uzatmış da boşluğu avuçlamış gibi oldu Dursun. Çizgileri dağılmış bir yüzle baktı kaldı arkasından. O peşindeki çocuklarla birlikte yolun sonundaki bulutların içinde kayboluncaya dek baktı. Avlu kapısından geri döndü sonra, yarım daire çizerek, hiç farkına varmadan baltanın yanından tekrar geçti. Ardından da ne yapacağını bilemediği için içindeki sıkıntının rüzgârıyla gitti, badem ağacının altında durdu. On beş, yirmi adım geride kalan balta ancak o vakit göründü gözüne, soluk alıp veriyormuşçasına, ağzı zihninde birkaç defa parlayıp söndü.</p>
<p>O akşam kalabalık dağıldığında hâlâ orada, badem ağacının altındaydı Dursun. Gözlerini dikmiş, hiç kımıldamadan Muzaffer’in evine bakıyordu.</p>
<p>Emine çıktı geldi sonra, yalvar yakar, kolundan tutup içeri soktu onu.</p>
<p>Soba gürül gürül yanıyordu salona vardıklarında, üstündeki güğümün kapağından havada eriyip giden, tül gibi, incecik buharlar çıkıyordu. Köşedeki televizyon açıktı, makyajı abartılı genç bir kadın ekrana kurulmuş, arada bir elindeki kâğıtların yerini değiştirerek akşam haberlerini sunuyordu.</p>
<p>Dursun’u götürdü, kanepeye oturttu Emine.</p>
<p>“Sofrayı kurayım mı?” diye sordu, gözlerinin içine bakarak.</p>
<p>“Canım istemiyor,” dedi Dursun.</p>
<p>Yasin sobanın yanındaki minderin üstüne kurbağa gibi serilmiş, önündeki kitaptan bakıp bakıp defterine bir şeyler yazıyordu.</p>
<p>“Çay demledim, dur o zaman çay getireyim,” dedi Emine.</p>
<p>Ne konuşuyorlar diye, Yasin kulaklarını dikip baktı ama Dursun onu görmedi. Yüzündeki çizgiler iyiden iyiye sarkmış, ağzı büzülmüştü. Ağlayacakmış gibiydi, avurtları habire inip çıkıyordu.</p>
<p>Yasin mutfağa giden annesinin arkasından şöyle bir baktıktan sonra defterine eğildi yeniden.</p>
<p>Televizyondaki kadın da haberleri sunmaya devam etti. “Tatilcilerin Bitmeyen Çilesi” başlığıyla verdiği habere göre, beş günlük resmî tatili fırsat bilerek Akdeniz kıyılarına gidenler akın akın dönmeye başlamış, bu yüzden şehrin girişinde trafik kilitlenmiş, kilitlenince de ucu bucağı görünmeyen onlarca kilometrelik araç konvoyları oluşmuştu.</p>
<p>Emine çayı getirdi o sırada.</p>
<p>Bardak eline tutuşturulunca biraz canlandı Dursun, oturuş şeklini değiştirdi, bacağının birini yukarı çekip altına aldı. Ardından da çayı ampule doğru kaldırdı, rengine baktı ve yavaşça yudumlamaya başladı.</p>
<p>Emine çayı verdikten sonra ardın ardın gitmiş, kanepenin karşısındaki duvarın dibine oturmuştu. Bir eli çenesindeydi, arada bir tedirgin bir yüzle kocasına bakıyor, baktıktan sonra da her defasında başını yere eğip sessizce içini çekiyordu.</p>
<p>Derken soluna dönüp arkasındaki perdeyi yavaşça araladı Dursun. Gözlerini kısarak camdan Muzaffer’in evine doğru baktı.</p>
<p>Sundurmanın altında birkaç karaltı vardı, sigaralarının ucu karanlıkta bir parlayıp bir sönüyordu.</p>
<p>Avlu boştu.</p>
<p>Muzaffer de her zamanki gibi salonda, duvarın dibindeydi o sırada. Kollarını iki yana salmış, çenesi göğsünde, oturuyordu.</p>
<p>Uyur uyanıktı.</p>
<p>Ev birden sessizliğe gömülünce başını kaldırıp baktı.</p>
<p>Gün boyu Güldiyar’ın arkasında duran adam perdenin kenarından çıktı o böyle bakarken, elindeki bıçağı deri pardösüsünün iç cebine soktu, başı önünde, adeta kaçarcasına fırladı gitti.</p>
<p>Onun gidişinden doğan sessizlik uzun bir çizgi hâlinde önceki sessizliğin üstüne düştü o sırada. Titreşerek birkaç defa sağa sola kıvrıldıktan sonra da eriyip yok oldu.</p>
<p>O yok olunca, dizin dizin Güldiyar’ın yanına sokuldu Muzaffer.</p>
<p>“Acıktın mı?” diye sordu, ellerini yere koyup başını uzatarak. “Öğlen de yemedin doğru dürüst, bir şeyler getireyim mi?”</p>
<p>Cevap vermedi, iki büklüm, kesik kesik inledi Güldiyar.</p>
<p>Muzaffer gitti hemen, mutfaktan yağı donmuş birkaç dilim pideyle bir kutu ayran getirdi. Kutuyu çalkalayıp açtı. Ne var ki dizinin dibine bırakılan tepsiye bir kerecik olsun dönüp bakmadı Güldiyar. Titreyen elleriyle Muzaffer ayranı alıp ağzına tuttu mecburen, hadi kızım, hadi kızım, diye diye zor da olsa yarısından çoğunu içirdi. İçirirken ara sıra pidelerden de tuttu ama yediremedi bir türlü.</p>
<p>Mahcup bir yüzle tepsiyi aldı bir süre sonra, mutfağa götürüp tezgâhın üstüne bıraktı.</p>
<p>Salona döndüğünde Güldiyar perdeye doğru iyice yaklaşıp başını duvara yaslamış, elleri kucağında, yine öyle kesik kesik inliyordu.</p>
<p>Ayakta, bir o yana, bir bu yana dönerek, ne aradığını bile bilmeden birkaç defa ceplerini karıştırdıktan sonra duvarın dibine, sabahleyin katladığı yorganın yanına oturdu Muzaffer.</p>
<p>Oradan altları kararmış ufacık gözlerle uzun uzun kızına baktı.</p>
<p>“Canı cini kalmadı çocuğun, bir topak ete dönüştü Allahım, bir topak ete dönüştü,” diye mırıldandı kendi kendine.</p>
<p>Mırıldanır mırıldanmaz da geldi, boğazına kocaman bir şey düğümlendi.</p>
<p>Arada bir boynunu uzatarak, yatsı ezanı okununcaya dek acı acı yutkundu durdu bu yüzden.</p>
<p>Ezan okunurken sesi kesildi Güldiyar’ın.</p>
<p>Aşağı yukarı, yarım saat boyunca uyudu.</p>
<p>Sonra gözlerini açmadan birdenbire içini çekti ve yeniden inlemeye başladı.</p>
<p>Hem de o kadar çok, o kadar çok inledi ki, bu iniltileri duydukça oturduğu yerde ciğerleri parçalandı Muzaffer’in. Gözlerinden pıtır pıtır yaşlar döküldü.</p>
<p>Duvara tutunup kalktı sonra, yardım istemek için pürtelâş dışarı çıktı.</p>
<p>Saatler evvel doğan ay göğün ortasına kadar yükselmişti o sırada, yusyuvarlak, tam tepedeydi. Kalaycıdan yeni çıkmış bir sini gibi, avlu ışıl ışıldı.</p>
<p>Hava ayazdı.</p>
<p>Nedim’in adamlarından biri paltosunun yakasını kaldırıp iyice büzülmüş, elinde sigara, direğin dibinde oturuyordu.</p>
<p>“Kız çok hasta,” dedi Muzaffer, hızla ona doğru yaklaşarak. “Kız çok hasta. Acilen bir şeyler yapmamız lâzım, sırtı delik deşik, inleyip duruyor.”</p>
<p>Adam başını kaldırıp cam gibi parlayan boş gözlerle baktı sadece, bir şey demedi.</p>
<p>“Elini vicdanına koy,” diye yalvardı Muzaffer, onun kayıtsızlığını görünce. “Kız çok hasta diyorum sana, acilen bir şeyler yapmamız lâzım.”</p>
<p>“Bir şey olmaz, boş yere zırlama, bir şey olmaz,” dedi adam.</p>
<p>Der demez de kalktı, elinde sigara, dut ağacına doğru yürüdü.</p>
<p>“İnanmıyor musun, vallahi çok hasta,” dedi Muzaffer, arkasından.</p>
<p>Adam dönmedi, duymamazlıktan geldi onu.</p>
<p>Çaresiz, içeri girdi Muzaffer.</p>
<p>Mutfak kapısının önünden geçerken aklına geyikler geldi.</p>
<p>Bir koşu büyük odaya gitti sonra, kapıyı açıp yüklüğün dibinde duran sandığa baktı.</p>
<p>Geyikler suspustu, nasıl resmedilmişlerse öylece duruyorlardı.</p>
<p>Kapıyı kapattı çarçabuk.</p>
<p>Kapattıktan sonra da ne yapacağını bilemeden, ağlamaklı bir yüzle evin içinde şaşkın şaşkın gerindi bir müddet. Birkaç defa mutfağa girdi çıktı kulaklarında yankılanan iniltilerle birlikte, birkaç defa eşikte durup yarı örtük gözlerle küçük odaya baktı, oradan salona geldi tekrar, elektrik sobasının etrafında bir o yana, bir bu yana yürüdü, ardından döndü, çaresiz, bir eliyle duvara tutunarak eski yerine yeniden oturdu.</p>
<p>Güldiyar hâlâ kesik kesik inliyordu o sırada. İki büklümdü yine, sırtı ampulden yayılan sarı ışığın altında belli belirsiz titriyor gibiydi.</p>
<p>Bir vakit gözlerini kırpmadan ona baktı Muzaffer.</p>
<p>“Güldiyar,” dedi sonra, sesiyle salonu dolduran iniltileri örtmek ya da kızının dikkatini dağıtıp onu oyalamak istercesine. “Güldiyar, sana söylüyorum sana, sen köyü pek bilmezsin değil mi kızım?”</p>
<p>“Bilmezsin,” diye devam etti cevap beklemeden. “Dedelerini de bilmezsin tabii. Nereden bileceksin, annenin babası, yani Mehmet Deden, sen doğmadan üç yıl önce öldü.</p>
<p>Aşağı yukarı, bir yıl sonra da benim babam öldü, Süleyman Deden. Bir yıl araları var, evet, peş peşe gittiler. Hüseyin hatırlar mı bilmiyorum, belki o da hatırlamaz, çok ufaktı daha, bir dedesi öldüğünde ikisinde, bir dedesi öldüğünde üçünde miydi neydi. Duyuyorsun değil mi beni?”</p>
<p>Eğilip baktı.</p>
<p>Bir değişiklik yoktu Güldiyar’da.</p>
<p>“Annenin babası, yani Mehmet Deden çobandı, köyün koyunlarını o güderdi. Her evin yedişer, sekizer, yerine göre onar, on beşer koyunu vardı o yıllarda, herkes onları dedene teslim ederdi. O da baharın ucu göründüğünde alır, ilk kar yağıncaya, kış gelip evlerin eşiğine dayanıncaya, dam saçaklarından uzun uzun buzlar sarkıncaya kadar güderdi o koyunları. Güz geldi de harman kalktı mı bu sefer de at arabasına biner, kapı kapı hak toplamaya çıkardı. Köy şimdiki gibi değildi tabii, neredeyse kasaba büyüklüğündeydi o yıllarda. Daha rızk darlığı başlamamıştı, göç möç yoktu, orada doğan orada kalır, orada yaşar, orada yaşlanır, orada ölürdü. Beti bereketi yerindeydi çünkü. İşte güz geldi mi deden at arabasıyla köyde hak toplamaya çıkar, o sokak senin bu sokak benim, günlerce dolanır dururdu. O yıl için muhtarlıkta ihtiyar heyeti ne takdir etmişse artık. Diyelim koyun başına yarım ölçek buğday denmiş. İki yüz elli baş koyun varsa, dedenin toplayacağı hak yüz yirmi beş ölçek buğday demektir bu. Para mı kıttı, hükmü mü yoktu bilmiyorum ama vaziyet böyleydi. Sadece köyün çobanı için değil, berberi için, deşdivanı için de böyleydi. İşte, topladığı o zahireyle geçinirdi deden.”</p>
<p>Sustu Muzaffer, iniltiler kesildi mi diye eğilip yeniden baktı.</p>
<p>Alçak sesle, hâlâ usul usul inliyordu Güldiyar.</p>
<p>Birazcık doğrulmuş, gözlerini açmıştı.</p>
<p>“Keşke dedelerinizi tanısaydınız. Sen de tanısaydın, Hüseyin de tanısaydı. İyi olurdu herhâlde, neden iyi olmasın? En azından, bölük pörçük de olsa görüntüleri kalırdı aklınızda, hareketleri, lâfları, sesleri falan kalırdı. Biliyor musun, uzun boylu, asık suratlı bir adamdı ama kalbi pamuk gibi yumuşacıktı Mehmet Dedenin. Kurdun kuşun, taşın toprağın dilinden en iyi o anlardı köyde, üstüne yoktu. Kışın sürü toplanmadığı için, eşeğini alır, habire dağa odun kesmeye giderdi. Dağın dilinden de anlardı elbet. Dağ uğuldadı mı ne diyor, sustu mu ne diyor, gümbürdedi mi ne diyor, hepsini bilirdi. Bir keresinde, ağacın kesilme zamanını iyi tayin edersen, kestiğin ağaç demire kafa tutar, demişti bana. Bak, bu sözü aklımda kalmış. Rahmetli, anneni bana vermeyecek gibi olduydu ilkin, günlerce mırın kırın ettiydi, görücü gidenleri de terslediydi ama daha sonra bir şekilde yumuşayıp rıza gösterdi. Hatta düğünden sonra pek sevdi beni. O her şeyi severdi zaten, kucağında kuzularla, dilinde türkülerle gezen gönlü hoş bir adamdı. Lâkin sonu kötü oldu, sıcak yatağında değil, değneğin tepesinde öldü o deden. Dağların eteğinde, Saylam Pınarı denen yerde sürüyü otlatırken ne olmuşsa olmuş, fukara, bir taşın dibine yığılmış kalmış.”</p>
<p>Susup Güldiyar’a kulak verdi.</p>
<p>İnliyordu hâlâ.</p>
<p>“Benim babam, yani Süleyman Deden de ayakkabı tamircisiydi. Başlangıçta öyle bir mesleği falan yoktu haddizatında, kıt kanaat geçinen bir rençperdi sadece. Fakat ayakkabılara, terliklere acayip bir merakı vardı. Ayakkabı dediysem, şimdikileri getirme aklına, nerde, benim çocukluğumda onları ara ki bulasın. Yoktu çünkü. Herkes ya naylon ya da lastik ayakkabı giyerdi. Lastiklerin hepsi karaydı Güldiyar, naylonlarsa renk renkti. Mavi, beyaz, yeşil, sarı, kırmızı, hatta hatırlıyorum, pembesiyle kahverengisi bile vardı. Lastikleri erkekler, naylonları da kadınlar giyerdi tabii. Gerçi bazı kadınların kara kara lastik giydiği de olurdu. Güldiyar, kızım, duyuyorsun değil mi beni?”</p>
<p>Boynunu uzatıp baktı.</p>
<p>İnlemeler azalmış gibiydi.</p>
<p>“Ne diyordum ben, hah, işte öyle, herkes o ayakkabıları giyerdi. Bu lastiklerle naylonların orası burası koptu ya da yarıldı mı, nedense hemen dedene getirirlerdi. O da tel maşayı, uzunca bir demir parçasını yahut bu türden herhangi bir şeyi ateşte kızdırır, ucundan çaputla tutar, sonra da kopan ya da yarılan yerleri bir güzel tamir ederdi. Eli yatkındı, hiçbir şey bulamazsa ateşte çakısının ucunu kızdırır, dağda bayırda bile yapardı bu işi. Gözden çıkarılmış terliklerden, ayakkabılardan kestiği parçaları da yama olarak kullanırdı. İşte böyle böyle, köyde herkesin ayağındakiyle ilgilenir oldu Süleyman Deden. Ahbapları aklına girip sırtından itince de tuttu, köy meydanındaki kahvenin bitişiğine dükkân açtı. Mertekleri bel vermiş, kerpiç bir odaydı bu dükkân. Camı çerçevesi yoktu, sadece kapısı vardı. O da kümes kapısı gibiydi, iki büklüm olup öyle giriliyordu içeri. İçeride ne var dersen, ne olsun, elden düşme bir gazocağı, bir ispirto bidonu, çivi kutuları, bir örs, biri lastik biri demir iki çekiç, mumlu ipler, zımpara tabakaları, kötü kötü kokan birkaç tüp yapıştırıcı, bir biz, birkaç iğne, ahşap topuklar ve hazır pençeler... Süleyman Deden işte o dükkânda, bunların arasında tüketti ömrünü. Naylonlarla lastiklerin devri kapanınca, eli yatkın olduğundan hiç zorluk çekmedi, derileri tamir etmeyi de öğrendi kendi kendine. Topuk değiştirmeyi, dikiş atmayı, pençe vurmayı öğrendi. Her zaman iş olmazdı tabii, göç başladığı için köy küçüldükçe küçülmüş, yıldan yıla hane sayısı azalmıştı. Giden gideneydi artık, evlerin çoğu boşalmış, içlerinde yaşayan olmadığı için viraneye dönmüştü. Hani evlerin bir yarısında insanlar, bir yarısında baykuşlar oturuyordu desem yeridir. Vaziyet böyle olmasına böyleydi ama Süleyman Deden iş gelsin gelmesin, dükkânından çıkmazdı yine de, o alacakaranlık yerde oturur dururdu. Şimdi sağ olsaydı, bütün bu olup bitenler yüzünden muhakkak azarlardı beni. Artık nasıl azarlardı, neler söylerdi bilemiyorum. Güldiyar, uyudun mu kızım sen?”</p>
<p>Biraz yaklaşıp baktı Muzaffer.</p>
<p>Güldiyar’ın gözleri açıktı, inlemiyordu artık, yüzüne düşen saçlarının arasından dalgın dalgın bakıyordu.</p>
<p>O sırada ansızın ayak tıpırtıları geldi avludan.</p>
<p>Birkaç kişi hızlı hızlı soluyarak kapının önünde itişip kakıştı sanki.</p>
<p>Muzaffer oturduğu yerden kulak kabarttı ilkin.</p>
<p>Ayak tıpırtıları bir yaklaşıp bir uzaklaşır gibi olunca kalktı yerinden, alelacele dışarı çıktı.</p>
<p>“Fazla uzaklaşma!” dedi sundurmanın altında bekleyen adam.</p>
<p>Direğin dibindeydi yine, kirpi gibi büzülmüş, sigara içiyordu.</p>
<p>Muzaffer aldırış etmedi ona, sundurmanın ucuna kadar gidip etrafa bakındı.</p>
<p>İki karaltı, arada bir sarsılarak, yavaş adımlarla avlu kapısına doğru yürüyordu.</p>
<p>Ayak tıpırtıları ılık ılıktı.</p>
<p>“Anne!” diye bağırdı Muzaffer. “Anne, durun gitmeyin!”</p>
<p>Karaltılar durdu.</p>
<p>Dönüp baktılar.</p>
<p>Ay ışığı biraz daha kuvvetlendi onlar böyle durup bakınca, babasının köşeli kasketiyle kruvaze ceketi, annesinin ak saçlarıyla telkari bileziği ayan beyan görünür oldu.</p>
<p>Muzaffer koştu hemen.</p>
<p>Ne var ki direğin dibindeki adam pat diye önünü kesip yakasına sarıldı sırada.</p>
<p>“Nereye gidiyorsun len?” dedi sigara dumanından ibaretmiş gibi görünen kalın bir sesle.</p>
<p>Muzaffer cevap vermedi, kurtulmak için, birkaç defa çırpındı.</p>
<p>O çırpınınca ellerini çekti adam.</p>
<p>Ardından da gözlerini ağartarak, “Gir içeri len, gir içeri!” diye bağırdı.</p>
<p>Ay ışığının altında yavaş yavaş uzaklaşan annesiyle babasına şöyle bir baktıktan sonra, ister istemez eve girdi Muzaffer.</p>
<p>Gitti, duvarın dibine, her zamanki yerine oturdu.</p>
<p>Dudaklarını ısırdı bir müddet.</p>
<p>“En iyisi köye dönmek kızım,” dedi nice sonra, aniden içini çekerek. “En iyisi köye dönmek, başka çaremiz yok bizim. Kimsemiz kalmadı bu şehirde. Aradan onca zaman geçti, Zahit de gelmedi bak. Besbelli unuttu bizi. Kim bilir, belki de defterden sildi. Cabir Dayı hiç gelmedi zaten. Hatırlıyorsun değil mi Cabir Dayı’yı? Hani aşağıda, dere boyunda oturuyor, apak bir sakalı var. Bizim köylü olan hani? Nasıl köylüyse artık, görüyorsun, gelip hâliniz nicedir demedi. Yedi kat el dedi de, o demedi. Sen hatırlamazsın, o bizden birkaç ay sonra göçtüydü bu şehre, bir vakit, size özendim de geldim deyip durduydu. Başınızdaki bu hâl nedir diye bir kerecik olsun çıkıp gelmedi işte, görüyorsun. Hâlbuki küçükken ne çok severdi seni, nerede görse, gel bakalım Hüseyin’in bacısı, gel bakalım Hüseyin’in bacısı, diye kollarını açıp sımsıkı sarılırdı. Sen de minicik ellerinle yolacakmış gibi onun sakalını çekiştirirdin habire.”</p>
<p>Sustu bir an.</p>
<p>“Biliyor musun Güldiyar,” dedi gözlerini duvardaki çivi yarasına dikip dalgın dalgın bakarak. “Bir gece avluda ona benzeyen birini gördüm ben. Çok benziyordu ama bu benim gördüğüm epeyce hırpaniydi, üstü başı pıyrım pıyrımdı, dökülüyordu. Pardösüsünün yenleri bile yırtıktı. Cabir Dayı olması imkânsızdı senin anlayacağın. Çünkü Cabir Dayı’yı silah zoruyla bile giyindiremezsin o şekilde. Ayrıca onca parası var, niye öyle giyinsin ki? Gördüğüm adam Cabir Dayı olsaydı, avluya kadar gelmişken benimle de konuşurdu zaten. O değildi yani, yok, o değildi. Bir kerecik olsun arayıp sormadı diye içerliyorum ya ben, herhâlde o yüzden benzettim.”</p>
<p>Başını uzatıp baktı.</p>
<p>Güldiyar uyumuştu.</p>
<p>Muzaffer de kıvrıldı olduğu yere, yorganı üstüne çekti.</p>
<p>Köyü düşündü bir müddet.</p>
<p>Düşününce, içinde küçücük bir ışık yandı.</p>
<p>“Yarın sabah ilk işim Nedim’le konuşmak,” dedi kendi kendine. “En iyisi köye dönmek çünkü. Bıraksın bizi, gidelim.”</p>
</body>
</html>