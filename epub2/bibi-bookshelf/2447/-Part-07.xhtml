<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>7</h2>
<p>Nedim ertesi gün adamlarını bir köşeye çekti, fısır fısır, bulduğu çareyi etraflıca anlattı.</p>
<p>Hemen harekete geçtiler böylece, ellerine mezurayı alıp Güldiyar’ın arkasındaki duvarın genişliğini ve yüksekliğini ölçtüler, matkap vınlamaları eşliğinde tavana bir uçtan bir uca alüminyum bir korniş yerleştirdiler ve onun kanallarına da getirip birkaç saat içinde, kıvrım kıvrım, etekleri yere kadar uzanan mor bir perde taktılar. Olup bitenleri kaygıyla seyreden Muzaffer, ikide bir bütün bunların ne işe yarayacağını sordu ama cevap vermediler ona. Daha doğrusu, yanlarında yörelerinde dolanıp duran bu titrek bacaklı ufak tefek adamı kimi zaman dirsekleriyle, kimi zaman tekmeleriyle, kimi zaman da bakışlarıyla bir kenara itip işlerine devam ettiler.</p>
<p>İş bitince, karşı duvarın dibinde bekleyen Güldiyar’ı kollarından tutup eski yerine oturttular yeniden.</p>
<p>Ardından da Nedim salonun tam ortasına, tavandan sarkan ampulün altına dikildi ve bütün işi kendisi yapmış gibi, ellerini beline koyup bir müddet yorgun yorgun Güldiyar’a baktı.</p>
<p>“Hadi bakalım,” dedi İsmail’e dönerek, “olacak mı, bir deneyelim.”</p>
<p>Muzaffer sırtını duvara vermiş, hem habire kapıları, pencereleri tırmalayan dışarıdaki kalabalığın uğultusunu dinliyor hem de pürdikkat onlara bakıyordu o sırada. Neler olup bittiğini anlayamadığı için yüreği ağzındaydı.</p>
<p>İşte o böyle bakarken, adamlardan biri perdenin arkasına geçti hemen, kumaşı kabarta kabarta Güldiyar’ın hizasına kadar ilerledi.</p>
<p>Ne yapıyor acaba diye Muzaffer o tarafa doğru seğirtip perdenin kenarından bakmak istedi ama yanı başında dikilen adamlardan biri izin vermedi buna, harekete geçer geçmez önünü kesti ve bağrından ittiği gibi onu gerisingeri duvarın dibine postaladı.</p>
<p>“Başlayayım mı?” diye sordu o sırada perdenin arkasındaki adam, boğuk bir sesle.</p>
<p>“Başla!” dedi Nedim.</p>
<p>Onun böyle demesiyle birlikte insanın içini altüst eden tuhaf bir sessizlik çöktü salona.</p>
<p>Bir an dışarıdaki kalabalık da sustu sanki.</p>
<p>Kırlangıçlar da sustu.</p>
<p>Evin sağ tarafındaki kayalıklar da sustu sonra, kayalıklara çarpan rüzgâr da sustu.</p>
<p>Her şey böyle susunca, oturduğu yerde aniden sarsıldı Güldiyar; sıçrayıp kalkacakmış gibi, keskin bir hıh sesiyle yekindi. Ne var ki gücü yetmedi buna. Yetmeyince de gerisingeri yığıldı kaldı minderin üstüne ve elleriyle yüzünü kapatarak hıçkıra hıçkıra ağlamaya başladı.</p>
<p>Her zamanki gibi, ıslak ıslak taşlar döküldü gözlerinden.</p>
<p>Nedim onları görünce rahat bir soluk aldı tabii, elleri belinde, başını eğerek belli belirsiz gülümsedi. Hemen ardından da hızlı adımlarla salonun sağ köşesine gidip perdenin arkasındaki adama baktı. Duvarın beyazlığı ile perdenin morluğu arasında, dizlerinin üstüne çökmüş, elinde bıçak, sapır sapır titriyordu adam. Gözleri elindeki bıçağın uçundaydı.</p>
<p>“Gel len buraya!” diye bağırdı Nedim onu o hâlde görünce.</p>
<p>Adam kalktı, kabahatli bir çocuk edasıyla, bıçağın ucuna baka baka yaklaştı.</p>
<p>Kendisini engellemeye çalışanların elinden kurtularak palas pandıras Muzaffer de koştu o sırada. Adamın elindeki bıçağı görünce aklı çıktı.</p>
<p>“Delirdiniz mi siz?” diye bağırdı birden, gözlerini koca koca açarak. “Böyle bir şeyi nasıl yaparsınız yahu, delirdiniz mi siz?”</p>
<p>Onu duyduğu yoktu Nedim’in, suratını karartmış, o an oracıkta ümüğünü sıkıverecekmiş gibi habire öteki adama bakıyordu.</p>
<p>“Ödlek herif!” diye gürledi sonra. “Sen ne işe yararsın ha, ödlek herif!”</p>
<p>Adam cevap vermedi.</p>
<p>Gözleri hâlâ elindeki bıçağın uçundaydı.</p>
<p>“Sizde hiç insaf yok mu yahu?” dedi Muzaffer yeniden, ellerini havadâ hızlı hızlı hareket ettirerek. “Bıçak da ne oluyor ha, bıçak da ne oluyor? Zorla mı ağlatacaksınız kızı?”</p>
<p>Nedim bir an yüzünü çevirip baktı ona.</p>
<p>Sonra dişlerini gıcırdatarak öteki adama döndü yeniden.</p>
<p>“Ver şunu!” dedi.</p>
<p>Bıçağı korka korka verdi adam. Verince de gözlerini nereye çevireceğini bilemedi, bir boş kalan eline baktı, bir ayaklarının ucuna; bir Nedim’e baktı, bir onun yanı başında dikilen Muzaffer’e. Bakarken de yüzünü tuhaf bir şekilde buruşturarak üst üste yutkundu.</p>
<p>“Birini sırtından bıçakla dürtmeyi bile beceremiyorsun!” diye çıkıştı Nedim, o yutkunurken. “Tüh senin kalıbına, ödlek herif!”</p>
<p>“Yahu delirdiniz mi siz?” dedi Muzaffer o sırada, sesini biraz daha yükselterek. “Hiç insaf yok mu sizde, bıçak da ne oluyor şimdi, dürtmek de ne oluyor?”</p>
<p>Nedim hışımla dönüp, “Sen karışma!” diye bağırdı birden.</p>
<p>Bağırırken sesinin devamıymış gibi, elindeki bıçağı da Muzaffer’e doğru uzatıp geri çekti.</p>
<p>Muzaffer ürktü o böyle yapınca, kocaman gözlerle baktı kaldı.</p>
<p>Nedim de öteki adama döndü yeniden.</p>
<p>“Def ol, karı kılıklı herif!” dedi dişlerini gıcırdatarak. “Benim yanımda senin gibi ödleklerin işi yok, gözüme görünme bir daha, def ol!”</p>
<p>Bir an duraksadıktan sonra boynunu büküp yürüdü adam, süklüm püklüm, salondan çıktı gitti.</p>
<p>Öfkeden alın damarları kabaran Nedim sırtıyla seyretti onun gidişini, duruşunu hiç bozmadan, kapı açılıp kapanıncaya kadar bekledi.</p>
<p>Sonra döndü, elinde bıçak, öteki adamların önünde bir sağa bir sola hızlı hızlı yürüdü. Ardından da birkaç adım geriye çekilip küçük bir el işaretiyle onlardan birini yanına çağırdı.</p>
<p>Çağrılacağını biliyormuşçasına, yanaklarını titreterek hemen koştu geldi adam. Siyah deri pardösüsünün içine zar zor sığan, bakışları derin karanlıklarla dolu, kalın bıyıklı biriydi bu; sadece yüzünden değil, vücudunun her yerinden acı bir kuvvet fışkırıyordu.</p>
<p>“Bu işi sen yapacaksın Hakan,” dedi ona Nedim.</p>
<p>Derken de elindeki bıçağı uzattı.</p>
<p>Ne yapacağını şaşıran Muzaffer Güldiyar’ın yanına koşmuştu o sırada, eğilmiş, sırtına bakıyordu. Bıçağın deştiği yerden sızan kanı görünce can havliyle döndü hemen, yaralı bir kuş gibi, yalpalayarak Nedim’e doğru seğirtti.</p>
<p>“Delirdiniz mi siz?” diye bağırdı, salonun duvarlarını titreten ağlamaklı bir sesle. “İnsafınız hepten mi kurudu, hepten mi?”</p>
<p>Nedim başını çevirip baktı ona.</p>
<p>Gözlerinin bulunduğu yükseldikten değil, çok daha yukarıdan, etrafında gezinip duran küçük bir sinek vızıltısına bakar gibi baktı.</p>
<p>“Dikkat et,” dedi sonra, Hakan’a dönerek. “Dürterken parmakların daima bıçağın ucunda olsun. Ölçüyü kaçırıp da durduk yerde başımıza iş açma! Hafif olacak, tamam mı, gayet hafif...”</p>
<p>Muzaffer bu sözleri duyunca, “Vallahi bir dirhem insanlık kalmamış sizde!” diye haykırdı birden.</p>
<p>Haykırırken de olduğu yerde zıpladı.</p>
<p>Gözü hiçbir şeyi görmedi o anda, bağıra çağıra, var gücüyle Nedim’in boğazına sarıldı. Hem de öyle bir sarıldı ki, nefes alamadığı için gözleri pörtledi ötekinin. Ağzından ortalığa uzunlu kısalı, ıslak ıslak hırıltılar saçıldı. Bir süre ayakta boğuştuktan sonra da, ikisi birden, korkunç bir gürültüyle salonun ortasına yıkıldılar.</p>
<p>Üstleri başlan, elleri ayaklan dağıldı.</p>
<p>Adamlar seğirtip Nedim’i Muzaffer’in elinden aldılar hemen.</p>
<p>Böyle bir şey beklemediği için, neye uğradığını şaşırmıştı Nedim.</p>
<p>“Atın şunu dışarı!” dedi, soluk soluğa.</p>
<p>Onun böyle demesiyle birlikte, yaka paça salondan çıkardılar Muzaffer’i.</p>
<p>Mutfak kapısının önüne varınca da, ortalarına alıp feci şekilde dövmeye başladılar. Tekme tokat sesleri o an duvarlarda oyuklar açacak, ortalığı delik deşik edecek cinstendi. Üstelik tonlarca ağırlığındaydılar. Mekânın darlığı da onların varlığında yankılanıyordu ayrıca, güm güm ötüyordu. Bu nedenle Muzaffer adamlara hiç vuramadı zâten, nasıl olduğunu bile anlayamadan kendini birdenbire yerde, tekmelerin arasında buldu.</p>
<p>İyice haşatını çıkarınca, oradan alıp daha sonra kolu bacağı dağılmış mecalsiz bir inilti bohçası gibi sundurmanın altına attılar onu.</p>
<p>Gürültünün patırtının arkasından Nedim de çıktı dışarı, ellerini ceplerine soktu ve nicedir kafasını kurcalayan meseleyi halletmiş olmanın rahatlığıyla, kaşlarını hafifçe oynatarak etrafına şöyle bir bakındı.</p>
<p>İnsanlardan bazıları kıtlıktan yeni çıkmış gibi, ellerinde külah, inanılmaz bir iştahla çekirdek çitliyordu o sırada, bazıları ismimiz ne zaman okunacak, daha bekleyecek miyiz diye söylenip duruyor, bazıları üçer beşer kişilik gruplar hâlinde mırıl mırıl sohbet ediyor, bazıları da sırtlarını dayayacak bir yer bulup oraya çömelmiş, hiç kımıldamadan, yarı açık bir ağızla avludaki hareketleri ve sesleri seyrediyordu. Ellerini arkalarına bağlayarak, mühim şeyler düşünüyormuş edasıyla kafalarını sallaya sallaya gezinenler de vardı ortalıkta. Güldiyar’ı görebilecekmiş gibi, sundurmanın önüne toplanarak ikide bir oradan boyunlarını uzatıp kapıya bakanlar da vardı.</p>
<p>Derken baygın yattığı yerde hafifçe kımıldandı Muzaffer, bacağının birini büküp dirseğinin üstünde doğrulmaya çalıştı. Eğe kemiklerinden biri fena hâlde battığı için vazgeçti sonra, eski şeklini aldı. Eğe kemiği batmasa bile o an doğrulacak takati yoktu aslında, ağzının kenarından çenesinin ucuna doğru yol yol kanlar akıyor, soluğu da kocaman bir pıtrak olmuş, boğazına takılıp duruyordu. Lâkin birkaç adım uzağında duran Nedim’i görünce canlandı birden. Aynı zamanda içi öfkeyle, içi tiksintiyle doldu taştı. Dişlerini sıkarak, zar zor ayağa kalktı sonra. Kalkar kalkmaz da alev alev yanan kıpkırmızı bir yüzle Nedim’e doğru atıldı ama öteki tekmeyi vurduğu gibi onu sundurmanın dışına fırlattı.</p>
<p>Yere kapaklandı kaldı Muzaffer.</p>
<p>O böyle kapaklanıp kalınca, içinde toz zerrecikleri uçuşuyormuş gibi görünen tuhaf bir uğultu koptu avluda, omuzlardaki şallar, sırtlardaki hırkalar, ceketlerin etekleri ve paçalar ansızın dalgalandı. Kavganın büyüyeceğinden korkan kadınlar neredeyse aynı anda harekete geçip tiz çığlıklar eşliğinde kaçıştılar hemen, dut ağacına doğru gittiler, duvarın dibine kümelendiler.</p>
<p>Geridekiler neler olup bittiğini anlayamadan, ellerinde külah, ellerinde tespih, ellerinde sigara, bir müddet öylece seyrettiler Muzaffer’i. Tek tük acıyanlar da oldu tabii, bunlar kıyıdan köşeden buğulu gözlerle bakıp sessizce içlerini çektiler. Kimileri de güldü onun kurbağa gibi yere serilip kaldığını görünce. Hatta burnu kartal gagasına benzeyen uzunca boylu, sarışın bir genç kendini durduramadı bir türlü; bir eliyle arkadaşının omzuna tutunarak, eğile büküle, kıkır kıkır, şekilden şekle giren kocaman bir suratla dakikalarca güldü.</p>
<p>O sustuktan birkaç saniye sonra o gün, sızı gibi, incecik bir klarnet sesi geldi derenin dibinden. Düpedüz ağlıyordu bu klarnet, sese dönüşmüş acılı bir insan misali kendini yerlere atıyor, sonra dizlerinin üstünde doğruluyor, doğrulunca çırpınıyor, çırpınırken de adeta oluk oluk gözyaşı döküyordu. Kendine hâkim olamadığı için, dile getirdiği şeylerin içinde uğundu kaldı da birdenbire inişini, çıkışını kaybetti sonra; göğe doğru uzayıp giden gergin bir ipliğe dönüştü. Dönüşür dönüşmez de ortalıktan kayboldu.</p>
<p>Onun kaybolmasıyla birlikte geldi, mahalleye mahallenin sesleriymiş gibi görünen uçsuz bucaksız bir sessizlik çöktü.</p>
<p>İşte o vakit, başını yerden kaldırıp usulca baktı Muzaffer. Bakar bakmaz da uğuldayıp duran kalabalığın içinde annesini gördü. Bir hayli geride, ta avlu kapısının yanındaydı kadın, kararmış tahtaların dibinde durmuş, köydeki ikindi vakitlerini hatırlatan sakin bir yüzle dosdoğru Muzaffere bakıyordu. Elinde de alacalı bulacalı, küçük bir bohça vardı. Sonra, belli belirsiz titreyen bulanık bir görüntü hâlinde yürümeye başladı ağır ağır. Yaşına hürmet ettiklerinden midir nedir, insanlar yavaşça iki yana çekildi o böyle yürüyünce, geçmesi için önünde daracık bir koridor oluşturdular. Ne hikmetse, birdenbire sesler de kesildi. Annesinin kolundaki telkâri bileziği sesler kesilince fark etti Muzaffer, gözlerini ovuşturarak yattığı yerden pürdikkat ona baktı. Bileziğin parıltısı kadının yüzüne gözüne vuruyor, vurunca da başörtüsünün kenarından taşan saçlarını olduğundan daha beyaz gösteriyordu. Bu nedenle sanki her adımda un gibi dağılıp yeniden, un gibi dağılıp yeniden toplanıyordu saçlar. Onlar dağılıp toplandıkça da insanların üstü başı bir ağarıp bir kararıyordu.</p>
<p>Derken iki yanı bacaklarla, göbeklerle, kollarla çevrili o daracık koridordan, beyaz beyaz, örme yün çoraplarıyla babası da göründü Muzaffer’in. Başında köşeli kasketi, sırtında beyaz çizgili kruvaze ceketi vardı yine; karısının iki üç adım gerisinden neredeyse ıhlaya ıhlaya yürüyor, yürürken de yere yığılıp kalacakmış gibi hiç durmadan titriyordu.</p>
<p>Onları görünce, koşup karşılamak için aceleyle doğruldu Muzaffer. Ne var ki ayağa kalkmaya vakit bulamadı.</p>
<p>Annesi şaşılası bir hızla geldi, baş ucuna dikiliverdi çünkü.</p>
<p>Onun peşinden hırıltılı bir şekilde, kesik kesik soluyarak babası da geldi tabii, iki adım kala durdu ve gözlerini dikip sertçe baktı.</p>
<p>“Hoş geldiniz,” dedi Muzaffer, mahcup bir yüzle yerden kalkmaya çalışırken.</p>
<p>“Kalkma, kalkma!” diye bağırdı babası. “Hiç zahmet etme!”</p>
<p>Şaşırdı Muzaffer, bağrından itilmişçesine, dağınık bir vaziyette dizlerinin üstünde kalakaldı. Hemen ardından da annesine doğru kaçamak bir bakış fırlatarak hızlı hızlı üstüne başına yapışan çekirdek kabuklarını silkelemeye başladı.</p>
<p>O böyle yaparken kadının yüzünden aydınlık bir esinti geçti sanki.</p>
<p>Babası istifini bozmadı hiç, onun çekirdek kabuklarını silkeleyişine dik dik baktı kaşlarının altından. Beyaz yün çorap giymiş, uzun boylu, başı kasketli bir heykel gibi baktı.</p>
<p>“Beğendin mi yaptığını?” dedi sonra, insanın iliklerini sızlatan soğuk bir sesle. “Dizlerini kırıp oturduğun yerde otursaydın bunlar hiç olmayacaktı işte! Fakat sen ne yaptın, yarım aklınla tuttun, şehre heves ettin. Azın kıymetini bilemedin bir türlü, kanaatkâr olamadın. Olamayınca da çoluk çocuğunu aldın, bir bok varmış gibi şehre göçtün!”</p>
<p>Annesi başını eğmiş, elinde bohça, susuyordu.</p>
<p>“Şehre göçmeyi bir halt belledin!” diye devam etti babası. “Göçtün de ne oldu ha deyyus, ne oldu, söyle bana hadi, ne oldu?”</p>
<p>Annesi, susması için ceketinin eteğinden tutup çekiştirdi onu.</p>
<p>“Sana soruyorum, köyden tasını tarağını toplayıp şehre göçtün de ne oldu? Başın göğe mi erdi ha, söyle bana, başın göğe mi erdi?”</p>
<p>Annesi, ceketinin eteğinden tutup yeniden çekiştirdi.</p>
<p>“Göçtün de ne oldu ben sana söyleyeyim mi?” dedi babası öfkeyle, kamburunu çıkarıp aniden Muzaffer’in yüzüne doğru eğilerek.</p>
<p>Annesi ceketi çekiştirip durmakla bir şey elde edemediğini görünce, bohçadan bir parça ekmek çıkarıp uzattı o sırada. Babası da kaptığı gibi ağzına attı onu, hızlı hızlı çiğneyip hemencecik yuttu.</p>
<p>“Oturduğun yerde otursaydın bunlar başına gelmeyecekti, hiç gelmeyecekti!” dedi yeniden. “Fakat senin içindeki kurtlar gımgım etti, biliyorum ben. Onlar gımgım edince duramadın tabii, ata yurdunu falan gözün görmez oldu. Bir tamahtır aldı, saman çöpü gibi savurdu seni. Büyük sözü de dinlemedin. Şimdi şehrin sana neler ettiğini ben söyleyeyim mi ha, söyleyeyim mi?”</p>
<p>Annesi aceleyle bir parça daha ekmek çıkardı bohçadan. Babası onu da kaptı hemen, kendi ağzının içinde koşuyormuş gibi hızlı hızlı çiğnedi ve curk diye yuttu.</p>
<p>“Söyleyeyim o hâlde!” dedi aniden canına can gelmişçesine, sesini biraz daha yükselterek. “Hüseyin’den başlayayım, hani nerede kara pürçekli Hüseyin, hani benim civanım? Neden gelip elimi öpmüyor? Kayıp, öyle değil mi? Nerede olduğunu, ne yaptığını bilen yok. Ölü mü diri mi, orasını da bilen yok. Dağ gibi yiğidimi kaybettin Muzaffer, kaybettin! Peki, senin iki yakanı bir araya getiren o acar gelinim Bahriye nerede hani? O fukara da üzüntüden öldü, öyle değil mi?”</p>
<p>Çenesine doğru uzatılan ekmeği bir hışımla aldı babası, neredeyse çiğnemeden lüp diye yuttu.</p>
<p>“Güldiyar’ın akıbeti ne oldu peki?” diye devam etti ardından da. “Hâlâ o kuzucuğun başına neler geldiğini bilen yok, öyle değil mi? Zavallı kız günden güne mum gibi eriyor. O güzel gözleri de bir çift taş ocağına döndü, sabah akşam pıtır pıtır taş dökülüyor. Yıllar evvel kapıldığın hevesin nelere yol açtığını görüyorsun değil mi? Aile diye bir şey kalmadı ortada, her ferdi bir şekilde ziyan oldu gitti. Sana gelince, yarım akıllı Muzaffer, sen de işte gördüğüm kadarıyla âlemin maskarası olmuş, yerlerde sürünüyorsun! Şimdi yeniden soruyorum sana, beğendin mi yaptığını ha, beğendin mi?”</p>
<p>Birden sustu babası, ekmek aranırcasına, etrafına bakındı. Bakarken de göbeğini öne çıkarıp geriye kaykıldı aniden.</p>
<p>Sonra dönüp onca lâfı eden o değilmiş gibi, Muzaffer’in bir şey demesine fırsat vermeden sakin sakin avlu kapısına doğru yürümeye başladı. Onun peşinden annesi de gitti hâliyle, elinde bohça, kalabalığın gerisinde kayboldu.</p>
<p>Muzaffer hemen ayağa kalktı o vakit.</p>
<p>“Durun, gitmeyin, durun!” diye bağırdı arkalarından.</p>
<p>Onlara yetişebilmek için fırladı sonra, önüne çıkan insanları sağa sola iterek yalpalaya yalpalaya avlu kapısına doğru koştu. Yüzü kırık çizgilerle dolu hafif bir uğultu eşliğinde kalabalık da hareketlendi birdenbire, içlerinden bazıları onu kolundan, kanadından tutup durdurmaya çalıştı. Ne yapıp edip onların elinden kurtuldu Muzaffer, kurtulunca da fırıl fırıl dönen gözlerle soluğu avlu kapısının dışında duran simitçi çocukların yanında aldı. Üstü başı, saçı sakalı fena hâlde dağınıktı oraya vardığında. Yüzü toplanmış rüzgârdı. Dudaklarında da her an ağlamaya dönüşecekmiş gibi görünen, pütür pütür, külrengi bir titreme vardı.</p>
<p>Çocuklar, elleri ağızlarında, hayretle baktılar ona.</p>
<p>Doğrulup çekirdekçi de baktı.</p>
<p>“Ne yapıyor len bu?” diye sordu çocuklara.</p>
<p>Çocuklar onu duymadı gürültüden.</p>
<p>Hakır hakır gülüşerek Muzaffer’in peşi sıra avludan çıkıp gelenler olmuştu çünkü.</p>
<p>Muzaffer’in onları gördüğü yoktu gerçi, sağ elini kaburgalarının üstüne koyup boynunu uzatmış, soluk soluğa derenin dibindeki minibüslere bakıyor, annesiyle babasının onlardan birine binip binmediklerini anlamaya çalışıyordu.</p>
<p>Derken o kuzguni siyah saçları ve kocaman burnuyla İsmail koştu geldi, kolundan tutup çeke çeke eve götürdü onu. Muzaffer gitmek istemedi tabii, heyecandan titreyen kısık bir sesle annesinden, babasından söz edip birkaç defa eliyle aşağıdaki minibüsleri gösterdi ama İsmail bunları umursamadı hiç, kolundan çekmeye devam etti. Kalabalığı yarıp sundurmanın altına vardıklarında nasıl olduysa oldu, ani bir silkinişle İsmail’in elinden kurtuldu Muzaffer. Ne var ki öteki aman vermedi, kolundan, bir çırpıda tekrar yakaladı onu. Yakalayınca da sinirlenip suratına bir tokat yapıştırdı.</p>
<p>Muzaffer’in sesi çıkmadı hiç, topaç gibi, kendi etrafında yavaşça döndü.</p>
<p>“Bir daha avludan dışarı adımını atmayacaksın!” diye haykırdı İsmail, o böyle dönerken.</p>
<p>Nedim direğe omzunu vermiş, elinde sigara, onlara bakıyordu.</p>
<p>Göz ucuyla İsmail de ona baktı bir an için.</p>
<p>Ardından da iyice serseme dönen Muzaffer’i ensesinden tuttuğu gibi eve soktu.</p>
<p>Etine dolgun, karayağız bir delikanlı dayanamadı o sırada, ellerini açıp yardım istercesine bir o tarafa, bir bu tarafa uzatarak, “Nedir bu böyle yahu, nedir bu böyle?” diye bağırdı.</p>
<p>Vücudunun her yeri zangır zangır titriyordu öfkeden.</p>
<p>“Polise haber verelim!” dedi ardından da. “Gelip bu işe el koysunlar!”</p>
<p>O an avluyu dolduran uğultu kesilir, hareketler durur gibi oldu. Herkes başını çevirip sesin geldiği yere baktı sanki.</p>
<p>Delikanlı da polisi aramak için telefonunu çıkardı hemen.</p>
<p>Habire çekirdek çitleyip duran toparlak yüzlü, yaşı geçkince bir adam, “Boşuna uğraşma aslanım, biz kaç kez aradık ama gelen olmadı,” dedi ona.</p>
<p>Dedikten sonra da çarpıp dökmesinler diye elindeki külahı havaya kaldırarak, güçbela, adım adım yaklaştı. Derken merak edip gri kaban giymiş, kel kafalı biri daha geldi delikanlının yanına, merak edip biri, merak edip biri daha geldi ve dördü hep birlikte onun elindeki telefona bakmaya başladılar.</p>
<p>“Boşuna kontör harcama,” diye mırıldandı çekirdek çitleyen adam. “Az önce söyledim sana, gelmiyorlar.”</p>
<p>Delikanlı duraksadı.</p>
<p>“O zaman gidip dilekçe verelim,” dedi elindeki telefonu gerisingeri cebine koyarken. “Dilekçe kayda girince mecbur gelecekler.”</p>
<p>Adam bir şey demedi, kafasını azıcık yana yatırarak, inanılmaz bir telaşla külahtan çekirdekleri alıp alıp çitlemeye devam etti.</p>
<p>Ötekiler de boş gözlerle bir baktılar, iki baktılar, sessizce geri çekildiler.</p>
<p>Onlar çekilir çekilmez, alnını döven siyah kâkülleriyle pürtelâş İsmail koştu geldi oraya, korkunç bir suratla delikanlının karşısına dikildi ve ilkin onu tepeden tırnağa şöyle bir süzdü. Sonra da hiçbir şey demeden, kaldırıp yere çalacakmış gibi birden koluna yapıştı.</p>
<p>Gelgelelim öteki atik davranıp sertçe çekti, kolunu kurtardı onun pençesinden. Başına gelecekleri tahmin etmiş olmalı ki, hemen ardından da öne doğru eğilerek, tazı gibi, var gücüyle kaçmaya başladı.</p>
<p>“İnsanlığa sığmaz bu yaptıklarınız!” diye bağırdı kaçarken. “İşte polise gidiyorum ben, vallahi de billahi de polise gidiyorum!”</p>
<p>Toparlandı, İsmail de koştu onun peşinden.</p>
<p>İkisi habire zikzak çizip oradan oraya seğirttikleri için, avlu bir müddet kendi sınırlarının dışına taşacakmış gibi çalkalandı o gün, kalabalık defalarca çözüldü, defalarca halkalandı. Tozdan dumandan pek bir şey görülemedi tabii, değişik köşelerde yankılanan ayak tapırtılarıyla birbirine ulana ulana akan buruşuk kumaş hışırtıları işitildi sadece. Bir de pulluk misali toprağı kabartıp geçen keskin soluklar işitildi.</p>
<p>Siyah kadife pantolonu ve dik yakalı yeşil montuyla simit satan çocukların yanından hızla geçti sonra bu delikanlı, çekirdekçinin bakışlarındaki şaşkınlığı geride bırakıp bayır aşağı koştu, günden güne incelen deredeki o iki bilek kalınlığındaki kirli suyun üstünden tıpkı bir zamanlar Güldiyar’ın sıçradığı gibi sıçradı, suyun şırıltısıyla aydınlanan taşların ağartılarından sekti, sekince bir solukta toprak yola çıktı, çıkınca kuş olup görünmeyen kanatlarıyla kavakların hizasına kadar uçtu ve oraya kadar uçunca da manevra yapıp duran sarı kuşaklı, mavi minibüslerin tozu dumanı arasında birdenbire kayboldu.</p>
<p>Bayırın ortasına kadar inen İsmail, ellerini iki yana sarkıtarak, kocaman burnuyla baktı kaldı onun arkasından.</p>
<p>Geri döndüğünde de Nedim’e delikanlıyı elinden kaçırdığını söyledi mecburen, gözlerini yere indirip sessizce boynunu büktü.</p>
<p>O sundurmanın altında boynunu bükerken, Muzaffer küçük odanın penceresindeydi; delikanlının polise gidiyorum ben diye bağırdığını duymuş, Güldiyar’ın yanından kalkıp oraya gelmişti. Camın gerisinden avlu kapısına bakıyordu. Her biri birbirinden gri, koca koca bulutlar geziniyordu kapının üstünde. Gökyüzünde serçe gözü kadarcık olsun mavilik yoktu, rüzgârın toplayıp getirdiği, iç içe geçmiş, üst üste yığılmış o asık suratlı bulutlar vardı sadece. Pencereden bakınca, insanlar soğuk birer karaltı hâlinde o bulutların içinden çıkıp geliyormuş gibi görünüyordu bu yüzden. Evlerine dönerken de, avlu kapısını geçer geçmez birbirleriyle konuşa konuşa tekrar o bulutların içine giriyormuş gibi görünüyorlardı. Gökten gelip göğe çekiliyorlardı sanki.</p>
<p>Onlara bakarken, bir an ayakta durmakta zorlandı Muzaffer. Zorlanınca da pencereden ayrılıp duvarlara tutuna tutuna salona gitti, yine eski yerine, sağ taraftaki duvarın dibine oturdu. Öyle yorgundu ki, kapıdan girip çıkanlara bile bakamadı o gün, çenesi göğsünde, hiç kımıldamadan saatlerce vücudundaki ağrıları, sızıları dinledi. İsimleri okunan insanlar da kadınlı erkekli gruplar hâlinde, bulanık bulutlar hâlinde, bölük pörçük sesler ve uzak nefesler hâlinde habire gelip gittiler.</p>
<p>Derken akşam oldu.</p>
<p>Uzaklar iyiden iyiye pusardı.</p>
<p>Avluyu dolduran kalabalık dağıldı.</p>
<p>Karanlık çöktü.</p>
<p>Sonra bu karanlık insanın dişlerini takırdatacak kadar soğudu yine, camlar, çerçeveler soğudu, duvarlar soğudu, kendi varlıklarını susan, kendi varlıklarını fısıldayan görüntüler soğudu, mesafeler soğudu, dere soğudu ve gece görünmeyen ayaklarıyla çatıların, avluların, ağaçların ve cümle mahlûkatın üzerine basa basa yürüdü, o yürürken işleri tıkırında olan ensesi kalınlar birer kuş hafifliğiyle akça pakça yataklarda uyudu, barları, meyhaneleri dolduran insanlar rengârenk ışıkların altında güle oynaya şarkılar, türküler söyledi, ilaç parası bulamayan garibanlar yumruklarını sıkıp dişlerini gıcırdattı, evine ekmek götüremeyenler kara kara düşünüp of çekti, hayatları boyunca hayatlarına giren insanların çoğuna bir şekilde kötülük ettikleri için artık kendilerini bile sevemez hâle gelenler iyilik ve tevazu şarkıları eşliğinde, cumbuldata cumbuldata, başkalarının sevgisinde vicdanlarını çitiledi, dili damağı kuruyan, ciğerleri börten hastalar kapılara bakıp su bekledi, mahkûmlar ranzalarında kâh o yana, kâh bu yana döndü, aç yatan çocuklar rüyalarında yiyecekler, içecekler gördü, nöbetçi eczaneler arı kovanı gibi işledi, kalplerinin başköşesinde yıllarca ağırladıkları kişinin pis bir yalancı olduğunu anlayanlar kendi öngörüsüzlüklerine hayıflanıp birer sigara daha yaktı, kim bilir, o sırada belki görünmeyen yıldızlardan biri de eğilip yukarıdan dünyanın ahvaline baktı, sonra artık yavaş yavaş şafak söktü ve Cevherlerin horozu sünmüş ipliğe benzeyen bir sesle derenin dibinde hayal meyal öttü.</p>
<p>O ötünce Muzaffer usulca kalktı yerinden, banyoya gidip soğuk suyla uzun uzun elini yüzünü yıkadı. Oradan mutfağa geçti sonra, önceki günden kalan pidelerin yumuşak olanlarını seçti, çay tepsisinin üstünde Güldiyar’a getirdi.</p>
<p>Hiç yiyesi yoktu ama midesi kazındığı için bir parça da kendisi aldı, ucundan azıcık ısırıp gevmeye çalıştı. Lâkin lokma çenesi oynadıkça büyüdü ağzında, yutamadı bir türlü. Yutamayınca da fersiz fersiz bakan çukura kaçmış gözleriyle salonun ortasında dakikalarca döndü durdu.</p>
<p>Elinde pide, küçük odanın penceresine gitti sonra, oradan avluya baktı bir müddet. Rüzgâr yerlere saçılan çekirdek kabuklarıyla külahları önüne katmış, bir alçalıp bir yükselen incecik bir hışırtı eşliğinde, süpürür gibi oradan oraya sürüklüyordu, onlara baktı. Sıra kapmak için erkenden gelip paltoları, mantoları, kabanları, ceketleri ve şallarıyla duvar diplerinde bekleşenler vardı, onlara baktı. Gece boyunca evin etrafında nöbet tutan Nedim’in adamlarından biri sundurmanın altında, biri avlu kapısının yanında dikiliyordu, onlara baktı.</p>
<p>Sonra gözlerini yumdu birden, çenesini havaya kaldırdı ve elinde pide, bir vakit öylece durdu pencerenin önünde.</p>
<p>Polise gidiyorum ben diye bağıran delikanlının sesi kulaklarındaydı hâlâ, çın çın çınlıyordu.</p>
<p>Ne var ki polisler gelmedi o gün.</p>
<p>Ertesi gün de gelmediler.</p>
<p>Günler günleri kovaladı böylece ve yedinci gün artık umudunu kesti Muzaffer. Kapılara, pencerelere bakmaktan, sesleri dinlemekten vazgeçti.</p>
<p>Polisler de o gün, ikindi ezanı okunurken çıkageldiler.</p>
<p>Kavakların hizasında durdular önce, altlarındaki beyaz renkli, mavi kuşaklı araba terli bir hırıltıyla usul usul çalışırken, kafalarını çevirip camlardan bayıra doğru baktılar. Tırmanılamayacak kadar dik göründü gözlerine bayır o anda, fazlasıyla uzun ve yorucu göründü. Çekirdekçinin güzergâhını izleyerek, gittiler Dursun’un evinin arkasından dolandılar bu yüzden. Hâliyle, araba bir vakit ortalıkta görünmedi.</p>
<p>Hiç gelmemiş gibi oldu sanki.</p>
<p>Hatta hiç gelmemişten bile beter oldu.</p>
<p>Aradan sekiz, on dakika geçince uzaktan tekrar göründü sonra, çukurlara bata çıka geldi, çekirdekçinin epeyce gerisinde, Dursun’un avlu kapısına yakın bir yerde durdu.</p>
<p>İçinden üç polis indi.</p>
<p>Üstlerini başlarını düzelttiler iner inmez, ellerini kollarını oynattılar ve aradıkları yer uzaklardaymış gibi, kafalarını çevirip bir müddet bulutların gölgesinde yatan gecekondularla kaplı tepelere baktılar.</p>
<p>Üçü de gayet sakindi.</p>
<p>Hatta canları sıkıldığı için, şehirden uzaklaşıp etrafı seyretmeye gelmiş gibiydiler.</p>
<p>Pencereden polis arabasını görünce Dursun da dışarı çıktı o sırada, kendi kendine, “Nihayet geldiler yahu, şükürler olsun sana pabucunun ipi güzel Allahım, nihayet geldiler,” diye mırıldanarak aceleyle ayakkabılarını giyip avlu kapısına doğru koştu. Fakat yan yolda durdu birden, döndü, oralarda öylesine gezinip vakit geçiriyormuş gibi yavaş adımlarla sağ taraftaki badem ağacının altına gitti. Sonra da sırtını onun gövdesine yasladı ve uzak bir yüzle polislere oradan baktı.</p>
<p>Önce çekirdekçinin arabasına doğru yürüdü polisler, elleri bellerinde, durup adamı belli bir mesafeden soğuk soğuk seyrettiler.</p>
<p>İçlerinden sivri çeneli olanı başını geriye kaykıltarak birkaç adım daha ilerledi sonra, uzandı, arabanın üst rafında duran sandviçlerden birini tutup mıncıkladı. O böyle mıncıklayınca, ince kesilmiş çakır bir domates dilimi sarktı sandviçten.</p>
<p>“Hazır mı alıyorsun bunları?” diye sordu polis, sandviçi yerine bırakırken.</p>
<p>“Yok,” dedi çekirdekçi. “Ekmeğini hazır alıyorum sadece, gerisini evde hanım hazırlıyor.”</p>
<p>“Hem çekirdek satıyorsun hem sandviç, nasıl uydurdun bunları birbirine?”</p>
<p>Boynunu büktü çekirdekçi, bükerken de gayriihtiyari sırtındaki yeşil hırkanın yakasını düzeltti.</p>
<p>“Hem çekirdek hem sandviç, bravo vallahi!” dedi polis yeniden.</p>
<p>O sırada pürtelâş Nedim koştu geldi polislerin yanına, elini uzatıp öne doğru eğilerek üçüyle de nazik bir şekilde teker teker tokalaştı. Dördü çekirdekçiyi orada bırakıp uzaklaştılar sonra, polis arabasının arka tarafina gittiler ve orada gaga gagaya verip alçak sesle konuşmaya başladılar. Hatta uzadıkça uzadı muhabbet, iyice koyulaştı. Duruşlar da habire değişti bu arada, eller bellere kondu, indirilip ceplere sokuldu, çıkarılıp yanlara salındı, arkalara bağlandı, sonra tekrar bellere kondu. Zaman zaman arabaya yaslanıldı. Bazen vücutların ağırlığı o ayaktan alınıp ötekine verildi. Bazen de eğile büküle, hep birlikte gülüşüldü.</p>
<p>Sonra topluca çekirdekçiye doğru yürüdüler yeniden, onun yanından geçip Muzaffer’in avlu kapısına geldiler.</p>
<p>“İçeri girip şu kızı görelim mi?” dedi polislerden biri.</p>
<p>Hafif göbekli ve yaşlı olan başını çevirip sertçe baktı ona.</p>
<p>“Nesini göreceksin?” dedi azarlar gibi.</p>
<p>“Gözlerinden taş döküldüğünü söylemiyorlar mı, bir bakardık sahiden dökülüyor mu diye.”</p>
<p>Göbekli olan durdu birden.</p>
<p>“Vaktimiz yok, vaktimiz yok!” dedi. “Biliyorsun, daha uğrayacağımız bir sürü yer var!”</p>
<p>Bozuldu öteki.</p>
<p>Bozulunca da onlardan ayrılıp avlu kapısının solunda duran çocuğa doğru yürüdü.</p>
<p>“Sen ne satıyorsun len?” diye sordu, çapraz ayaklı simit tablasını görmüyormuş gibi.</p>
<p>“Çıtır simit ağbi,” dedi çocuk.</p>
<p>Polis eğilip simitlere şöyle bir göz attı.</p>
<p>Gelgit akıllıymış da çocukla konuştuğunu unutmuş gibi, hafifçe yan dönüp ellerini beline koyarak gözlerini uzak tepelere çevirdi sonra, sisin, pusun içinde yüzen gecekondulara, için için kımıldanan ufuktaki bulut yığınlarına, dereye ve çıplak dallarıyla rüzgârda titreşip duran aşağıdaki kavaklara baktı bir vakit. Bakarken yüz çizgileri de büsbütün sertleşti.</p>
<p>Çocuk bir eliyle tablanın kenarından tutmuş, iri gözlerle ona bakıyordu.</p>
<p>Yönünü tekrar döndü polis.</p>
<p>“Ellerini uzat hele, tırnak muayenesi yapacağım!” dedi sert bir sesle.</p>
<p>Bir an tereddüt etti çocuk, sulu sulu ışıldayan çakır gözleriyle, tabanları yağlayıp kaçacakmış gibi etrafına bakındı.</p>
<p>“Uzat len ellerini!” dedi polis yeniden. “Uzat diyorum!”</p>
<p>Korka korka ellerini uzattı çocuk.</p>
<p>Öteki eğilip dikkatle inceledi boşlukta titreyen bu elleri.</p>
<p>“Puşt, bunların hâli ne böyle ha, bunların hâli ne?” diye bağırdı sonra.</p>
<p>Çocuk afalladı birden, ellerini geri çekse mi çekmese mi bilemedi.</p>
<p>“Sen millete bu pis ellerle mi simit satıyorsun len?” dedi polis, yüzünü onun yüzüne iyice yaklaştırarak.</p>
<p>Hemen ardından da doğrulup aniden bir tokat yapıştırdı.</p>
<p>Çocuk dengesini kaybetti o an, sağına doğru savruldu. O böyle savrulunca dizleri önünde duran simit tablasına çarptı ve tabla ayaklarının üstünden kaydığı gibi, yanının üstüne yere düştü.</p>
<p>Ortalığa saçılan simitlerden birkaçı bayır aşağı yuvarlandı o sırada.</p>
<p>Şaşalayan çocuk da toparlanıp onları yakalamak için peşlerinden koşmaya başladı.</p>
<p>Tokat atan polisi kollarından tutarak arkadaşları geri çekti sonra, aldılar, arabaya doğru götürdüler.</p>
<p>Çok geçmeden de araba yola çıktı, sarsıla sarsıla uzaklaşıp gri bulutların içinde kayboldu.</p>
</body>
</html>