<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>3</h2>
<p>Dursun sofradan sessizce kalktı, pencerenin dibindeki kanepeye oturdu.</p>
<p>“Ne çabuk doydun?” dedi Emine.</p>
<p>Cevap vermedi Dursun, döndü, arkasındaki mor çizgili mavi perdenin kenarından dışarı baktı. Yüzleri pek seçilemiyordu ama yan avluda karaltılar geziniyordu hâlâ, ayak tıpırtıları bir yaklaşıp bir uzaklaşıyor, dut ağacının bulunduğu köşeden yaprak hışırtısına benzeyen inişli çıkışlı sesler geliyor, hatta birileri itişip kakışıyormuş gibi karanlık arada bir sert homurtular eşliğinde zangır zangır sarsılıyordu. Sarsılınca çeşitli iniltiler de dökülüyordu sanki gecenin içine, iniltilerle birlikte hıçkırıklar, hıçkırıklarla birlikte kıyıda köşede kalmış, irili ufaklı sessizlikler de dökülüyordu.</p>
<p>Dursun kolunun birini kanepenin arkalığına koyup yüzünü biraz daha yaklaştırdı perdeye doğru.</p>
<p>Emine de sofrayı alelacele topladı o sırada, geldi, aynı yere yeniden oturdu.</p>
<p>“Bu küslük kabak tadı verdi,” dedi sonra, kocasına doğru dönerek. “Neden küstüğünüzü bilmiyorum ama hakikaten kabak tadı verdi. Şu hâle bak, komşumuzun evinde kıyamet kopuyor, sen burada öyle, kulağının üstüne yatıyorsun!” Dursun başını çevirip ters ters baktı karısına. “Kulağımın üstüne mi yatıyorum yahu?” dedi, öfkeyle. “Gördün işte, küs olmamıza rağmen gittim cenazeye de katıldım, baş sağlığı da diledim.”</p>
<p>Emine, kilimin üstüne dökülen ekmek kırıntısını uzanıp aldı oturduğu yerden.</p>
<p>“Bu da lâf mı şimdi?” dedi kocasına, buruk bir sesle. “O kadarını herkes yapar. Yaptılar da zaten, görmedin mi, o gün cenazenin başında Muzaffer’i tanımayan birçok insan vardı. Hatta avlunun dışında kalmıştı bazıları, içeri girememişlerdi sıkışıklıktan. Apak sakalıyla bir ihtiyar vardı hele dışarıda, dirseklerini duvarın üstüne koymuş, devamlı tabuta bakıyordu. Kimdi bilmiyorum. Dayanamayıp arada bir o apak sakalını titrete titrete hıçkırıyordu. Hiç unutamıyorum onu, hiç. Demek istediğim, cenazeye herkes katıldı. Fakat siz eskiden Muzaffer’le kardeş gibiydiniz, öyle değil mi, içtiğiniz su ayrı gitmezdi. Şartlar ne olursa olsun, birbirinizin her derdine koşardınız. Vakti zamanında bu evlerin yerini bile, şehrin etrafında geze geze birlikte bulmadınız mı?”</p>
<p>“Bulduk,” diye mırıldandı Dursun.</p>
<p>“Emin misin,” dedi Muzaffer, ellerini ovuşturarak. “Burada mı bekleyecekti bizi?”</p>
<p>Gömlek cebindeki kâğıdı çıkarıp baktı Dursun. “Eminim,” dedi. “İşte, 258 numaralı durak yazıyor. Ayrıca o bizi beklemeyecek, biz onu bekleyeceğiz.”</p>
<p>Başını salladı Muzaffer, düzeltir gibi, elini saçlarının üzerinden şöyle bir geçirip sağa sola bakındı.</p>
<p>Zafer Çarşısı’nın önünden kaldırım boyunca uğul uğul, alacalı bulacalı bir insan seli akıyor, kimileri mağazalara girip çıkıyor, kimileri vitrinlere bakıyor, kimileri de işportacıların başına toplanmış, muşambaların üzerindeki malları seçebilmek için ikide bir eğilip doğruluyordu.</p>
<p>“Nasıl birisi bu?”</p>
<p>“Kim?” diye sordu Dursun.</p>
<p>“Şu adam işte.”</p>
<p>“At cambazına benziyor,” dedi Dursun.</p>
<p>Kızılay tarafından cayır cayır yanan koyu kırmızı bir rüzgâr eşliğinde, uzun mu uzun, körüklü bir otobüs geldi o sırada, bir iki kez yaylanıp etrafa keskin mazot kokuları saçarak kaldırımın kenarında durdu. Toz toprak içindeydi bu otobüs, camları el izleriyle kaplıydı ve içi de birbirine yapışmış, yüzleri görünmeyen bulanık gövdelerle doluydu.</p>
<p>O durunca, durakta bekleyenler gölgeden çıkıp düzensiz bir şekilde hemen ön kapıya hücum ettiler. Kısa süren bir kargaşa yaşandı ve otobüs kaportasını titreten bir gürültüyle ansızın hareket edip Sıhhiye’ye doğru uzaklaştı.</p>
<p>Aradan beş on dakika geçince, bir otobüs daha geldi sonra ve durur durmaz onun kapısından gözleri velfecri okuyan, uzun boylu, eğri burunlu bir adam indi. O sıcakta yenleri kararmış, krem rengi bir ceket giyen bu adam Dursun’a doğru yürüdü hemen.</p>
<p>“Geldiniz mi?” dedi, bezgin bir sesle.</p>
<p>“Geldik,” dedi Dursun.</p>
<p>Adam, söyleyeceği şeylerin duyulmasından korkuyormuş gibi tuhaf bir yüzle etrafına bakındı.</p>
<p>“Minibüs durağına kadar yürüyelim hele,” dedi sonra.</p>
<p>Kaldırım boyunca ilerleyerek Abdi İpekçi Parkı’na indiler çok geçmeden, hep birlikte fıskiyelerin serinliğine girip çıktılar ve köprünün altında, büyüyüveren araba gürültülerinin ortasında durdular. Betona çarptıkça yankılanan bu gürültülerin içinden cızır cızır kokoreç ve köfte kokuları fışkırıyordu o sırada. Satıcılar da ellerindeki maşaları sağa sola uzatarak dumana batmış yağlı bir sesle habire bağırıyorlardı.</p>
<p>“Köprünün üstüne çıkalım,” dedi adam.</p>
<p>Kalabalığın arasından sıyrılıp sağ taraftaki merdivenin beton basamaklarını tırmandılar peş peşe.</p>
<p>Tırmanınca da adam aldı, uzun süren sarsıntılı, püsküllü ve şarkılı bir minibüs yolculuğundan sonra şehrin dışına çıkardı onları; eciş bücüş evleri geride bırakarak, engebelerle dolu sert bir arazide, konuşa konuşa, ter içinde yürüdüler bir müddet. Yürürlerken arada bir Dursun Muzaffer’e, Muzaffer Dursun’a baktı heyecanla ve her ikisinin de ayaklarının altından beyaz beyaz bulutlar aktı. Hatta ortalıkta görünmeyen irikıyım bir hallaç kirişe tokmağını habire “Dan... tığzz... dan... dan!” diye vurup pamuk niyetine atıyormuş gibi her adımda kabardı bu bulutlar. Kabarınca tepeler silme beyaza kesti hâliyle, ahlat ağaçlarının sadece uçları görünür oldu.</p>
<p>Sonunda işte bu ahlat ağaçlarının uçlarına basa basa, içlerine kazıklar çakılmış, dört yanı tellerle çevrili birer, ikişer evlik yerlerin epeyce uzağına gidip kayalıkların dibinde durdular.</p>
<p>Çağıl çağıl, sesi ta uzaktan işitilen küçük bir dere vardı durdukları yerin aşağısında, kıyıdaki taşlarda titreşen parıltısıyla, otların arasından sağa sola kıvrılarak şehre doğru akıp gidiyordu. Yukarıya tek tük kuş sesleri geliyordu onun çağıltısıyla birlikte, renk renk havalanıp kayboluyorlardı.</p>
<p>“Dediğim yere geldik,” dedi, at cambazına benzeyen uzun boylu adam. “İşte burası münasip bence. İki ev rahatça sığar bu genişliğe, yan yana yapar, komşu olursunuz.”</p>
<p>Üçü, irili ufaklı taşlarla dolu düzlüğe baktılar.</p>
<p>“Briketi, kumu, kiremidi, çimentoyu, efendime söyleyeyim, kalasından dilmesine kadar ihtiyaç duyulan her türlü malzemeyi temin eder, traktörle buraya getirip ayaklarınızın dibine yığarım ben,” dedi adam, insana güven veren yumuşacık bir sesle. “İşin o yanını hiç düşünmeyin!”</p>
<p>Üçü de sustu bir vakit.</p>
<p>“Yahu, burası şehre çok uzak sanki,” diye fısıldadı o sırada Muzaffer, ağzını Dursun’un kulağına yaklaştırarak. “Üstelik her taraf taş. Olur mu dersin, sence de münasip mi?” Dursun gözlerini kısıp düzlüğe yeniden baktı o böyle deyince. Taşları yokladı bakışlarıyla bir bir, bulundukları yerle kayalıklar arasındaki uzaklığı yokladı, toprağı yokladı ve yoklarken de yorgun bir yüzle daldı gitti.</p>
<p>“Niye daldın?” dedi Emine birden. “Muzaffer’le kardeş gibiydiniz, öyle değil mi?”</p>
<p>Usulca içini çekti Dursun.</p>
<p>“Haklısın,” dedi, farkında olmadan ellerini dizlerinin üstüne hızlı hızlı sürterek. “Eskiden kardeş gibiydik ama çok değişti artık o, saldı, büsbütün dağıttı kendini. Sağda solda, özellikle de mahallenin kuytu ve karanlık köşelerinde, ne idiği belirsiz kişilerle şarap içip duruyor. Oralarda o meymenetsizlerle zıkkımlandığı yetmiyormuş gibi dükkânda da içiyor her gün. Şöyle maşrapadan hallice, beyaz kulplu, porselen bir bardağı var, sürekli tezgâhın üstünde tutuyor onu. Eli ona uzanmadan duramıyor çünkü. Tık tık, iki çivi çakıyor, eli ona uzanıyor, iki iplik geçiriyor, eli ona uzanıyor; iki tutkal sürüyor, eli ona uzanıyor. Soranlara çay içtiğini söylüyor ama çoluk çocuk, yediden yetmişe herkes o bardaktakinin şarap olduğunu biliyor. Zaten, insanın suratına kırmızı kırmızı bakan Muzaffer’in kendi gözleri yalanlıyor dilinin söylediğini. O bardak da epeyce meşhur, çarşıda pazarda sürekli konuşuluyor. Senin anlayacağın, bu sebeple kendisini tanıyanlar arasında zerre kadar itibarı kalmadı Muzaffer’in. Müşteri de ayağını kesti dükkândan, ne gelen var ne giden, gün boyu ufak tefek yamalarla uğraşıyor zannımca.”</p>
<p>“Ee, siz bunun için mi küstünüz?”</p>
<p>“Yok, o mesele başka.”</p>
<p>“Neymiş?”</p>
<p>“Söyleyemem, Muzaffere sorsan o da söylemez, eminim.”</p>
<p>Üstelemedi Emine, avucundaki ekmek kırıntısına bakıp sustu bir müddet.</p>
<p>“Şarap içmeyip de ne yapsın?” dedi sonra, kocasına dönerek hafifçe çatallanan yorgun bir sesle. “Sen de biliyorsun, dört yıldır adamın bağrı evlât hasretiyle yanıyor. Oğlu Hüseyin’in, kapılara sığmayan o dalyan gibi çocuğun ölü mü diri mi olduğu bile belli değil. Dört yıldır, gece gündüz yol gözlüyorlar ama ne kendisi geliyor ne haberi... Kolay mı sanıyorsun? Bak, oğlunun acısı yetmiyormuş gibi, adam şimdi de karısını toprağa verdi.”</p>
<p>Dursun hiç sesini çıkarmadan, dalgın dalgın baktı ona. “Kızına gelince,” diye devam etti Emine, “o biçarenin ne yaşadığı, babasına yemek götürdüğü gün nasıl bir felâkete uğradığı hâlâ meçhul. Ağzını açıp tek kelime söylemiyor çünkü, habire ağlıyor ve ağladıkça gözlerinden pıtır pıtır taş dökülüyor. Taş döküldüğüne inanamayan ve bunu bizzat kendi gözleriyle görmek isteyen insanlar da, karga sürüsü gibi her gün başına toplanıyorlar kızın. Bir görsen, sabahın köründen yatsı ezanına kadar evin etrafı da, içi de vıcır vıcır insan kaynıyor. Bazıları su istiyor bu insanların, bazıları babalarının mülkündeymiş gibi ortalıkta başına buyruk geziniyor, bazıları çeşitli bahanelerle mutfağa girip çıkıyor, bazıları kolunu daldırıp ağzını yamultmuş, sandık, sepet karıştırıyor, bazıları yana yakıla bebeğini emzirecek bir köşe arıyor, bazıları vakti kaçırmayayım diye namaza duruyor, bazıları tütün sarıyor, bazıları tuvaletin yerini soruyor, bazıları da çocuğunun elinden tutmuş, karnı çok acıktı bunun, azıcık ekmek yok mu diyor... Başa çıkmak mümkün değil! Diyeceğim o ki, eskiden senin kardeş gibi sevdiğin Muzaffer şimdi perişan, hem de çok perişan. Yazık, adamcağız tek başına döndü kaldı dünyanın ortasında!”</p>
<p>Suratı allak bullak olmuş, Emmenin ağzından çıkan kelimeler oraya isabet etmiş gibi, sol kaşının kenarı da hafiften seğirmeye başlamıştı Dursun’un. Seğirmeyi durduramayacağını bile bile, işaret parmağının ucuyla kaşının kenarını ovdu bir süre, hatta kuvvetlice bastırıp elini orada tuttu ama olmadı.</p>
<p>Kalktı sonra, çividen ceketini aldı, karısına hiçbir şey demeden hızla dışarı çıktı.</p>
<p>Yan avlu sessizliğe gömülmüştü o çıktığında, gezinip duran karaltılar yok olmuş, köşedeki dut ağacı susmuş, evin kapısı da sımsıkı kapatılmıştı. İçeriden ses gelmiyordu ama ön cephedeki küçük odanın penceresi aydınlıktı hâlâ, perdesi düzgün çekilmediği için kenarından dışarıya kol inceliğinde, sapsarı bir ışık düşüyordu. Dursun kapının önünde durup gözlerini hiç kırpmadan, duvarın dibindeki o ışığa baktı bir müddet. Toprağın yüzünde birkaç metre ilerleyen bu ışığın içinde bir şey kımıldadı o böyle bakarken, bir şey hamur gibi kabarıp usulca ikiye bölündü, havada uçuşan pembe titreşimler eşliğinde şekillendi ve bu şekillerden biri birdenbire Muzaffer, biri Güldiyar oldu. Olunca da şefkatli bir dokunuşun hayatiyle ürpermişçesine, başlarını çevirip sessizce baktılar. Dursun döndü o vakit, burnundan soluyan eli ceketli bir karaltı hâlinde avlunun o köşesinden bu köşesine, dizlerinin takati kesilinceye dek yürüdü.</p>
<p>Ertesi gün uyandığında da işe gitmedi, yarım bardak çay eşliğinde alelusûl birkaç lokma atıştırdıktan sonra ceketini kaptığı gibi Muzaffer’in evine koştu.</p>
<p>Güldiyar’ı görmek isteyenler her zamanki gibi erkenden gelmiş, kadınlı erkekli, mahşerî bir kalabalık oluşturmuşlardı o vardığında. Öyle ki, bir ucu seyrele seyrele kırlangıçlarla birlikte dereye doğru iniyordu bu kalabalığın, bir ucu almış başını gitmiş, keçi sürüsü gibi dut ağacının gerisindeki kayalıklara tırmanıyor, bir ucu da sıkışık mı sıkışık bir vaziyette eşiğe dayanmış, ışıl ışıl parlayan meraklı gözlerle öylece kapının açılmasını bekliyordu.</p>
<p>Dursun o gün adeta cenk edercesine, itişe kakışa, avlu kapısına bile zor yaklaştı bu yüzden. İçeriye girer girmez de, “Yol verin hele, yol verin!” diye bağırdı birkaç defa, yengeç gibi yan yan ilerleyerek kalabalığı yardı, omuzlara, sırtlara, kollara sürtüne sürtüne gitti, kabarıveren homurtularla kalın ter kokularının arasından geçti, kazaen bazı kişilerin ayağına bastı ve nihayet, bir şekilde varıp evin kapısına ulaştı.</p>
<p>Ulaşınca da soluk soluğa döndü, ne yapacağını bilemeden, gözlerini kalabalığın üzerinde gezdirdi bir müddet.</p>
<p>“Böyle de olmaz ki canım!” diye bağırdı sonra, kollarını aniden havaya kaldırarak. “Adabımuaşeret diye bir şey var, öyle değil mi? Elinizi vicdanınıza koyun, bu kızcağıza da yazık!”</p>
<p>Kalabalık kol kol, omuz omuz dalgalandı bu sözleri duyunca, hafifçe bulandı hatta, su gibi, insanın içine doğru yürüyen tatsız bir uğultu eşliğinde çalkalandı. Geride dikilenlerin arasından, parmak uçlarında yükselip boyunlarını uzatarak zayıf bir sesle tek tük itiraz edenler de oldu ama Dursun görmemezlikten geldi onları.</p>
<p>“Hep birlikte bu kızcağızın başına üşüşmenin ne âlemi var, ha?” dedi, sesini bir perde daha yükselterek. “Düşünün bakalım, onun yerinde siz olsanız ne yapardınız?”</p>
<p>Kalabalığın uğultusu kesildi birden.</p>
<p>Dursun’un arkasındaki kapı da yavaşça açıldı o sırada, genişleyiveren birkaç karışlık loşluğun içinden, iki büklüm, Muzaffer başını uzatıp baktı. Kavlamış dudaklarında külrengi bir titreme, kırmızı kırmızı ışıldayan gözlerinde de asla yok olmayacakmış gibi görünen derin bir korku vardı.</p>
<p>Onun çökmüş avurtlarıyla armut sapına dönen incecik boynunu görünce, bir insanın kısa sürede bu kadar değişebileceğine inanamadı Dursun. Bir an, gitgide sabırsızlanan kalabalığa mı yoksa Muzaffer’e mi bakacağını da bilemedi.</p>
<p>“Lâf anlamıyorlar,” dedi gözlerini yere indiren Muzaffer, ağlamaklı bir sesle. “Ben bıktım usandım artık. Geçmiş olsun diye gelene de git denmiyor ki.”</p>
<p>Dursun ilkin diyecek bir şey bulamadı, sadece baktı ona.</p>
<p>“Ben hallederim,” dedi sonra. “Hadi sen içeri gir, merak etme!”</p>
<p>Başını umutsuzca salladı Muzaffer, döndü, içinden çıktığı loşluğun içinde kayboldu. Kaybolurken kapıyı açık bırakmıştı, eşiğe yakın olanlar bunu görünce içeri girmek için hemen ileriye atıldılar. Fakat Dursun kollarını açıp durdurdu onları.</p>
<p>“Bundan böyle paldır küldür girilmeyecek, içerideki o zavallı kız bunaltılmayacak!” dedi.</p>
<p>Ardından da insanları sıraya sokup eve yedişer, sekizer kişilik gruplar hâlinde almaya çalıştı ama bu konuda bir hayli zorlandı. Zorlanmak ne kelime, düpedüz, anasından emdiği süt burnundan geldi. Sırayı oluşturmak bile dünyanın en meşakkatli işiydi çünkü, kuyruk avlunun içinde kıvrıla kıvrıla uzayıp giderken bazı açıkgözler öne geçmek için kaşla göz arasında yer değiştiriyor, ötekiler bunu fark etti mi ânında hır çıkıyor, hır çıkınca da artık sıra mıra kalmıyor ve ister istemez başa, o karmaşık hâle geri dönülüyordu. Zeybek oynuyormuş gibi elini kolunu geniş geniş sallayarak bazen yüksek sesle, burası sinema salonu mu yahu, niye sıraya giriyoruz birader, niye, diye itiraz edenler de oluyordu tabii. Hatta insanın yüreğini parçalayan etkileyici birer mazeret uydurup kendilerine öncelik tanınmasını isteyenler, o güne dek hiç ortalıkta görünmedikleri hâlde ben Güldiyar’ın anne tarafından, baba tarafından akrabasıyım diyenler ve sancısı tutmuş gibi aniden suratını buruşturup hasta rolü yapanlar da oluyordu.</p>
<p>Etrafa hoş kokular saçan şık giyimli bazı kadınlarla bazı erkekler de, sıraya girmeyi gururlarına yediremedikleri için bir vakit iki arada bir derede kalıyor, bizim üst tabakadan olduğumuzu görmüyor musun dercesine Dursun’dan yana şöyle sitemkâr birkaç bakış fırlatıyor, sonra da uzak bir köşeye çekilip orada öylece bekliyorlardı. Suratlarına küskün bir çocuk edası takınarak habire ceket düğmeleriyle ya da çantalarının tokalarıyla oynuyorlardı beklerken. Kalabalığa da kendi başlarına değil, birbirlerine iyice sokularak hep birlikte bakıyorlardı hatta ve bazen gördükleri her şey onları iğrendiriyormuş gibi, gayet ince bir şekilde, acı acı gülümsüyorlardı.</p>
<p>Bunlar olup biterken, beklemekten sıkılanlar da arkalarındaki kişilere, bak ben senin önündeyim ha, yerim sana emanet diyerek sıradan çıkıp küçük odanın penceresine koşuyor ve Güldiyar’ı camdan görmeye çalışıyorlardı.</p>
<p>Omuzlarını birbirine yapıştırıp hep birlikte kafalarını cama uzatınca, sığışamadıklarından, dirsekleriyle orada birbirlerini itip duruyorlardı hâliyle, birbirlerinin ayağına basıp birbirlerinin kolunu, kanadını çekiştirip duruyorlardı.</p>
<p>Bazen de camdan bakan bu adamlar ansızın kuyrukta bekleyenlere dönerek, işte şimdi Güldiyar ağlamaya başladı, doğruymuş, vallahi de billahi de gözlerinden taş dökülüyor diye yalan söylüyor, sonra da hayallerinde canlandırdıkları bu sahneyi acıdan gerim gerim gerilmiş bir yüzle, ahlar, vahlar ve sahte çırpınışlar eşliğinde dakikalarca anlatıyorlardı. Yalanlarını süslerken hızlarını alamayıp nura benzeyen mucizevi bir ışıktan da söz ediyorlardı hatta, bu ışığın altında ağarıp birdenbire görünmez olan eşyalardan, kızcağızın gözünden tüten dumanlardan ve ne anlama geldiği bilinmeyen birtakım esrarengiz seslerden de söz ediyorlardı.</p>
<p>Bu anlatılanlar kuyrukta bekleyenleri büsbütün meraklandırıyordu tabii, içlerinden bazıları daha fazla dayanamayıp yerinden fırladığı gibi kocaman gözlerle pencerenin dibine koşuyor, orada kafasını uzatacak bir aralık bulamayınca çarçabuk geri dönüyor, sıradakiler ona artık hakkını kaybettiğini söyleyince de hararetli bir ağız dalaşı yaşanıyordu.</p>
<p>Taraflardan biri asabi çıkarsa, işin ağızları aşıp yumruklara indiği ve tok sesler eşliğinde art arda çenelere, gözlere ve alınlara doğru yükseldiği bile oluyordu. Gövdeler hızla birbirine kenetlenip yumağa dönüşüyordu o vakit, hızla çözülüp dağılıyor, dağılınca kollar bir yana, bacaklar bir yana, başlar bir yana savruluyor, bunlar yaşanırken de havada sıkılmış dişlere benzeyen, her biri birbirinden tozlu çeşit çeşit küfürler uçuşuyordu. Kavga farklılıkları silip insanları birbirine benzettiği için kimin kim olduğu asla seçilemiyordu o sırada, taraflar ayrıldığında yeniden kendileri olabiliyorlardı ancak.</p>
<p>Bu arada, evin içine giren o yedişer, sekizer kişilik gruplar da varıp küçük odaya postu serdiler mi yerlerinden kalkmak bilmiyorlardı bir türlü, kızın ağladığını henüz göremedik diye oturdukça oturuyorlardı. Onlar işi böyle ağırdan alınca dışarıda bekleyenler sabırsızlanıyordu hâliyle, hep birlikte Dursun’a söylenmeye başlıyor, onu haksızlık etmekle, adam kayırmakla suçluyor, hatta bazen yerlerini kaybetme pahasına sıradan çıkıp içeridekilere müdahale etmeye kalkıyorlardı.</p>
<p>Bu yüzden o gün ikindi vakti pes etti, geç de olsa işin böyle yürümeyeceğini anladı Dursun. Anlayınca da telefona sarılıp nicedir işsiz olan yeğenini yardıma çağırdı.</p>
<p>Arkadaşı Rüstem’le birlikte, duman altı olmuş yeşil çuhalı bir okey masasının başından kalktı geldi Cihan, iki bıçkın delikanlı, perçemlerini savurta savurta kalabalığın arasından geçip kapıda bekleyen Dursun’un karşısına dikildiler.</p>
<p>“Bence bu işin bir tek yolu var dayı,” dedi Rüstem, davudi bir sesle. “Liste yapalım!”</p>
<p>“Bence de,” diye atıldı Cihan.</p>
<p>Bu fikir aklına yattı Dursun’un, avluda kımıldanıp duran kalabalığa doğru bakıp olur, öyle yapalım anlamında üst üste başını salladı.</p>
<p>Böylece liste yaptılar o gün, Cihan’ın bulup getirdiği kâğıtlara insanların adlarını teker teker yazdılar ve eve yine yedişer, sekizer kişilik gruplar hâlinde almaya devam ettiler.</p>
<p>Adı okunanlara Dursun refakat ediyor, önlerine düşüp onları sıkıntıdan ifadesini yitirmiş donuk bir yüzle küçük odanın kapısına kadar götürüyor, eşikte bekliyor, belli bir süre geçince de, malûm, sırada bekleyenler var, hadi artık daha fazla oyalanmayın, hadi diyerek hepsini alıp dışarı çıkarıyordu.</p>
<p>Ufak tefek aksaklıklar dışında düzen bir ölçüde sağlanmış gibiydi.</p>
<p>Küçük odanın penceresinden Güldiyar’ı görmeye çalışan adamlar da yoktu artık, “Ayıptır yahu, ayıptır!” diye bağırıp üstlerine doğru yürüyerek Rüstem çoktan kovmuştu onları.</p>
<p>Adamların gıkı bile çıkmamış, onun sesini duyunca kuzu kuzu uzaklaşmışlardı hemen. Hatta içlerinden bazıları uzaklaşırken korkudan dönüp birkaç adımda bir arkasına bakmıştı.</p>
<p>Hiç kimseninkine benzemeyen korkutucu bir yanı vardı çünkü Rüstem’in, üstünden başından etrafa her an kontrolden çıkacakmış gibi görünen soğuk bir gücün titreşimleri yayılıyor, insanlar da bu titreşimleri kolayca hissediyordu. Evin önüne gelip liste yapalım dediğinden beri, Cihan’la Dursun dahil, acaba ne söyleyecek diye herkes onun ağzına bakıyordu bu yüzden. Sadece insanlar mı, avluyu çevreleyen duvarlar, üstlerine kazanı oturtmak için kullanılan isli taşlar, onların yanında unutulan naylon maşrapa, Bahriye’nin el izlerini taşıyan çamaşır ipi, havada belirip kaybolan kırlangıçlar ve tiril tiril titreşen yapraklarıyla köşedeki dut ağacı da onun ağzına bakıyordu. Rüstem de farkındaydı bunun, işleri yoluna koyabilmek için habire sağa sola koşuyor, her konuda lüzumlu lüzumsuz emirler yağdırıyor, ufacık bir pürüzle karşılaştığında da öfkelenip o davudi sesiyle bar bar bağırıyordu. O böyle bağırdı mı, paldır küldür, birkaç Rüstem daha fırlayıp çıkıyordu sanki sesinin içinden ve bu durum karşısında insanlar korkudan ne yapacaklarını bilemiyorlardı.</p>
<p>Ertesi gün derenin dibinden çıkıp geldiğinde ona hemen yol açtılar bu yüzden, birbirlerinin üstüne yığılırcasına iki yana çekilip daracık bir koridor oluşturdular. Rüstem elinde sigara, altında görünmez bir at varmış da onu sürüyormuş gibi perçemini hoplata hoplata geçti gitti bu koridordan, kapının önünde duran Cihan’la Dursun’a hiçbir şey demeden alelacele eve girdi.</p>
<p>Upuzun boyu ve geniş omuzlarıyla küçük odanın kapısında beliriverince, Muzaffer başını çevirip baktı ona. O bakar bakmaz Hüseyin’in yüzü geçti Rüstem’in yüzünden, kayboldu bir daha, kayboldu bir daha geçti. Muzaffer’in gözleri ışımış, kalp atışları hızlanmıştı.</p>
<p>“N’oldu, niye baktın öyle?” diye sordu Rüstem.</p>
<p>“Hiç,” dedi Muzaffer.</p>
<p>Rüstem, duvarın dibinde oturan Güldiyar’a çevirdi gözlerini, ağzını sımsıkı kapatarak dikkatle, uzun uzun baktı.</p>
<p>“Doktora götürmemişsin bu kızı, öyle mi?” dedi azarlar gibi.</p>
<p>Odanın havası dalgalandı birden.</p>
<p>Muzaffer de usulca boynunu büktü o sırada.</p>
<p>“Götüreceğimiz gün annesi öldü,” dedi odanın içinde eriyiveren, zayıf bir sesle. “Bir daha da fırsat bulamadık.”</p>
<p>Ona doğru şöyle bir baktıktan sonra hızla dışarı, sundurmanın altına çıktı Rüstem, elindeki sigarayı yere fırlatıp ayağının ucuyla kuvvetlice ezdi.</p>
<p>“Kızı doktora götürüyoruz,” dedi Cihan’a dönerek. “Hadi getirin hemen, araba aşağıda bekliyor!”</p>
<p>“Şimdi mi?” diye sordu öteki şaşkınlıkla.</p>
<p>Bir şey demedi Rüstem, bir an, kaşlarının altından sertçe baktı ona.</p>
<p>Dursun hemen içeri girdi onun böyle baktığını görünce, kolundan tutup Güldiyar’ı oturduğu yerden yavaşça kaldırdı, merak etme, doktora gidiyoruz kızım, doktora gidiyoruz diyerek dışarı çıkardı.</p>
<p>Cihan da öteki kolundan tuttu sonra, üçü, Rüstem’in ardı sıra kalabalığın arasından yavaş adımlarla avlu kapısına doğru yürümeye başladılar.</p>
<p>Alelacele toparlanıp dağınık bir gölge hâlinde Muzaffer de seğirtti onların peşinden, ceketinin eteği iki yanında pır pır uçuştu seğirtirken, kolları bir öne bir arkaya, bir öne bir arkaya defalarca gitti geldi.</p>
<p>Hafif bir uğultu eşliğinde avlu kapısına doğru aklı karalı, morlu yeşilli bir su gibi kalabalık da aktı o sırada, Güldiyar ellerinden alınıyormuşçasına birdenbire telaşa kapıldı insanlar.</p>
<p>Bazıları zıplayıp avlu duvarının üstüne çıktı hatta, olup bitenlere oradan baktı.</p>
<p>Bayır aşağı götürüp derenin dibinde bekleyen taksiye bindirdiler sonra Güldiyar’ı; sağına Dursun, soluna da ezile büzüle babası oturdu.</p>
<p>“Sür bakalım,” dedi taksiciye, ön koltuğa kurulup kapıyı sertçe kapatan Rüstem. “Çankaya’ya gidiyoruz, Cinnah Caddesi’ne!”</p>
<p>Kalabalığın şaşkın bakışları altında, ufku kaplayan uzaktaki o bol ışıltılı, yüksek binalara doğru ilerlediler böylece; briket duvarlarla çevrili eğri büğrü sokakları, rüzgârda zangırdayan paslı tenekeleri, seyyar satıcıları, çöplükleri, köşe başlarına açılmış ufacık dükkânları, yıkıntıları ve çipil gözlü çocuklarla kapı önlerinde birer zaman birikintisi gibi oturup duran ihtiyarları geride bırakarak geniş kaldırımlı geniş bir caddeye, oradan da iki yanı akasyalarla, iki yanı atkestaneleriyle dolu başka caddelerle başka sokakları dolana dolana bulvara çıktılar. Dünyanın renkleri değişti onlar ilerledikçe, dünyanın sesleri, sessizlikleri değişti, şekilleri sonra, kapıları, kapılarından girip çıkanları değişti, gülenleri, ağlayanları, yürüyenleri değişti, ağaçları, çimenleri, yaprakları değişti, güzellikleri, çirkinlikleri değişti, hatta bütün bunlarla ve daha başka şeylerle birlikte mesafeleri, boşlukları ve bu mesafelerle bu boşluklarda gezinen kokuları da değişti.</p>
<p>Sonunda Cinnah Caddesi’ne vardılar.</p>
<p>“Şu tabelâyı geçince dur,” dedi Rüstem, para çıkarmak için cebine davranırken.</p>
<p>Taksiden inip sırf camdan ibaretmiş gibi görünen büyük bir binanın kapısından peş peşe içeri girdiler. Girer girmez ilâç kokularıyla birlikte her tarafı saran, göz kamaştırıcı, beyaz bir sessizlik karşıladı onları. Pek kalabalık değildi, kıyısında köşesinde hepi topu bir avuç insan vardı bu sessizliğin; orta yaşlı bir erkek bankoya abanmış, fısır fısır, gözlerini bir an bile bilgisayar ekranından ayırmayan küt burunlu, esmer kadınla konuşuyor, tonton bir erkekle iki kadın duvar dibinde ayakta duruyor, ince yüzlü genç bir kadın oturduğu yerde iki büklüm olmuş, parmaklarını seri bir şekilde hareket ettirerek cep telefonuna bir şeyler yazıyor, birkaç kişi de ellerinde kâğıtlarla sol taraftaki kapılardan birinin önünde bekliyordu.</p>
<p>Bu bekleyenlerin gerisinden küçük küçük adımlarla yürüyen, kıvırcık saçlı, şişmanca bir kadın çıktı geldi sonra; şaşkın gözlerle etrafına bakınan Güldiyar’ı aldı, koridorun öteki ucundaki odaya götürdü.</p>
<p>Muzaffer kızını yalnız bırakmak istemedi o sırada, ellerini ovuşturarak, ben de geleyim diye ısrar etti ama kadın izin vermedi buna.</p>
<p>“Olmaz, siz bekleyin lütfen,” dedi.</p>
<p>Bir an, Güldiyar’ın öteki koluna girecek gibi oldu Muzaffer.</p>
<p>“Hayır, siz bekleyin,” dedi kadın yeniden.</p>
<p>Bunu derken de sert bir ifade takındı yüzüne ve çenesinin ucuyla, duvar dibinde kubarmış birer hindi gibi duran gri koltukları gösterdi.</p>
<p>Gömleğinin sol cebine sağ eliyle birkaç defa hafifçe dokunduktan sonra, çaresiz, o koltuklardan birine oturup bekledi Muzaffer.</p>
<p>Beklerken Dursun’la konuşmadı hiç, ikide bir başını çevirip koridorun öteki ucuna baktı durdu.</p>
<p>Yerler boydan boya seramik kaplıydı, yeni cilalanmışçasına pırıl pırıldı, beyazdı ve tavandaki küçük yuvalara yerleştirilen ampuller net bir şekilde zemine de yansıdığı için, aynı anda hem yukarıdan hem aşağıdan ışık fışkırıyormuş gibiydi. Koridorun öteki ucundaki oda gerçekte olduğundan daha uzak görünüyordu bu yüzden. Işık yağmurlarıyla beslenen bu uzaklığın içinde de ellerini ceplerine sokmuş, heyula gibi, uzun adımlarla Rüstem gezinip duruyordu. Gezinirken gövdesi etrafta titreşen parıltıların arasında incecik bir çizgiye dönüşüyordu bazen. İşte o vakit bu çizgi seramiklerin yüzüne düşen ve her adımda silinip yeniden ortaya çıkan gölgesiyle birlikte gidiyor, gidiyor ve koridordaki kapılardan birinin ağzında aniden kayboluyordu.</p>
<p>Çalmaya gerek duymadan, oraların sahibiymiş gibi, her odaya girip çıkıyordu Rüstem.</p>
<p>Bazen de hangi odaya girdiyse oradan fırlayıp birdenbire Muzaffer’in burnunun dibinde bitiyor, bitince ona kaçamak bir bakış fırlatıyor, sonra da oradan geçen beyaz önlüklü birinin peşine takılıyor ve ışıkların altında incele incele, Güldiyar’ın götürüldüğü odaya doğru tekrar uzaklaşıyordu.</p>
<p>Bir keresinde yine böyle uzaklaşmışken, insanın zihnini karıştıran o keskin parıltıların içinden Güldiyar’la birlikte döndü Rüstem.</p>
<p>Yanlarında kıvırcık saçlı, şişman kadın da vardı, eğik suratlı bir sessizlik hâlinde, önceki gibi küçük küçük adımlarla yürüyordu.</p>
<p>Onları görünce Muzaffer fırladı hemen.</p>
<p>Ardından Dursun da koştu.</p>
<p>“Ne dediler, nesi varmış?” diye sordu Muzaffer aceleyle.</p>
<p>Rüstem bir an Güldiyar’ın solunda duran şişman kadına doğru baktı.</p>
<p>Kafasını kaldırıp hiçbir şey söylemeyen donuk gözlerle kadın da ona baktı sessizliğinin içinden.</p>
<p>“Nesi varmış?” diye yeniden sordu Muzaffer o sırada.</p>
<p>“Yapılacak bir şey yokmuş dayı,” dedi Rüstem öne doğru eğilerek.</p>
<p>Güldiyar ağlayacakmış gibi dudaklarını büzmüş, yere bakıyordu.</p>
<p>“Nasıl yokmuş?”</p>
<p>“Yokmuş işte.”</p>
<p>Sustular bir müddet.</p>
<p>Dursun bir Muzaffer’e, bir Rüstem’e baktı.</p>
<p>“Nasıl yokmuş?” dedi Muzaffer yeniden.</p>
<p>“Yokmuş, zaten bugüne kadar böyle bir şeyle karşılaşmamışlar,” dedi Rüstem.</p>
<p>Ardından da, hafifçe, hadi gidiyoruz anlamında elini salladı.</p>
<p>Mahzun bir şekilde, peş peşe dışarı çıktılar.</p>
<p>Çıkınca, Rüstem sağ tarafa doğru on beş yirmi adım uzaklaşıp telefona sarıldı hemen, aradığı kişi oradaymış gibi, gözlerini karşıdaki ağaçların gerisinden yükselen Atakule’ye dikti ve bir vakit elini kolunu sallayarak yüksek sesle konuştu.</p>
<p>Hızla gelip geçen arabaların gürültüsünden ne dediği hiç anlaşılamadı tabii.</p>
<p>O telefonu kapatıp cebine koyar koymaz da nereden çıktıysa, ışıl ışıl parlayan siyah camlı siyah bir minibüs yanaştı kaldırımın dibine, durdu ve kapısı kendiliğinden, sessizce açıldı.</p>
<p>“Hadi, binin!” dedi Rüstem.</p>
<p>Bindiler ve eve doğru yola koyuldular böylece, daha evvel geçtikleri iki yanı akasyalarla, iki yanı atkestaneleriyle dolu caddeleri ve sokakları yeniden geçtiler, geçince ele avuca sığmayan siyah bir rüzgâr olup zamanın içinde aktılar, akınca ufku kaplayan bol ışıltılı, yüksek binaları geride bıraktılar, sonra yine bacalarından incecik dumanlar tüten, tamtakır kuru bakır evlerle çevrili daracık sokaklara girdiler, kapılarına rengârenk naylon toplar asılmış dükkânlara, çocuklara, pencerelere ve avlularda uçuşan çamaşırlara göründüler, bir vakit inişlerden inip bir vakit yokuşlara sardılar, ufak sarsıntılar eşliğinde önlerine çıkan uğultuları, mavilikleri ve bulutları yardılar ve işte bu şekilde ilerleye ilerleye, aşağı yukarı bir saat sonra da derenin dibinde hışırdayan o sarılı yeşilli kavakların gölgesine vardılar.</p>
<p>Orada, elinde kâğıtlarla Cihan karşıladı onları, kim olduklarını fark edince bayır aşağı koştu geldi, minibüsün kapısını açtı.</p>
<p>Yukarıda da Güldiyar’ı görmek için gelenler vardı, evin etrafı ve avlunun içi hâlâ ana baba günüydü. Her zamanki gibi o gün de yatsıya kadar gitmedi bu insanlar, adlarımız okunacak mı diye beklediler, beklerken de mırıltılardan oluşmuş ince bir uğultu eşliğinde, tıpkı bir böcek sürüsü gibi bir o yana, bir bu yana kımıldanıp durdular.</p>
<p>Onlar dağıldıktan sonra küçük odadan usulca kalktı, kapının önüne çıktı Muzaffer. Kafasının içinde, yapılacak bir şey yokmuş dayı, diyen Rüstem’in sesi yankılanıyordu. Bir eliyle sundurmanın direğine yaslanıp kafasındaki o sesin gerisinden avluya baktı.</p>
<p>“Komşu, biz de gidiyoruz artık,”dedi Dursun onu görünce.</p>
<p>Sağında Cihan, solunda da gitgide koyulaşan heybetli bir gölge hâlinde Rüstem duruyordu.</p>
<p>“Allah üçünüzden de razı olsun,” dedi Muzaffer, her birinin yüzüne ayrı ayrı bakarak. “Vallahi ne diyeceğimi bilemiyorum ben, işinizi gücünüzü bırakıp hem başımıza toplanan kalabalığı düzene soktunuz hem de kızımı doktora götürdünüz. Allah bin kere razı olsun.”</p>
<p>“Merak etme dayı, evvelallah, yarın yine geliriz,” dedi Rüstem.</p>
<p>Dursun’la Cihan başlarını sallayarak onayladılar onu.</p>
<p>Gittiler sonra, üçü, yorgun adımlarla avlu kapısından çıkıp karanlıkta kayboldular.</p>
<p>Muzaffer de sol omzunu direğe verip boynunu uzatarak onların arkasından baktı bir müddet. İçini tuhaf bir his kaplamış, gözleri dolu dolu olmuştu.</p>
<p>“Daha insanlık ölmemiş,” diye mırıldandı kendi kendine. “Vallahi ölmemiş.”</p>
<p>Hemencecik mutfağa seğirtti ardından da, çay tepsisinin üzerine bir tabak taze fasulyeyle yarım ekmek koyup Güldiyar’a götürdü.</p>
<p>“Acıkmışsındır,” dedi tepsiyi önüne koyarken, yumuşacık bir sesle. “Hadi kızım, hadi karnını doyur.”</p>
<p>Güldiyar başını kaldırıp göz ucuyla tabağa baktı.</p>
<p>“Yok, ben pişirmedim,” dedi Muzaffer. “Sağ olsun, dün akşam Emine getirdi her zamanki gibi.”</p>
<p>Güldiyar tepsiyi dizlerinin dibine çekmiş, hafifçe eğilerek yemeğini yemeye başlamıştı. Yüzü sapsarıydı ve hareket ettikçe elleri ince ince titriyordu.</p>
<p>“Emine, sağ olsun, haftada bir iki defa getiriyor böyle,” dedi Muzaffer, sözleriyle kızının ellerindeki titremeyi örtmek ister gibi.</p>
<p>Güldiyar bir lokma daha aldı o sırada, duvara vuran gölgesiyle birlikte, ağır ağır çiğnedi. Sonra da bıraktı yemeyi, önündeki tepsiyi alacalı minderin kenarına itti ve azıcık yan dönerek sağ omzuyla başını duvara yasladı. O şekilde, hiç kımıldamadan derin derin soludu bir vakit. Sırtını döndüğü için, oturduğu yerden babası onun sadece sol yanağını görebiliyordu.</p>
<p>Ev sessizliğe gömülmüştü artık, dışarıdan ne olduğu anlaşılamayan, her biri birbirinden boğuk, karanlığa batmış uzak uzak sesler geliyordu bazen. Onlar da işitilir işitilmez, varlıklarına sinen uzaklığın içinde kaybolup gidiyorlardı.</p>
<p>“Güldiyar,” dedi nice sonra Muzaffer, öne doğru eğilip başını uzatarak. “Biliyor musun, ben iki gün evvel rüyamda anneni gördüm.”</p>
<p>Birazcık kımıldadı ama yüzünü dönmedi Güldiyar.</p>
<p>“Rüyamda, sen minderin üstündeydin yine,” diye devam etti Muzaffer. “Tıpkı şimdiki gibi oturuyordun. Ben de hem sigara içeyim hem de azıcık hava alayım diye dışarı çıkmıştım. Her yer zifirî karanlıktı. Sigaramı yakıp ben daha sonra şöyle birkaç adım yürüdüm. Yürürken gözüm avlunun öteki ucunda, tam da dut ağacının altında duran bir karaltıya ilişti. İlkin ne olduğunu anlayamadım tabii, kendi kendime, ne ola ki bu, dedim. Sonra bir de baktım, annen. Evet, annen; elleri iki yanında, duruyor öyle. Yüzünü de eve dönmüş, dosdoğru küçük odanın penceresine bakıyor. Küt küt atan kalbimle ben ona doğru koştum hemen, bir yandan da, Bahriye, Bahriye, diye seslendim. Fakat o benim yaklaştığımı görünce kaçmaya başladı. Evet, benim ben olduğumu gördüğü hâlde, sanki ona bir hastalık bulaştıracakmışım ya da başka türlü bir kötülük edecekmişim gibi, o kenarları oyalı beyaz başörtüsünü eline alıp can havliyle kaçmaya başladı.”</p>
<p>Sustu Muzaffer, nefesini tutup Güldiyar’a baktı.</p>
<p>Kız da anlatılanları dinlediğini göstermek ister gibi, azıcık kımıldandı o sırada.</p>
<p>“Evet, annen nedense kaçmaya başladı,” diye devam etti Muzaffer. “O kaçınca, hâliyle ben de hızlanabildiğimce hızlandım. İşte o sırada bir hışırtı duydum, rüzgâr sesi gibi, acayip bir hışırtı. Sonra bir de baktım ki annenin kanatları var, kocaman kocaman açmış onları, önüm sıra yürümüyor da uçuyor. Uçuyor, evet. Koştum ben artık, tam avlu duvarına yaklaşırken aniden uzanıp kanatlarından yakaladım onu. Fakat annen öyle bir gayretle sıçradı ki o sırada, ok gibi fırladı gitti ellerimin arasından. Senin anlayacağın, kanatlarını çırpa çırpa göğe doğru yükselerek gözden kayboldu. Ben uyandım o vakit, terden sırılsıklam, gözlerimi tavana dikip bir müddet öylece durdum. Kalbim deli gibi çarpıyor, soluğum ağzıma sığmıyordu. Sonra öyle durup biraz sakinleşince bir sıcaklık hissettim sağ elimde, avcumu açıp bir de baktım, içinde üç tüy var. Biliyor musun, iki gündür gömleğimin cebinde taşıyorum ben onları. Sol cebimde, tam da kalbimin üstünde. Bak, sana da göstereyim.”</p>
<p>Elini cebine attı Muzaffer, tüyleri yavaşça çıkardı ve onlara bir an sevgiyle baktıktan sonra ayağa kalkıp Güldiyar’ın yanına gitti.</p>
<p>Kız çoktan uyumuştu.</p>
<p>Eğilip onun yüzüne baktı bir müddet.</p>
<p>Tam o sırada dışarıdan bir klarnet sesi geldi hafifçe, geldi ve kayboldu.</p>
</body>
</html>