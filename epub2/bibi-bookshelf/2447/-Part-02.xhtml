<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>2</h2>
<p>Sonra kollarını açıp Güldiyar’a sımsıkı sarıldı ve hıçkıra hıçkıra ağlamaya başladı Bahriye. Olup bitenlere inanamıyor, devasa bir ağırlığın altından çıkıyormuş gibi görünen yamyassı bir sesle, “N’oldu bize kızım, n’oldu bize böyle, n’oldu, n’oldu?” deyip duruyordu.</p>
<p>Annesinin kolları arasında küçücük bir kıza dönüşen Güldiyar da inanamıyordu olup bitenlere, zavallı, gözlerinden dökülen taşlara bakıp bakıp dehşete kapılıyor, kapıldıkça da kendi hıçkırıklarının ortasında deliler gibi habire çırpınıyordu.</p>
<p>Küçük odada, ana kız böyle saatlerce ağlaştılar o gün.</p>
<p>İkindi vakti hâlâ ağlaşıyorlardı ki, birden aklına yere saçılan taşlar geldi Bahriye’nin, onları yok ederse her şey yoluna girecekmiş hissine kapıldı. Kapılınca da görülmemiş bir telaşla kalktı, parmak uçlarında parlayıp sönen tuhaf bir ürperti eşliğinde, bir bir topladı hepsini. O sırada birkaç defa, inanılacak gibi değil, bu bir rüya mı Allahım, bu bir rüya mı diye geçirdi içinden. Sonra götürüp taşları pencereden atmaya kalktı ama yüreği elvermediği için yapamadı bunu, gün ışığının ortasında durdu, avcunu açıp yaşlı gözlerle baktı, baktı ve mahcup bir şekilde geri döndü.</p>
<p>Dönünce de taşları getirdi yine kızının yanına, minderin kıyıcığına bıraktı. Onları orada toplu hâlde görünce kendini tutamadı, bir nöbet daha ağladı Güldiyar, kurumaya yüz tutan yerdeki taşların sağına soluna ıslak ıslak yenileri düştü.</p>
<p>Daha sonra, ağlaması kesilince, başına gelenleri anlatması için kızına defalarca yalvardı Bahriye; ellerine sarıldı, saçlarını okşadı, hatta kalkıp etrafında kelebekler gibi döndü ama tek kelime etmedi Güldiyar. Bir kerecik olsun başını çevirip bakmadı bile.</p>
<p>Bahriye, ağlamaktan kıpkırmızı olmuş gözlerle odanın ortasında döndü kaldı bu yüzden; kolu kanadı kırıldı, sesi kısıldı. Hatta göğüs kafesinin içinde adam boğazlıyorlarmış gibi, bir süre sonra kargacık burgacık hırıltılar yükseldi ağzından. İşte o vakit, biraz hava almak için ellerinin tersiyle gözlerini kumlaya kumlaya dışarı çıktı hemen, kendini içindeki acının rüzgârına bırakarak avluda rastgele gezinmeye başladı.</p>
<p>Nereye gittiğini bile bilmeden, köşede duran kırmızı leğene doğru yürüdü ilkin, ona, yanı başındaki çamaşır sepetine, deterjan kutusuna ve maşrapaya adeta mühim bir şey arıyormuş gibi, eğilebildiğince eğilerek dikkatle baktı. Aynı şekilde, dönüp kazanın altındaki küllere baktı sonra. Hemen ardından da yan avluda kilim çırpan Emine’yi görmemezlikten gelerek, kaçarcasına uzaklaştı oradan; gitti, aşağıdaki kavakların gerisinde kalan mavi boyalı eve baktı.</p>
<p>Evin kapısı ardına kadar açıktı bu kez, avlusu da ıssız değildi; Cevher elinde klarnetiyle duvarın dibine bağdaş kurup oturmuş, karşısında dikilen küçük kardeşine bir şeyler söylüyordu. Çocuk giysileri giydirilmiş bir maymun gibi, kardeşi arada bir zıplıyordu onu dinlerken. Bir yandan da dışarı fırlayan gömleğinin ucunu pantolonunun içine sokmaya çalışıyordu.</p>
<p>Derken sustu Cevher, daha doğrusu sustuğu işitilmedi de, geri çekilip sırtını duvara dayayınca uzaktan görüldü.</p>
<p>Kardeşi nihayet gömleğinin ucunu pantolonunun içine sokmuş, birkaç adım öteden pürdikkat ona bakıyordu o sırada. O bakarken klarneti ağzına götürdü, bir an bekledi ve başını omuzlarının arasına gömerek hafiften üflemeye başladı Cevher. İlkin iniltiye benzeyen acı bir ses çıktı klarnetten, eğile büküle, simsiyah bir iplik gibi uzadı gitti. Cevher’in kardeşi bu sesten hiç hazzetmemiş olmalı ki, elleriyle kulaklarını kapatıp sırtını döndü hemen, ayaklarını yere birkaç defa sertçe vurdu. Cevher de aniden kıvrak bir oyun havasına geçti o böyle tepinince. Öteki ziyadesiyle memnun oldu tabii, döndü, ayaklarını birleştirip hafifçe eğilerek zarif bir şekilde selamladı Cevher’i.</p>
<p>Selamladıktan sonra da şaşılası bir ustalıkla kalçalarını çalkalaya çalkalaya oynamaya başladı.</p>
<p>Hatta Cevher de coştu birden, ağzındaki klarnetle birlikte kalkıp o da eşlik etti kardeşine, ikisi, avlunun tozunu attırdılar.</p>
<p>Onların bu neşesi, tepedeki duvarın üstünden bakan Bahriye’nin canını epeyce sıktı o gün, öfkesi topuklarına çıktı da dişlerini gıcırdattı durdu. Gidip Cevher’in yakasına yapışarak, sivri kafalı musibet, çabuk söyle kızıma ne yaptın diye hesap sormayı da düşündü ama Güldiyar neler olup bittiğini henüz anlatmadığı için vazgeçti bundan, bir hışımla döndü, eve doğru yürüdü.</p>
<p>“Kız Bahriye, bu ne hâl?” dedi Emine o sırada.</p>
<p>Kilim çırpmayı bırakmış, duvarın dibine kadar gelmişti. Hoş bir gülümseme vardı yüzünde, iri iri, parlak gözlerle onun içinden bakıyordu.</p>
<p>“Hâlimde ne varmış?” diye sordu Bahriye.</p>
<p>“Ne bileyim ben?” dedi öteki. “Çamaşıra başlamışsın ama bakıyorum, saatlerdir ortalıkta yoksun. Kazanın altındaki ateş bile sönmüş. Şimdi de yarım kalan işin başına geçeceğin yerde avluda dolanıp duruyorsun. Bu ne hâl, hayırdır?”</p>
<p>Ne diyeceğini bilemedi Bahriye, gözlerini kaçırıp hafifçe yutkundu.</p>
<p>Bir an, Güldiyar’ın başına gelenleri anlatsam mı acaba diye geçirdi içinden. Bunu çok istiyordu aslında, anlatırsa yüreğini dağlayan acı birazcık azalacakmış gibi geliyordu ona. Kızının gözlerinden yaş yerine taş döküldüğüne hâlâ inanamadığı için bir yandan da kimseye bir şey anlatmak istemiyor, anlatırsa bu rüyanın birdenbire gerçeğe dönüşeceğinden korkuyordu.</p>
<p>“Yorulmuştum,” dedi bu yüzden Emine’ye, pek de inandırıcı olmayan ürkek bir sesle. “Kanepede otururken içim geçmiş.”</p>
<p>“Bize niye getirmedin çamaşırları?” diye sordu öteki. “Makine tamir edilinceye kadar gel bizde yıka, hiç çekinme demiyor muyum ben sana?”</p>
<p>“Sizi de telaşeye sokmanın ne lüzumu var, yıkıyoruz işte, görüyorsun.”</p>
<p>“Yok, sen Muzaffer’den çekiniyorsun besbelli. Kim bilir, belki de benim heriften çekiniyorsun. Onlar birbirine küsse küs, bize ne kız?”</p>
<p>“Öyle tabii,” dedi Bahriye.</p>
<p>Derken de Güldiyar’ı merak ettiği için başını çevirip eve doğru baktı.</p>
<p>“Bir hâl var sende,” dedi Emine yeniden, başını bilgiç bilgiç sallayarak. “Hüseyin’den haber mi aldınız yoksa?”</p>
<p>“Yok.”</p>
<p>Bakışları iğne ucu gibi sipsivri olmuştu Emine’nin, yüzündeki gülümseme sönmüştü.</p>
<p>“Kız Bahriye,” dedi, duvarın üstünden başını uzatarak usulca. “Bir şey soracağım ama bana gönül koyma, olur mu?”</p>
<p>“Sor.”</p>
<p>“Elimde değil vallahi, ne vakit konu açılsa ben hep aynı hisse kapılıyorum. O sebeple soruyorum, sen Hüseyin’den hiç söz etmek istemiyorsun sanki?”</p>
<p>Bahriye öfkelendi birden, çekip gidecekmiş gibi etrafına bakındı.</p>
<p>“Hüseyin’in adını andığımda ağzım kuruyor benim,” dedi sonra, öfkesini belli etmemeye çalışarak. “Kurumaktan da öte, cayır cayır yanıyor! İnsan evlâdını unutur mu hiç Emine, ondan söz etmek istemez mi hiç? Olacak şey mi senin bu dediğin? Hüseyin her an aklımda benim, her an söz ediyorum ben ondan, her an... Dile kolay, dört yıl oldu neredeyse. Dört yıldır yol gözlüyorum ben, aşağıda, dere boyunda incecik bir karaltı gördüğümde yüreğim yerinden oynuyor. Gece yarısı ufacık bir tıkırtı duyduğumda sıçrayıp kalkıyorum yataktan, yel yepelek kapıya koşuyorum acaba o mu geldi diye. Yaşadığını, hiç değilse yaşadığını bilseydim canım bu kadar yanmazdı ama onu bile bilmiyorum.”</p>
<p>Bir şey diyemedi Emine, duvarın gerisinden dalgın dalgın baktı.</p>
<p>Bahriye de ona bakıyordu ki gözleri karardı birden, beti benzi soldu ve oracığa çömelip hüngür hüngür ağlamaya başladı.</p>
<p>Emine telaş içinde, duvarı aşıp geldi onun ağladığını görünce; ses etmeden, başucunda dikildi bir müddet. Sonra çömelip ellerini Bahriye’nin dizlerine koydu.</p>
<p>“Bir gün çıkar gelir Hüseyin, böyle harap etme kendini,” dedi usulca.</p>
<p>Başım kaldırıp gözlerini sildi Bahriye.</p>
<p>“Dert bir değil ki komşu, hangisine yanacağımı şaşırdım ben,” dedi buğulu bir sesle.</p>
<p>Ardından da artık daha fazla dayanamayıp Güldiyar’ı anlattı Emine’ye. Islak ıslak yere dökülen gözyaşı iriliğindeki taşlardan söz ettiğinde, Emine göğü tümden ciğerlerine dolduracakmış gibi kuvvetlice içini çekerek ellerini ağzına götürdü aniden. Yüzü inanılmayacak kadar genişlemiş, gözleri koca koca olmuştu.</p>
<p>“Deme öyle kız,” dedi, ellerini ağzının hizasında çabuk çabuk oynatarak. “Kurbanın olayım bak, deme öyle, insanın gözünden taş mı dökülürmüş?”</p>
<p>Bir şey demedi Bahriye, içinde bulunduğu çaresizliğin İçinden kıpkırmızı gözlerle baktı sadece.</p>
<p>Kalktılar sonra, önlerine düşen gölgelerinin üzerine basa basa, eve doğru yürüdüler.</p>
<p>“Başına ne gelmiş peki, anlattı mı?” diye sordu Emine, kapıya vardıklarında sesini alçaltarak.</p>
<p>“Tek kelime etmedi,” dedi öteki.</p>
<p>“Üstelemedin mi?”</p>
<p>“Üstelemez olur muyum hiç, epeyce üsteledim, hatta yalvarıp yakardım ama tek kelime etmedi. Çok fena şeyler yaşadı da konuşmak mı istemiyor, bilmiyorum. Yoksa konuşamıyor mu, nutku mu tutuldu, onu da bilmiyorum.”</p>
<p>“Nutku tutulduysa, geçer,” dedi Emine.</p>
<p>Ayaklarının ucuna basarak, peş peşe, küçük odaya girdiler.</p>
<p>Güldiyar duvarın dibine kıvrılıp ellerini başının altına almış, uyuyordu.</p>
<p>“Çok ağladı ceylanım, uyandırmayalım,” diye fısıldadı Bahriye.</p>
<p>Bir yandan da, evvelce dökülen taşları Emine’ye göstermek için gözlerini hızla yerde gezdirdi ama bir tekine bile rastlayamadı. Güldiyar uyanmasın diye olabildiğince dikkatli hareket ederek, alacalı minderin ucunu kaldırıp usulca oraya da baktı sonra. Hatta odanın öteki köşelerine, taşların yuvarlanıp gidemeyeceği yerlere de baktı tek tek.</p>
<p>“Görünürde taş maş yok,” diye fısıldadı Emine o böyle bakarken.</p>
<p>“Vallahi döküldü gözlerinden,” dedi Bahriye, eğildiği yerden çarçabuk doğrularak.</p>
<p>Emine de eğildi, ellerini dizlerine dayayıp birkaç adım sağa, birkaç adım sola gitti geldi.</p>
<p>“Yok,” dedi yeniden.</p>
<p>“Allah Allah,” diye doğruldu Bahriye. “Güpegündüz rüya görmedim ya ben? İşte şu ellerimle kaç defa dokundum hatta onlara. Sonra avcumda toplayıp pencereden dışarı atmaya bile kalktım ama olmadı, atamadım.”</p>
<p>İkisi yine peş peşe, odadan çıktılar sessizce.</p>
<p>O akşam yemekten sonra, olup bitenleri anlatmak için Emine kocasının yanına sokuldu hemen. Pencerenin dibindeki kanepeye oturmuş, yeni aldığı sigara sarma makinesini inceliyordu kocası; nasıl yapıldığına bir türlü akıl erdiremiyormuş gibi habire elinde evirip çeviriyor, bir altına bir üstüne bakıyor, bakarken de kendi kendine bir şeyler mırıldanıp duruyordu.</p>
<p>“Dursun,” dedi Emine, köşede oturan Yasin duymasın diye sesini alçaltabildiğince alçaltarak. “Dursun, biliyor musun, Güldiyar ağladığı vakit gözlerinden yaş yerine taş dökülüyormuş.”</p>
<p>Bir an hareketsiz kalıp şöyle bir düşündükten sonra, “Yok, devenin nalı!” dedi Dursun öfkeyle. “Gözden taş mı dökülürmüş yahu, saçmalama!”</p>
<p>“Vallahi dökülüyormuş, annesi söyledi.”</p>
<p>“Saçmalama yahu!” dedi Dursun, gözlerini belertip ters ters bakarak.</p>
<p>Konuşulanları işitmiş olmalı ki, Yasin kulaklarını dikip onlara doğru baktı oturduğu yerden. Gözleri yuvalarından fırlamış, ağzı da sulu sulu, hafifçe açılmıştı.</p>
<p>Kanepenin ucuna ilişen Emine ne yapacağını bilemedi bir an, sıkıntılı bir yüzle etrafına bakındı.</p>
<p>“İki kadın baş başa verip ipe sapa gelmez hikâyeler mi uydurmaya başladınız?” diye çıkıştı Dursun. “Lâfa bak, gözlerinden taş dökülüyormuş!”</p>
<p>Emine onun neden bu kadar öfkelendiğini anlayamamıştı.</p>
<p>“Hikâye değil,” dedi usulca.</p>
<p>Dursun elindeki makineyi kanepenin üstüne sertçe bırakıp ayağa kalktı hemen.</p>
<p>“İşte bütün bunlar,” dedi, işaret parmağını hızlı hızlı sallayarak; “işte bütün bunlar, lüzumundan fazla televizyon seyretmenin neticesi! Tabii, iş yok güç yok, yayılıyorsunuz ekranın karşısına, sabahtan akşama kadar o abuk sabuk programları seyrediyorsunuz. Seyrettikçe de beyniniz uyuşuyor sizin, Allahıma, keçe gibi oluyor.”</p>
<p>Birden sustu ve koparıp yiyecekmiş gibi alt dudağını birkaç defa kuvvetlice ısırdı Dursun. Tavandan sarkan ampulün tam altındaydı bunu yaptığında, ışık tepeden vurduğu için gözleri karanlıkta kalmış, başının gölgesi de bağrına düşmüştü.</p>
<p>“Taş döküldüğünü sen kendi gözlerinle gördün mü?” diye sordu karısına sertçe.</p>
<p>“Görmedim, Bahriye anlattı,” dedi Emine.</p>
<p>“İşte bak, işte bak!” diye bağırdı Dursun, köşede oturan Yasin’e dönerek.</p>
<p>Çocuk yerinden fırlayacakmış gibi eğilip kafasını ileriye uzattı.</p>
<p>“Görüyorsun değil mi?” dedi Dursun. “Besbelli, kadın rüyasını anlatmış annene. Gerçekmiş gibi, o da şimdi bize anlatıyor!”</p>
<p>Kime inanacağını şaşıran Yasin boş boş baktı babasına.</p>
<p>Dursun çividen aldığı ceketi kolunun üstüne yatırıp kapıya doğru yürüdü o bakarken.</p>
<p>“Bu saçmalıklarla uğraşamam, ben kahveye gidiyorum!” dedi kelimeleri ağzından püskürür gibi, tuhaf bir hışırtıyla.</p>
<p>Ardından da bayır aşağı indikçe koyulaşan ot kokulu karanlığın içinde, tıpır tıpır, ayak sesleriyle birlikte kayboldu gitti. Onu yutan karanlık insanı ürpertecek kadar soğudu sonra, camlar, çerçeveler soğudu, duvarlar soğudu, yapraklar soğudu, kendi genişliklerini susan, kendi genişliklerini fısıldayan boşluklar soğudu, kapılar soğudu, sular soğudu ve gece çatıların, antenlerin, avluların, ağaçların ve cümle mahlûkatın üzerine basa basa yürüdü, o bir eliyle sokak lâmbalarının sarı ışıklarına tutunarak yürürken ağrısı sızısı, gamı kasaveti olmayanlar uyudu, içinden kafasına takılan şeyi izah etseydim şimdi yârimden ayrılmaz, mis gibi onun koynunda yatardım diye geçirenler yastıklarına sarılarak bir sağa bir sola döndü, işsizler gözlerini boşluğa dikip acı acı of çekti, çocuklar uçurumlarla dolu, korkunç ve karanlık rüyalar gördü, gemisini yürütmekten başka bir şey düşünmeyenler kafalarının içinde yeni taktikler, yeni manevralar, yeni güzergâhlar belirledi, bebekler altlarına işedi, hastalar sarı sarı bakıp sarı san inledi, emzikli kadınların meme uçları zonkladı, ihtiyarlar arada bir uyanıp sessizliği büyüten kendi kalp atışlarını dinledi ve artık sonunda, şafak söktü. Şafak söküp ortalık biraz ağarınca da ufku kaplayan o bol ışıltılı, yüksek binaların siluetleri hayal meyal seçilir, tepeleri pıtrak gibi saran gecekondular pusarık bir şekilde, az buçuk görünür oldu. Derken Cevherlerin avlusundan bir horoz sesi yayıldı mahalleye, kıpkırmızı, uzun bir şerit gibi havada asılı kaldı bir müddet.</p>
<p>Bahriye küçük odada, yatağın dibindeki kilimin üstünde oturuyordu o sırada; ne olur ne olmaz, bir delilik edip kendisine zarar verebilir diye gece boyunca Güldiyar’ı hiç yalnız bırakmamış, ikide bir yüzüne bakıp durmuştu.</p>
<p>Muzaffer de uyumamıştı o gece, evin içinde başka yer yokmuş gibi mutfak kapısının soluna çöküp orada sessizce beklemiş, kimi zaman da başını öne eğerek siyim siyim ağlamıştı. Cevherlerin avlusundaki horoz öttüğünde yine ağlıyordu.</p>
<p>Sendeleyerek yerinden kalkıp küçük odanın kapısına gitti sonra, başını uzattı ve minderin üstünde yatan Güldiyar’a baktı.</p>
<p>“N’oldu, konuştu mu?” diye sordu karısına.</p>
<p>“Yok,” dedi Bahriye.</p>
<p>Muzaffer’in gözleri minderin kenarında biriken taşlardaydı.</p>
<p>“Uyuyor mu?” diye sordu sayıklamasına, gözlerini taşlardan ayırmadan.</p>
<p>“Bir uyuyup bir uyanıyor,” dedi öteki.</p>
<p>Döndü Muzaffer, baktığı hiçbir şeyi görmeden, sersemlemiş bir hayalet gibi evin içinde köşe bucak gezindi bir vakit, dışarıdan sızan pencerelerdeki ağartıların önünden defalarca geldi geçti. Sarsak adımlarla gitti, mutfak tezgâhının altında duran şarap şişelerinden birini açtı sonra, lıkır lıkır, bir dikişte neredeyse yarısına kadar içti. Bir o yana bir bu yana, biraz da avluda gezindi daha sonra, köşedeki dut ağacının gövdesine sırtını verip ağlamaklı bir yüzle dakikalarca tepelerdeki gecekondulara doğru baktı. İnsanlar ellerinde naylon torbalarla, ellerinde sefertaslanyla birer ikişer sokaklara dökülmeye başladı o böyle bakarken. Hatta kararmış simit tablalarını, içi bez döşeli yayvan sepetlerini ve boya sandıklarını alıp kapılardan boy boy çocuklar da fırladı telaşla. Derken soluk mavi, boş bir kamyonet çıktı derenin dibinden, kasasını tangırdatarak kavakların gerisindeki toprak yoldan tepeye doğru bağıra bağıra tırmandı, sağa sola kıvrıldı, kıvrılırken bir ara kayboldu, sonra yeşil minareli caminin yanında yeniden belirdi ve nihayet vara vara vardı, oradaki bir sokağın başında durdu. Bütün bunların ardından artık güneş de doğdu ama o sabah dükkâna gitmek aklının ucundan bile geçmedi Muzaffer’in, dalgın dalgın avluda gezinmeye devam etti ve Güldiyar’ın konuşup konuşmadığını öğrenebilmek için, kuşluk vaktine kadar sürekli içeri girip çıktı.</p>
<p>Kuşluk vakti, elinde üstü tülbent örtülü melamin bir tabakla Emine geldi, avluda Muzaffer’i görünce birkaç adım ötesinde durup hem geçmiş olsun dedi hem de boynunu uzatarak merakla, Güldiyar’ın konuşup konuşmadığını sordu. Onun peşinden küçük küçük adımlarla ilerleyen, pire çevikliğinde, kısa boylu iki kadın daha geldi çok geçmeden, Sonra avlu kapısı açıldı ve yüzleri birbirine benzeyen, kara kuru, ihtiyar bir karı koca geldi. Onlar içeri girince, muhtarın yürümüyormuş da adeta yuvarlanıyormuş gibi görünen karısı geldi bu sefer de; onun peşinden somun iriliğindeki ellerini bel hizasında tutan ve etleri löpür löpür titreyen başka bir kadın, onun peşinden birbirleriyle fısıldaşıp duran fındık burunlu, pembe yanaklı iki genç kız, onların peşinden de tiridi çıkmış mavi önlüğüyle, elinde sigara, mahallenin en kıdemli esnafi berber Zahit geldi.</p>
<p>Küçük odaya girince Zahit öteki ziyaretçilerin meraklı bakışları altında, dizlerinin üstüne çöküp minderin kenarındaki taşları inceledi hemen. Birkaçını alıp büyük bir dikkatle avucunun ortasına koydu önce, gözlerini kısarak uzun uzun baktı onlara. Ardından, her birine ayrı baktı, defalarca evirip çevirdi, baş parmağıyla işaret parmağının arasında ovaladı ve havaya kaldırı bir müddet pencereden vuran gün ışığına tuttu.</p>
<p>Tutarken de odanın içinde derin boşluklar oluşturan tuhaf bir sesle, “Şu Allah’ın işine bak hele, şu Allah’ın işine bak,” diye mırıldandı.</p>
<p>“Bu çocuğu doktora götür,” dedi sonra, yüzünü çevirip baş ucunda duran Muzaffer’e dik dik bakarak. “Bana kalırsa hiç bekleme, hemen götür!”</p>
<p>Muzaffer, tamam, götürürüm anlamında başım salladı o gün.</p>
<p>Zahit kalktığında da avlu kapısına kadar eşlik etti ona, elini muhabbetle sıkıp uğurladı.</p>
<p>Gelgelelim, gece baş başa kaldıklarında, doktora gitme fikrine karşı çıktı Bahriye.</p>
<p>“Büsbütün dile düşürmeyelim ceylanımı,” dedi, ellerini hızlı hızlı ovuşturarak. “Götürüp ateşlere atmayalım. Şimdi şehrin göbeğindeki o hastaneye varınca, biz ömrümüzde böyle</p>
<p>bir şey görmedik diye, cağıl cuğul, herkes kızın başına toplanır. Lâf bir kez yola düştü de yayılmaya başladı mı önünü ardını alamayız. Acele etmeyelim bence, belki gelip geçici bir şeydir bu. Allah’ın işi belli mi olur, bakarsın kendiliğinden düzelir.”</p>
<p>“Birkaç gün bekleyelim, öyle mi?” diye sordu Muzaffer.</p>
<p>“Bekleyelim,” dedi Bahriye.</p>
<p>Dedikten sonra da yine olmayan kanatlarını kocaman kocaman açarak küçük odaya gitti, Güldiyar’ı yalnız bırakmamak için sabaha kadar baş ucunda oturdu. Gözlerini ondan hiç ayırmadı hatta, arada bir yutkunarak yüzüne baktı durdu. Güldiyar defalarca bebeğe dönüştü o böyle bakarken, ılık süt kokularının içinden pespembe, minicik elleriyle defalarca annesine doğru uzandı, ayağa kalkıp onun kollarına atılabilmek için yekindi, yekinirken serpilip aniden büyüdü ve büyüyünce de her defasında minderin üstünde uyumaya devam etti. Gece yarısı uyandığında, başına gelenleri anlatsın diye Bahriye onu bir kez daha konuşturmaya çalıştı ama ağzını açmadı Güldiyar, elleriyle yüzünü kapatıp dizlerinin üstüne doğru eğilerek ağladı her zamanki gibi, gözlerinden yine pıtır pıtır taşlar döküldü. Güneş doğuncaya dek Bahriye hiçbir şey düşünemeden, altları kararmış kıpkırmızı gözlerle o taşlara baktı boş boş.</p>
<p>Ziyarete gelenler de aniden çoğaldı o günden sonra, daha neler oluyor, bu haber nasıl yayıldı demeye bile kalmadan ev sürekli dolup taşmaya, her taraf kum gibi insan kaynamaya başladı.</p>
<p>Tabii, Muzaffer’le Bahriye, hiç beklemedikleri bu durum karşısında neye uğradıklarını şaşırdılar. Kapının önünde biriken ayakkabıların, habire hareket edip duran ellerin, ayakların, eğilip doğrulan gövdelerin, meraklı bakışların ve tekrar tekrar sorulan soruların haddi hesabı yoktu artık ve bir türlü bitmek bilmeyen bu karmaşa bilhassa Bahriye’yi canından bezdiriyor, onu gün boyu sırtında taş taşımışçasına hâlsiz düşürüyordu. Gelenler üzüntülerini belirtip usûlünce geçmiş olsun temennisinde bulunduktan ve vaktiyle şahit oldukları bazı akıl almaz olaylardan söz ettikten sonra, Güldiyar’ın gözlerinden taşların nasıl döküldüğünü görebilmek için saatlerce bekliyorlardı çünkü. Bekleyişlerine gerekçe oluştursun diye de, inanılmaz bir gayretle, beyhude şeyler hakkında lâf avurtlayıp duruyorlardı. Onlar böyle lâfı sakalından tutup derede tepede, dağda bayırda gezdirmeye başladı mı ortalıkta boşa dönen, kayışı kopmuş hayali bir kasnak takırtısı yankılanıyordu sanki. O sırada her kafadan bir ses çıkıyordu hâliyle, cümleler amansızca birbirine giriyor, bazıları daha doğarken ölüyor, bazıları uzun süre can çekişiyor, bazıları da yaşasa bile o hengâmede mutlaka sakat kalıyordu. Dişe dokunur türden olanlar da evin içinde çalkalanıp duran gürültünün köpükleri arasında kaybolup gidiyordu zaten, işitilse bile ancak yakında oturan birkaç kişi tarafından işitiliyordu.</p>
<p>Güldiyar o gün ağlamamışsa, taşların döküldüğünü göremedik diye, yüzlerine birer mağdur edası takınarak hemen ertesi sabah tekrar gelen ziyaretçiler de oluyordu. Onca insan kutu kadarcık evin içine doluşunca o sıkışıklıkta herkesi ister istemez hararet basıyordu tabii, diller, damaklar kuruyor, bu nedenle de Bahriye devamlı elinde sürahiyle gezinerek nerede bir yanmış varsa ona su yetiştirmek zorunda kalıyordu. Su isteyen kadınlardan bazıları bardağı geri verirken fısıltıyla, evde temizliği yarıda bıraktıklarını, henüz yemek hazırlamadıklarını ya da kocalarının dönüş saatinin yaklaştığını belirtiyor, peşinden de Güldiyar’ın ağladığını görebilmek için ne kadar daha beklemeleri gerektiğini soruyorlardı ona. Bu sorular fena hâlde sinirlendiriyordu Bahriye’yi, misafirdir, ayıp olur diye gündüzleri dişini sıkıyor, yatsı ezanından sonra ev boşaldığında da bir köşeye oturup hüngür hüngür ağlıyordu.</p>
<p>“İçlerinde zerre kadar merhamet kalmamış, insanlıktan çıkmış bunlar, insanlıktan çıkmış!” diye söyleniyordu ağlarken.</p>
<p>Yedinci gün biri patavatsızlık edip yine böyle bir şey sorunca birden nevri döndü Bahriye’nin, aynı anda gözleri de karardı ve kalabalığın ortasında yere yıkılacak gibi oldu.</p>
<p>Sarı belikli, ayağına çabuk bir kız koşup elinden sürahiyi kaptı hemen, beline sarılarak onu yavaş yavaş Güldiyar’ın yanına götürdü.</p>
<p>O sırada kalabalık hafifçe hareketlendi ve içeriye peş peşe üç adam girdi. Biri uzunca boylu ve ak sakallıydı bu adamların, ağzı sımsıkı kapalıydı, kasıla kasıla ötekilerin önünde yürüyor, yürürken de hiç sağa sola bakmıyordu. Büyük meşgalelerle dolu başka bir âlemde yaşıyormuş da, lütfedip dünyaya şöyle bir uğramış gibiydi sanki. Ya da büyük bir rahatlıkla, kendi içindeki düzlüklerde yürüyormuş gibiydi.</p>
<p>“Hocam, işte kız bu!” dedi arkasındaki adamlardan biri, azıcık yana açılıp eliyle Güldiyar’ı göstererek.</p>
<p>Ak sakallı, minderin kenarında topluca duran ve daha evvel ziyaretçiler tarafından defalarca ellenen taşların başına çöktü hemen, lanetli bir şey görmüşçesine, hiç dokunmadan, gözlerini kısıp uzun uzun baktı onlara. Sonra sakalını sıvazlayarak döndü, belli bir mesafeden Güldiyar’ın yüzüne baktı.</p>
<p>“Vah çocuğum vah,” diye fısıldadı bakarken.</p>
<p>O böyle fısıldayınca Güldiyar birden ağlamaya başladı ve nicedir bu ânı bekleyen ziyaretçiler, taşların nasıl döküldüğünü görebilmek için yerlerinden kalkıp paldır küldür duvarın dibine doğru seğirttiler.</p>
<p>Ak sakallının adamlarından biri, ellerini havada yelpaze gibi hızlı hızlı sallayarak sessizce geri püskürttü onları.</p>
<p>Öteki adam da, “Hocam konuşacak, susun!” diye bağırdı.</p>
<p>Herkes pıstı o bağırınca, hatta gövdeler bile yok oldu da geriye sadece ışıl ışıl parlayan gözler kaldı sanki ve bir oda dolusu göz acaba ne söyleyecek diye ak sakallı adama baktı.</p>
<p>“Benim gördüğüm odur ki, kızımızın içinde şeytanlar cirit atıyor,” dedi adam, işitildiği anda insanı derinden etkileyen telleri parıltılı, güzel bir sesle. “Nasıl fırsat bulup girmişlerse, bu şeytanlar oraya adamakıllı yerleşmişler. Yerleşmişler dememdeki maksat şu; farz edin ki meydanıyla, duvarlarıyla, değirmeniyle ve damlarıyla bir köy kurmuşlar orada. Bacası tüten, çarkı dönen bir köy nasıl olursa, işte öyle bir köy... Kurmuşlar, evet. Hatta bununla da kalmayıp bu azgınlar, zamanla çoluk çocuğa karışmışlar.”</p>
<p>Sustu birden, sesine tezat oluşturan sert bir ifadeyle adamlarına doğru baktı.</p>
<p>“Hocam konuşacak, susun!” dedi az önceki adam, sanki içeride gürültü varmış gibi.</p>
<p>“Efendim...” diye devam etti ak sakallı, ellerini dua edercesine açıp hafifçe oynatarak. “Az evvel söylediğim gibi, insana kötü amellerini süslü göstermekle, şirin göstermekle, cazip göstermekle iştigal eden şeytan taifesi, bir fırsatını bulup kızımızın içine adamakıllı yerleşmiş. Akılları sıra şimdi oradan dışarıyı, dünyayı taşlıyorlar. Demem o ki, şu gördüğünüz taşlar şeytanların fırlattığı taşlardır.”</p>
<p>O konuşurken adamları emmebasma tulumba gibi, habire başlarını sallıyorlardı. Hatta onun sözlerini onayladıklarını göstermek için, iki baş sallayış arasında da yavaşça gözkapaklarını indirip kaldırıyorlardı. Ak sakallı adam göz ucuyla arada bir bakıyordu onlara. Arada bir de gözlerini kalabalığın üzerinde gezdiriyordu ki Muzaffer bir hışımla kalktı yerinden, oturanların arasından geçip uzun adımlarla onun yanına gitti hemen.</p>
<p>“Birader, hadi dışarı çıkalım,” diye fısıldadı kulağına.</p>
<p>“Bir an evvel kızı bu azaptan kurtarmamız icap eder,” dedi adam.</p>
<p>Muzaffer bir eliyle kolundan, bir eliyle belinden tutarak adeta sürükledi onu, insanların şaşkın bakışları altında itişe kakışa dışarı çıktılar.</p>
<p>“Bana bak,” dedi, kapının önüne vardıklarında Muzaffer. “Geçmiş olsun demeye geldiysen amenna, fakat söylediğin diğer lâflara karnım tok benim, anlıyor musun?”</p>
<p>“Fesuphanallah,” diye mırıldandı öteki, sakalını üst üste sıvazlayarak. “Sen söylediklerimi işitmedin galiba, kızı bu azaptan kurtarmak icap eder.”</p>
<p>Muzaffer, beni daha fazla konuşturma dercesine dik dik baktı onun yüzüne.</p>
<p>“Şarap kokuyorsun sen,” dedi o sırada ak sakallı, yüzünü buruşturarak.</p>
<p>Yutkundu Muzaffer, döndü, yanlarından gelip geçen insanlara baktı.</p>
<p>“Kızın içindeki o şeytanlar başınıza çok iş açacak, benden söylemesi!” dedi adam o böyle bakarken, sözlerini Muzaffer’e söylemiyormuş da evin önüne bırakıyormuş gibi.</p>
<p>Bunu dedikten sonra da iki adamıyla birlikte kasıla kasıla avlu kapısına doğru yürüdü ve orada, tam da kararmış tahtaların hizasına varmışken, buharlaşmış gibi aniden kayboldu.</p>
<p>Sonraki günlerde bu adamın sözünü ettiği şeytanlar zaman zaman konuşuldu ziyaretçiler arasında, hatta Güldiyar’ı falanca türbeye, feşmekânca hocaya götürün diyenler de oldu ama Muzaffer hiçbirine kulak asmadı bunların. Dahası, anlatılanların birçoğunu dinlemeye tahammül bile edemedi. Fakat üçüncü haftanın ikinci gününde çıkıp gelen, fötr şapkalı, tıknaz bir adamın söylediklerini, ellerini dizlerinin üstüne koyup başını da usulca sağa yatırarak can kulağıyla dinledi.</p>
<p>“Bana kalırsa,” dedi adam o gün, gözlerini Güldiyar’a dikerek; “kızınız herkes gibi ağlayıp herkes gibi gözyaşı döküyor. Fakat yaşlar hava ile temas eder etmez taşa dönüşüyor.”</p>
<p>“Beyim, ne yapmalı peki?” diye sordu Muzaffer.</p>
<p>“Hastaneye götürün, yapılacak başka bir şey yok!” dedi adam.</p>
<p>Muzaffer o an kararını verdi. Yatsı ezanından sonra ev boşaldığında, Güldiyar’ın yanı başında iki büklüm oturan karısına da söyledi bunu.</p>
<p>“Ev yolgeçen hanına döndü,” dedi çaresizlikten tel tel dağılan, kederli bir sesle. “Bu böyle olmayacak, kızı hazırla, yarın sabah doktora götürelim.”</p>
<p>Bu kez karşı çıkmadı, götürelim anlamında usulca başını salladı Bahriye.</p>
<p>Ertesi gün hastanede kokmasın diye o gece şarap içmedi, mutfaktan uzak durdu Muzaffer, geç vakte kadar avluda, yüzüne çarpan serinliğin içinde dalgın dalgın gezindi. Durup karanlık tepelere baktı bir ara, gecenin alnına yapıştırılmış küçük küçük pullara benzeyen sarı ışıklı pencerelere, dut ağacının gerisinde kararıp duran kayalıklara, ufku kaplayan bol ışıltılı, yüksek binaların uzaklığına ve bu uzaklığın ötesinden yükselen şehrin rengârenk uğultularına baktı.</p>
<p>Eve girip salondaki kanepeye üzerindeki giysilerle birlikte uzandı sonra, bir müddet hastanede Güldiyar’ı muayene ettiklerinde doktorların ne söyleyeceğini düşündü. Kasvetli koridorlar geçti gözlerinin önünden bunu düşünürken, adlarını bilmediği irili ufaklı cihazlar, kapılar, beyaz önlüklü doktorlar, yataklarında yatan mor bakışlı, sarı bakışlı, yeşil bakışlı hastalar, oradan oraya sürüklenen sedyeler, sesler, hemşireler ve ilaç kokuları geçti.</p>
<p>Sonra uyudu Muzaffer.</p>
<p>Sabah erkenden uyandı ama Güldiyar’ı hastaneye götüremedi.</p>
<p>Bahriye, küçük odanın eşiğinde cansız yatıyordu çünkü.</p>
</body>
</html>