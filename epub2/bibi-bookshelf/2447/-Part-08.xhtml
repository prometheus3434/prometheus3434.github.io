<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>8</h2>
<p>Güldiyar’ın gözlerinden dökülen taşları seyretmeye gelenleri seyretmeye gelenler de vardı artık, zamanla bu tür insanlar peyda olmuştu.</p>
<p>Bunlar her gün ötekilerle birlikte paldır küldür avluya doluşuyor, sonra da yeni bir şey olacakmış beklentisiyle sabahtan akşama kadar Nedim’in adamlarına, evin içine girip çıkanlara ve dışarıda bekleyen kalabalığa bakıyorlardı. Olup bitenleri gözden kaçırmamak için duvarın üstüne oturuyorlardı daima, geliyor, tele tünemiş kuşlar gibi, yan yana sıralanıyorlardı. Elini çabuk tutamayıp geç kalanlar da ekşi bir suratla aşağıya, duvarın dibine çöküyordu mecburen. Oturacakları yerlere ya gazete kâğıdı seriyor ya da kutulardan bozma, karton yahut mukavva cinsinden bir şey koyuyorlardı. Kimileri de koltuğunun altında minder getiriyordu evinden. Bunlar çokbilmiş havalarına bürünüp göz ucuyla sağa sola bakarak, ince bir gülümseme eşliğinde onların üstüne oturuyorlardı.</p>
<p>Yüzlerini kapıya çevirip yerlerine yerleşince, ortalıkta dikkatlerini çekecek yeni bir şey olmadığı için de kendi aralarında sohbete başlıyorlardı çok geçmeden. Bir an bile boş durmuyorlardı sohbet ederken, çekirdek çitliyor, leblebi atıştırıyor, kuru üzüm yiyor, sigara üstüne sigara içiyor ya da şıkır şıkır tespih çekiyorlardı. Sivri uçlu, yarı ıslak çekirdek kabuklarıyla birlikte havada gün boyu sigara dumanları uçuşuyordu bu yüzden. Sigara dumanlarıyla birlikte de bir yavaşlayıp bir hızlanan, yuvarlak yuvarlak, nar kırmızısı, gök mavisi, zindan karası şıkırtılar uçuşuyordu.</p>
<p>Sohbet ederken bazen bu adamların ansızın durgunlaşıp fena hâlde kederlendiği de oluyordu tabii.</p>
<p>Zift gibi kararıyorlardı o vakit, avlunun ortasına doğru yuvarlanıp giden tespih şıkırtıları zınk diye duruyordu.</p>
<p>Bazen de hep birlikte, birbirlerinin omuzlarına ve dizlerine hafifçe dokunarak, eğile büküle, hakır hakır gülüşüyorlardı. Duvarın üstünden sarkan bacaklarını, boşlukta koşmaya çalışıyormuş gibi habire oynatıyorlardı gülüşürken.</p>
<p>Bir gün yine böyle topluca gülüştüklerinde İsmail dayanamadı artık, önündeki lahmacun kutusunu kenara itip hızla yerinden kalktı. Sonra da zaten isimlerini bile listeye yazdırmıyorlar, sabahtan akşama kadar oradan öyle aylak aylak bakıp gidiyorlar diye, nereden bulduysa eline uzunca bir değnek aldı, bağıra çağıra üstlerine yürüdü.</p>
<p>Fakat Nedim onu durdurdu hemen.</p>
<p>Durdurduktan sonra da, “Gel buraya len, gel!” diye yanına çağırdı.</p>
<p>Şaşalamış vaziyette, elinde değnek, avlunun ortasından döndü geldi İsmail.</p>
<p>Yemeğinin başındaydı Nedim, ortasına maydanozları yatırıp lahmacunu dürmüş, ısırmak üzereydi.</p>
<p>“Kızın yanına girsinler ya da girmesinler, elleme!” dedi sertçe. “Polisler de geldi gitti biliyorsun, durduk yerde düşman kazanmayalım.”</p>
<p>“Peki ağbi,” diye cevap verdi İsmail.</p>
<p>Verirken de, sanki duvarın tepesinde oturanların üstüne kendisi yürümemiş de onu peşinden o sürüklemiş gibi, gözlerini ağartarak elindeki değneğe ters ters baktı.</p>
<p>“Bana bak İsmail,” dedi Nedim o sırada. “Arkadaşların hepsine söyle, kimseyi kovmasınlar, tamam mı? Dediğim gibi, durduk yerde düşman kazanmayalım. Ayrıca, gece olsun, gündüz olsun, evin etrafında birilerinin bulunmasında fayda var.”</p>
<p>“Peki ağbi, söylerim,” dedi öteki.</p>
<p>Gergin bir yüzle gidip elindeki değneği boşalmış lahmacun kutularının yanına usulca bıraktı.</p>
<p>Nedim yemeğine dönmüştü.</p>
<p>Sonra geldi, sundurmanın ucundaki direğe yaslandı İsmail, gözlerini kısarak oradan bir müddet kinli kinli duvarın üstünde oturan adamlara baktı.</p>
<p>Adamlar onun bağırıp çağırmasından hiç etkilenmişe benzemiyor, kocaman ağızlarıyla hâlâ öyle eğile büküle gülüşüyorlardı.</p>
<p>İsmail’in asabını bozan bu seyirciler yetmiyormuş gibi, başka adamlar da ortaya çıktı çok geçmeden, gele gide, kısa sürede onlar da avlunun müdavimi oldular.</p>
<p>Her biri birbirinden pejmürde, saçları başları dağınık, avare kılıklı, meczup kılıklı, mecnun kılıklı adamlardı bunlar; şehrin derinliklerindeki uğultuların içinden, karşı tepelerin ardından ve civar mahallelerden her sabah alınlarına yapışan bulut ağartılarını döke saça ve üşümüş gibi titreye titreye birer, ikişer sökün edip geliyor, gelirken büzüldükçe büzülüyor, avludaki kalabalığın arasına karışınca da birden rahatlayıp gevşiyorlardı.</p>
<p>Kalabalığı giyiniyorlardı sanki.</p>
<p>Giyinince ısınıyorlardı hâliyle, yüzlerine bir çeşit renk, gözlerine bir çeşit fer geliyordu.</p>
<p>Ardından da hiç kimseden hiçbir şey istemeden, hiç kimseye hiçbir şey sormadan ve ağızlarını açıp tek kelime etmeden, o yırtık pırtık giysileri ve giysilerinin yankısıymış gibi görünen kederleriyle ya bir köşeye oturuyor ya da kâh orada kâh burada, kâh ötede kâh beride gezinip duruyordu bu adamlar. Merak edip bir günden bir güne Güldiyar’ın gözlerinden dökülen taşları görmeye de çalışmıyorlardı. Kalabalığın içinde olmak ve başka insanlarla birlikte aynı yerde topluca nefes alıp vermek onlara ziyadesiyle yetiyordu sanki. Yettiği için de kendilerini öyle rahat, öyle doygun hissediyorlardı ki, bazen kollarını yastık yaparak duvarın dibine kıvrılıp sırt sırta uyudukları bile oluyordu.</p>
<p>Unutulmuş çaput yığınlarına benziyorlardı uyurken.</p>
<p>Ceketlerinin etekleri, rüzgârda hâlsiz halsiz inip kalkıyordu.</p>
<p>Bazen gördükleri rüyanın etkisiyle haykırarak uyanıp şakulü kaymış acayip bir suratla yerlerinden fırladıkları da oluyordu tabii. O vakit insanlar onların bu hâline bakıp hep birlikte gülüşüyorlardı.</p>
<p>Bunların içinde bunlara benzemeyen sadece bir kişi vardı, o da Halil’di.</p>
<p>Bir ayağı zamanın dışındaymış gibi görünen, tuhaf biriydi bu adam. Hangi saatte, ne taraftan geldiği hiç belli olmuyor, sırtında ahı gitmiş vahı kalmış hâkî bir kabanla, hayalet misali, avlu kapısının dibinde bitiveriyordu. İnsanların yanına pek sokulmuyordu bitiverince, hep kıyıda köşede duruyordu. Kalabalık onu orta yere sürükleyip içine alacak oldu mu, sanki linç edilecekmiş gibi paniğe kapılıyordu hemen, parmak uçlarından saç diplerine kadar vücudunun her yerini ter basıyordu. Kabanının eteklerini çekiştirerek, korku dolu gözlerle fıldır fıldır sağa sola bakıyordu o vakit. Hatta suratı çığlık atacakmış gibi tuhaf bir hâl alıyordu. Bir müddet böyle kıvrandıktan sonra da başka çare bulamadığı için kalabalığın arasından sıyrılıp her defasında gidiyor, dut ağacının tepesine çıkıyordu bu Halil.</p>
<p>Ağaçta bir dalı vardı onun, tırmanıp oraya tünedi mi kumruya dönüşüyordu. Dönüşünce de küçülüveren gözleriyle, yüzünde biriken uzaklığın derinliklerinden dünyaya başka âlemlerden bakıyormuş gibi bakıyordu artık. Hiç kımıldamadan, gri gri, saatlerce bakıyordu. Güldiyar’ın gözlerinden dökülen taşları görebilmek için itişip kakışanları, onları hâle yola sokmaya çalışan Nedim’in adamlarını, listeleri, toplanan paraları, isimleri okununca sevinip evin içine koşan insanları ve bir alçalıp bir yükselen avludaki uğultuyu seyretmek onu bir müddet sonra yoruyordu tabii. Yorulunca da tünediği dalın üstünde, boynunu kısıp gözlerini yumarak usulca dem çekiyordu Halil. Havada gözle görülmeyen, fakat sıcaklığı ve yumuşaklığı herkes tarafından hissedilen minik minik bir şeyler uçuşuyordu o vakit.</p>
<p>Zamana ve mekâna sığmayan dev bir inilti, gizlice tüy döküyordu sanki.</p>
<p>Ne var ki bu Halil dut ağacına çıkıp kumruya dönüştü de gözlerini yumarak usulca dem çekti mi kendini orada unutuyordu çoğu zaman.</p>
<p>Akşam karanlığında kalabalık üçerli, beşerli gruplar hâlinde dağılırken, yazıktır, dalın üstünde kalmasın diye düşünenler ağacın gövdesini tekmeleye tekmeleye sarsıp onu yere güçlükle indiriyorlardı.</p>
<p>Tekmelerken bir yandan da, “Haliiil, Haliiil!” diye bağırıyorlardı hep birlikte.</p>
<p>Seslerinin birazı gidiyor Hüseyin Gazi Türbesi’nde yankılanıyordu onlar böyle bağırırken, birazı gidiyor yeşil minareli caminin bulunduğu dik yokuşta, birazı gidiyor ufuktaki o bol ışıltılı, yüksek binaların alnında, birazı da gidiyor gecekondularla kaplı tepelerin üstüne yığılan karanlık bulutların gerisinde yankılanıyordu.</p>
<p>Ağaçtan inip ayaklarını yere basınca, dünyadan epeyce uzaklaşmışken yaka paça tutulup geri getirilmiş gibi, gözlerini koca koca açarak, bir an etrafına hayretle bakıyordu Halil. Sonra da ister istemez kendisini ağaçtan indirenlerin peşine takılıyor ve hangi yöne gittiğini bile bilmeden, avlu kapısındaki kararmış tahtaların yanından geçip yavaş adımlarla şehre doğru yürüyordu. Ayak sesleri bile duyulmuyordu böyle yürürken. Saçı sakalı birbirine karışmış, soluk yüzlü hafif bir esinti hâlinde kaybolup gidiyordu.</p>
<p>Bir akşam, hiç ortalıkta görünmedi Halil.</p>
<p>O öteki yapar, öteki beriki yapar diye herkes birbirine güvendiği için onu ağaçtan indirmeyi unuttular çünkü.</p>
<p>Dalların arasında irice bir dem topağı gibi duran karaltıyı, geceleyin nöbete kalan Nedim’in adamlarından biri fark etti.</p>
<p>Yatsı ezanı okunduktan nice sonra, iki nöbetçi avlu kapısının yakınında kocaman bir ateş yakmıştı o gece, ansızın çıkıp gelen, tanımadıkları beş adamla birlikte oradaydılar, halkalanmış, oturuyorlardı.</p>
<p>Dursun’un avlusundan aşırılan kalın odunların yanı sıra çalılarla, çırpılarla da beslendiği için, gürültülü bir şekilde, harıl harıl yanıyordu ortalarındaki ateş. Sıcak çıtırtılar eşliğinde göğe doğru yükselen alevlerin şavkı gidiyor, evin duvarlarına, camlarına vuruyordu.</p>
<p>Ansızın çıkıp gelen adamlardan ikisi orta yaşlı, ikisi genç, biri de epeyce ihtiyardı. İhtiyarın göğsüne doğru inen, apak bir sakalı vardı. Yüzü uzundu, gözleri mercimek kadardı. Yenleri yırtık, yakaları devrik pardösüsüyle, soluklana soluklana, bayırı gençlerden birinin kolunda tırmanıp gelmişti. Onun bu denli mecalsizken gece yarısı oralarda neden gezinip durduğunu Nedim’in adamları hiç anlayamamıştı tabii, yaşına hürmeten, yer göstermişlerdi oturması için. Koluna giren küt burunlu, güleç yüzlü gencin de yardımıyla, pardösüsünün eteğini toplayıp ateşin başına güçlükle oturmuştu ihtiyar.</p>
<p>Oturunca da uzun süre susmuştu.</p>
<p>Daha doğrusu, gözlerini boşluğa dikip sakalını titreterek kesik kesik hırlamış durmuştu.</p>
<p>Bir nebze kendine gelip soluğu düzelince de yıllardır bu fırsatı bekliyormuş gibi tutmuş, inanılmaz bir hevesle hikâye anlatmaya başlamıştı.</p>
<p>Af dileyeceği kadın ölüverince birdenbire beyninden vurulmuşa dönen, gidip avluda düzenlenen cenaze törenini uzaktan uzağa izleyen, ondan sonraki günlerde de ah cahil kafam, neden elimi çabuk tutmadım, şimdi ben ne yapacağım, şimdi ben ne yapacağım diye diye delirecek hâle gelen bir adamın hikâyesiydi bu. Hayatın sihre başvurmadan, hayatın mucizeye ihtiyaç duymadan ya da akla gelebilecek daha başka ve daha çapraşık usûlleri kullanmaya lüzum bile görmeden, sadece olağan akışıyla bir insana haddini bildirmesine dairdi. İhtiyar bükük belli, tıknefes birkaç girizgâh cümlesi kurmuş ve beceriksizce, daha baştan belirtmişti bunları. Af dilemekte geciken o adamın artık sonsuza dek iflah olmayacağının altını da çizmişti. Gelgelelim, ağzından çıkan her cümleden sonra hıçkıra hıçkıra ağlayıp ellerinin tersiyle gözyaşlarını sildiği için, çok arzu ettiği hâlde, hikâyenin gerisini getirememişti bir türlü. Getiremeyince de kilitlenip kalmıştı.</p>
<p>İşin sarpa sardığını gören dinleyiciler sıkılmıştı hâliyle.</p>
<p>Suratlar asılmış, kaşlar yıkılmıştı.</p>
<p>Bu sebeple hayliden hayli perişandı ihtiyar, anlatsa anlatamıyor, vazgeçse vazgeçemiyor, yüzüne vuran alevlerin kızıllığıyla birlikte bir öne, bir arkaya sallanıp duruyordu.</p>
<p>Derken nöbetçilerden biri oturuş şeklini değiştirdi o böyle sallanırken, eline geçirdiği eğri bir çubukla bacaklarının dibine yuvarlanan közleri birer birer iteledi ve başını kaldırıp gayriihtiyari avlunun öteki ucuna baktı.</p>
<p>Bakar bakmaz da dut ağacındaki karaltıyı gördü.</p>
<p>“O dalda kalmış len, vallahi dalda kalmış!” dedi gülümseyerek.</p>
<p>O böyle deyince, ihtiyarın anlatmaya çalıştığı hikâyeyi orada bırakıp adamlardan üçü koştu hemen, gecenin ortasında, bağıra çağıra ağacın gövdesini tekmelemeye başladılar. Karanlık büyüttüğü için tekmelerden çok ağacı sesleri sarstı adeta, takır takır, dallar yukarıda birbirine çarptı durdu.</p>
<p>Bir müddet sonra da Halil, elsiz ayaksız, pat diye yere düştü.</p>
<p>Donmuştu.</p>
<p>Nöbetçiler hiç oralı olmadı ama ötekiler aldılar onu, birbirine karışan ahlar, vahlar eşliğinde, koştura koştura ateşin başına getirdiler. Ayak sesleri pat pat yankılanırken, eller, kollar boşlukta hıza dönüşmüş derin bir çaresizlikle defalarca sallandı o sırada. Alevlerin şavkı içine yayıldığı karanlıkla birlikte peş peşe dalgalandı. Hatta ortalıkta gezinen külahlarla çekirdek kabuklarını hışırdatarak, avlu yerinden fırlayıp ters dönecekmiş gibi şöyle bir çalkalandı.</p>
<p>Gürültüyü patırtıyı duyunca, İtfaiye Meydanı’ndan aldığı o kırçıl paltoyu giyip neler oluyor acaba diye Muzaffer de çıktı dışarı, kedi gibi sundurmanın ucuna kadar yürüdü sessizce, geldi, bembeyaz bir yüzle direğin dibine çömeldi. Üşüdüğü için ellerini koynuna sokup iyice büzüldü sonra ve oradan ufacık bir karaltı hâlinde ateşin başındakilere doğru baktı.</p>
<p>O böyle bakarken gövdeleri gölgelerine, gölgeleri gövdelerine karışan adamlar kucaklarındaki Halil’i yere bıraktılar hemen, etrafını sardılar.</p>
<p>“Donmuş bu!” dedi ihtiyar.</p>
<p>Ikınarak yerinden kalktı.</p>
<p>“Ateş hemen kâr eder mi hiç bilemiyorum ama yaklaştırın bakalım, iyice yaklaştırın!”</p>
<p>Koltukaltlarından ve bacaklarından tutup biraz daha yaklaştırdılar Halil’i.</p>
<p>“Ölmüş mü?” diye sordu, o sırada gençlerden biri.</p>
<p>Boynu apak, yerde yatan Halil’in üstündeki boşluğa doğru uzanmıştı.</p>
<p>İhtiyar cevap vermedi ona, gözlerini yere indirdi, içini çekerek korku dolu, karanlık bir yüzle Halil’e baktı. Sonra çömeldi usulca, nefesini tutup sağ elini onun göğsüne koydu ve hiç kımıldamadan, bir müddet öylece bekledi.</p>
<p>Herkes nefesini tuttu o an, herkes ihtiyarın eline baktı.</p>
<p>Zaman da akmadı hâliyle, Halil’in göğsünde, pörsümüş bir el şeklinde dondu kaldı.</p>
<p>Doğruldu sonra, pardösüsünü hışırdatarak birkaç adım geri çekildi ihtiyar.</p>
<p>“Ölmemiş,” dedi boğuk bir sesle.</p>
<p>Derken de sanki Halil’in kalp atışlarından birkaçı avcunun içinde kalmış gibi, bir an için eline baktı.</p>
<p>Oturdukları yerde nöbetçileri muzip muzip gülümsetti onun bu hareketi. Gülümsedikten sonra da kafa kafaya verip kendi aralarında fisıldaştılar. Hatta fisıldaşırlarken kıvırcık saçlı olanı, dudaklarının arasından ıslığa benzeyen incecik bir ses çıkartarak, birkaç defa ellerini dizlerine vurdu.</p>
<p>Sonra nöbetçiler olup bitenleri böyle keyifle seyrederken, ötekiler çözülsün diye Halil’in elini kolunu, Halil’in bacaklarını, Halil’in yüzünü ve boynunu acayip bir gayretle çabuk çabuk ovmaya başladılar. Adamlardan biri elini aldı eline, biri bacağını; biri yüzüne, boynuna eğildi, biri öteki bacağına sarıldı. Alevlerin şavkını perdeleyen hıh hıh sesleri eşliğinde, hep birlikte dur durak bilmeden epeyce çabaladılar.</p>
<p>Ne var ki bunlar hiç işe yaramadı.</p>
<p>Bana mısın demedi Halil, taş misali, kaskatı durdu öylece.</p>
<p>“Donmuş insan ovulmaz bildiğim kadarıyla,” dedi adamlardan biri daha sonra, çömeldiği yerden yüzünü kaldırıp etrafındakilere bakarak. “Bence biz yanlış yapıyoruz.”</p>
<p>O böyle deyince, ihtiyar da sakalını tel tel dağıtıp karman çorman eden iri bir sesle, “Tekmeleyin o zaman!” diye bağırdı.</p>
<p>Adamlar, tekmelenir mi hiç dercesine yüzlerini çevirip hayretle baktılar ona.</p>
<p>İhtiyar gençleşmiş gibiydi, ellerini pardösüsünün ceplerine sokup göğsünü kabartmış, tepelerinde, dimdik duruyordu. Yüzü sırf hırstı o anda, sırf kuvvetti. Gömük gözlerinin içinde de bir o yana bir bu yana, çıtırtıları ayan beyan işitilen, bulut bulut, bol rüzgârlı kıvılcımlar uçuşuyordu.</p>
<p>“Ne duruyorsunuz be, tekmeleyin!” dedi yeniden.</p>
<p>Böylece, kısa süren bir tereddütten sonra adamlar birdenbire tekmelemeye başladılar Halil’i.</p>
<p>İlkin, yazıktır, canını pek yakmayalım düşüncesiyle gayet hafif vurdular ama daha sonra kendi hareketlerinin rüzgârına kapılıp farkına bile varmadan gitgide sertleştiler. Vururken her defasında acayip bir şekilde yaylanmaya başladılar sertleşince. Hatta dişlerini sıkıp kafalarını küt küt geri atmaya ve her defasında ağızlarından ıslık inceliğinde, her biri birbirinden keskin sesler çıkarmaya başladılar.</p>
<p>Halil de üst üste inen bu tekmelerin şiddetiyle az buçuk çözülür, belli belirsiz kımıldanır gibi oldu.</p>
<p>Umut ışığı belirince adamlar sevindi hâliyle, bir an, doğru yoldayız dercesine kaşlarının altından birbirlerine baktılar.</p>
<p>Sonra nasıl olduysa oldu, coştular birdenbire.</p>
<p>Coşup kendilerinden geçince de çözülmeyi hızlandırmak için, adeta oyun oynar gibi, “Hadi, hooop!” diye havaya kaldırıp gümbedek yere bıraktılar Halil’i, kaldırıp yeniden, kaldırıp yeniden bıraktılar.</p>
<p>Bir ara, “İnsan bu havada donar mı be?” diye bağırdı kaldırıp kaldırıp yere bırakanlardan biri.</p>
<p>“Donar,” dedi geride dikilen ihtiyar. “Onu donduran şey bizim hissettiğimiz soğuk değil zannımca, bizim hissettiğimiz soğuk değil.”</p>
<p>Ateşin öteki tarafında oturan nöbetçiler güldü ihtiyarın bu sözlerini duyunca.</p>
<p>Kaldırılıp habire yere vurulan Halil de o sırada kendine geldi birazcık, belini zar zor doğrulttu ve gözlerini hafifçe açarak, gülüşen nöbetçilere baktı.</p>
<p>Nöbetçilerden kıvırcık saçlı olanı ateşten bir odun çekti o böyle bakarken, üşüdüğü için sundurmanın altından kalkıp avluda gezinmeye başlayan Muzaffer’e doğru hızlıca fırlattı.</p>
<p>Arkasında küçücük, beyaz bir duman bırakarak havada döne döne uçtu odun, gitti, Muzaffer’in birkaç adım berisine düştü.</p>
<p>Nöbetçinin gözleri odundaydı.</p>
<p>Muzaffer durdu birden, başını çevirip baktı.</p>
<p>“Avludan çıkma sakın, yoksa bacaklarını kırarım senin, çanak ağızlı!” diye bağırdı nöbetçi.</p>
<p>Halil apar topar ayağa kalktı o böyle bağırınca, öteki adamların şaşkın bakışları altında, geri geri yürüyerek oradan uzaklaşmaya başladı. O an geri geri yürümüyormuş da, ateşi ve ateşin başındakileri bakışlarıyla itip kendinden uzaklaştırıyormuş gibiydi sanki.</p>
<p>İhtiyar babacan bir tavırla, “Nereye gidiyorsun len?” diye ona doğru atıldı hemen. “Şuraya gel, azıcık ısın hele!”</p>
<p>Ağzı sımsıkı kapalı, geri geri yürümeye devam etti Halil.</p>
<p>İhtiyar kollarını açmış, pardösüsünün eteğini savurta savurta onunla birlikte ilerliyordu.</p>
<p>Onun ardından öteki adamlar da sökün etti sonra, dağınık bir vaziyette, ateşin başından yirmi, yirmi beş adım uzaklaştılar.</p>
<p>“Dur hele, gitme, azıcık ısın!” dedi ihtiyar yeniden.</p>
<p>Halil durdu.</p>
<p>Ötekiler de durdu o durunca.</p>
<p>İhtiyar, “Nereye gidiyorsun sen yahu?” dedi soluk soluğa.</p>
<p>“Ben o adamların yanına oturamam,” dedi Halil, çenesinin ucuyla nöbetçileri işaret ederek. “Onlarla oturup muhabbet edersem, avluda gezinip duran şu adamcağızın yüzüne bakamam.”</p>
<p>“Nedenmiş o?” diye sordu gençlerden biri.</p>
<p>“Bakamam işte,” dedi Halil sertçe. “Hem bunların hem de o adamın yüzüne, sanki hiçbir şey olmamış gibi aynı ifadeyle bakamam. Bunu yapacak olursam, o zaman da aynada kendi yüzüme bakamam.”</p>
<p>Herkes sustu bir müddet.</p>
<p>“Yemin ederim cins bu,” diye fısıldadı, gençlerden biri yanındakinin kulağına.</p>
<p>Kapa çeneni dercesine, gözlerini devirip aniden o gence doğru baktı ihtiyar.</p>
<p>“Onlarla oturuyoruz diye sen şimdi bizi kınıyor musun yani?” dedi, ihtiyarın çaprazında duran adam.</p>
<p>Hır çıkaracakmış gibi kaşlarını çatmış, eli belinde, dik dik bakıyordu.</p>
<p>“Yok,” dedi Halil. “Kınamıyorum. Onlarla oturmanıza kim karışabilir ki? Kimin haddine? Onlarla oturmak şöyle dursun, onların yerine bile geçebilirsiniz, tercih sizin.”</p>
<p>“Ee?” dedi adam. “Mesele ne?”</p>
<p>“Ben kötülük edenle kötülüğe maruz kalana aynı yüz ifadesiyle bakamam, her ikisine de gülümseyemem diyorum size. Bunu yaparsam o zaman da kendi yüzüme bakamam diyorum. Hepsi bu kadar, başka bir şey dediğim yok. Sizin mideniz kaldırıyorsa, kötülük edene de kötülüğe maruz kalana da aynı şekilde gülümsemeye devam edebilirsiniz, işin o yanı beni ilgilendirmiyor.”</p>
<p>“Demedim mi, yemin ederim cins bu,” diye mırıldandı yine aynı genç, Halil’in duyacağını bile bile.</p>
<p>İhtiyar konuşmamıştı henüz, o ufacık gözleriyle kaşlarının altından yaban yaban bakıyor, Halil’in söylediklerini can kulağıyla dinliyor, bazen de elini sakalına götürüp şöyle bir sıvazlıyordu.</p>
<p>Hır çıkaracakmış gibi görünen adamın kaşları çatıktı hâlâ.</p>
<p>“Ben senin söylediklerinden bir şey anladıysam ne olayım,” dedi Halil’e.</p>
<p>Halil duymamazlıktan geldi onu, mutsuz bir yüzle geri geri birkaç adım daha gitti.</p>
<p>Ardından da, “Siz yaşayanlar, çok tuhafsınız!” diye bağırdı birden.</p>
<p>Büyük bir şaşkınlıkla, herkes dönüp birbirine baktı o böyle bağırınca.</p>
<p>“Siz yaşayanlar da ne demek?” diye sordu ihtiyar, tuhaf bir sesle.</p>
<p>Cevap vermedi Halil, o sözü söylediğine pişman olmuş gibi, başını eğerek karanlıkta hafifçe yutkundu.</p>
<p>“Sana soruyorum,” dedi ihtiyar yeniden. “Siz yaşayanlar da ne demek?”</p>
<p>Ellerini ceplerinden çıkarmış, Halil’e doğru bir adım daha yaklaşmıştı.</p>
<p>Cevap alamayacağını anlayınca, solunda duran küt burunlu, güleç yüzlü gence döndü birden.</p>
<p>“Hadi bakalım,” dedi ona. “Koş hemen bir şeyler bul, şu köşeye bir ateş yak!”</p>
<p>Genç firladı onun böyle demesiyle birlikte, az uzakta gezinen Muzaffer’in yanından geçti ve avlu duvarının üstünden atladığı gibi gözden kayboldu. Hem de öyle çabuk kayboldu ki, kendisi gittiği hâlde, savrulan bacakları bir müddet asılı kaldı havada. Görünmeyen bir çift mandalla boşluğa tutturulmuşçasına, koyu koyu, paçaları rüzgârda dalgalandı durdu.</p>
<p>Çok geçmeden de nereden bulduysa buldu, yaprakları hışıldayan, dallı budaklı, kollu kanatlı bir kucak çalı çırpıyla geri döndü bu genç. Duvarı aşıp avluya girince dizlerinin üstüne çöktü hemen, getirdiklerinin birazını ayırdı orta yere, kalanını topladı kenara koydu. Ardından da bir eliyle rüzgârı perdeleyerek çakmağını çakıp ateşi hemencecik yaktı.</p>
<p>İhtiyar mucizevi bir şeyden söz edercesine, “İşte ateş,” dedi, Halil’e dönerek. “Biz de bunun başına oturalım o hâlde, hadi gel.”</p>
<p>“Yok, siz oturun,” dedi Halil.</p>
<p>Sesi çok uzaktan, gecekondularla kaplı tepelerin arkasından geliyormuş gibiydi.</p>
<p>Bırakmadı ihtiyar, uzanıp kolundan tuttu onu, sakalının ağartısında eriyip giden küçük bir gülümseme eşliğinde çeke çeke ateşin başına götürdü.</p>
<p>Ötekiler de seğirtti hemen, Halil’i aralarına alıp hep birlikte oturdular.</p>
<p>Kimse konuşmadı bir müddet, ateş hızını alsın diye herkes bekledi sanki. İhtiyar da bekledi. Boş gözlerle ateşin gürültüsünü, yaprakların çıtırtısını, kabukların yanışını seyretti beklerken. Birkaç defa da sakalını titreterek belli belirsiz hırıldadı.</p>
<p>Sonra yavaşça kımıldandı oturdu yerde. Bağdaşını tazeleyip ellerini dizlerinin üstüne koydu.</p>
<p>“Doğrusu, biz bir şey anlamadık yeğenim,” dedi gergin bir sesle. “Az evvel, siz yaşayanlar demekle ne demek istedin sen?”</p>
<p>Yine cevap vermedi Halil, yüzünü çevirip avlu duvarının üstünden uzaklara, karanlık tepelerde titreşen solgun ışıklara doğru baktı.</p>
<p>“Sana soruyorum,” dedi ihtiyar. “Bize neden siz yaşayanlar diye hitap ettin az evvel? Sen yaşamıyor musun?”</p>
<p>Döndü, sessizce içini çekti Halil.</p>
<p>“Üç yıl önce,” diye mırıldandı buz gibi bir sesle, “beni Amsterdam’a gömdüler.”</p>
<p>Herkes nefesini tuttu o an, gözler çanaklarından fırladı.</p>
<p>İhtiyarın da ağzı kurudu birden.</p>
<p>“Sen,” dedi güçlükle. “Ne dediğinin farkında mısın?”</p>
<p>Ötekiler, soruyu kendileri sormuş gibi kocaman gözlerle kafalarını uzatıp baktılar.</p>
<p>“Farkındayım,” dedi Halil.</p>
<p>“Kafayı üşütmüş bu,” diye fısıldadı o sırada gençlerden biri, yanındakinin kulağına eğilerek.</p>
<p>İhtiyar gözlerini ufacık ufacık dikmiş, hiç kımıldamadan Halil’in yüzüne bakıyordu.</p>
<p>“Peki, nasıl oldu bu, nasıl gömdüler seni?”</p>
<p>“Uzun hikâye,” diye cevap verdi Halil. “Üstelik baştan sona rezil bir hikâye, öyle pek anlatılacak yanı yok.”</p>
<p>“Gece de uzun,” dedi ihtiyar. “Ayrıca, gördüğün gibi, ateşin başındayız.”</p>
<p>Halil bir şey demedi, yüzünü yere eğip sustu bir müddet.</p>
<p>İhtiyar ısrar edince de, hafifçe titreyen buğulu bir sesle, nasıl gömüldüğünü anlatmaya başladı.</p>
<p>“Ben bir kadını sevmiştim,” dedi, kendi kendine mırıldanırcasma. “Bir insan bir insanı ne kadar çok sevebilirse, işte o kadar çok sevmiştim. Adı Nergis’ti bu kadının, gözleri kudretten sürmeli, güzel biriydi. Bakışlarını derinleştirip büsbütün anlamlı kılan tuhaf bir çekingenliği vardı. Lâkin entipüften şeylerle uğraşmakta, pireyi hemencecik deve yapmakta üstüne yoktu. Çevresinde fevri kararlar almasıyla meşhurdu, zaten hayatı da büyük hasarlara yol açan bu fevri kararlarla onların doğurduğu pişmanlıklardan ibaretti.”</p>
<p>“Sonra ne oldu peki?”</p>
<p>“Sonra bu Nergis, günün birinde beni Amsterdam’a götürdü,” diye devam etti Halil. “Şu sebeple gitmemiz gerekiyor, dedi. Şu sebep dediği sebep o kadar yalandı ki, işitince insanın elinden onun gerçek olduğuna inanmaktan başka hiç ama hiçbir şey gelmiyordu. İşittiğimde ben, bu kadar uyduruk bir sebep olamaz diye düşündüm ilkin. Onun bana yalan söyleyebileceğine zerre kadar ihtimal vermediğim için, daha sonra da, herhâlde sürpriz olsun diye asıl sebebi oraya varınca söyleyecek dedim kendi kendime. Böylece, bir sabah Esenboğa’dan bindik uçağa gittik.”</p>
<p>“İşte, hikâye başlıyor,” dedi gençlerden biri.</p>
<p>Ötekiler hafif tertip kıkırdadı.</p>
<p>“Schiphol Havaalanı’na inip oradan Amsterdam’a geçtiğimizde, Nergis’in sözünü ettiği işten önce biraz boş zamanımız vardı. Dam Meydanı’nda ve onun etrafında, insanın karşısına her an her yerden çıkı çıkıveren o bisiklet bolluğunun içinde, sersem gibi gezindik bir süre. Sonra, kanal gezisine katılmak, cıvıltılı kafelerden birine oturup azıcık soluklanmak, Spinoza’nın ve Van Gogh’un peşine düşmek, müzeleri ziyaret etmek ya da daha başka, daha başka şeyler yapmak varken biz apar topar bir taksiye bindik ve şehrin içinde dolana dolana, tuhaf bir yere gittik. Nergis söylemedi nereye gittiğimizi, sorduğumda, öyle icap ediyor, bu da sana sözünü ettiğim o işin bir parçası dedi sadece. Böyle acayip bir huyu vardı onun. Bir şeyi söylemekte hep gecikir, onun bu gecikmesi de başlangıçta belirttiğim gibi, tamiri imkânsız hasarlara yol açardı. Taksiyle giderken içimden, umarım bu kez öyle olmaz, umarım bu kez söylemesi gereken şeyi geç söylemez, diye habire dua ediyordum ben. Lüzumundan fazla mı dua ettim bilmiyorum, bu kez de Nergis tuttu, varacağımız yere varmadan taksiciye durmasını söyledi. Erken indiğimizi taksi bizi bırakıp gittikten sonra fark ettik.”</p>
<p>“Dur bakalım neler olacak?” dedi adamlardan biri alaycı bir sesle.</p>
<p>“Bir şey olacağı yok yahu,” diye mırıldandı yanındaki.</p>
<p>“Sen devam et,” dedi ihtiyar.</p>
<p>“Taksi gidince, bir dans okulunun önünden yürüyerek geniş bir caddeye çıkmaya çalıştık ama olmadı, başaramadık. Orada ne varsa artık, Nergis de illa ki o caddeye ulaşmamız gerektiğini söyledi. Uzun apartman bloklarının arasından geri döndük mecburen, o caddeye, okulun bulunduğu sokağın paralelinde kalan başka bir yerden çıktık. Sonra da zar zor karşıya geçip kaldırım boyunca yürümeye başladık. Sağımızda her yeri iri yapraklı büyük büyük ağaçlarla kaplı, geniş mi geniş, yeşil mi yeşil bir mezarlık vardı. Kıyıdaki ağaçların gölgesi kaldırımı aşıp caddenin ortasına kadar uzanıyordu. O gölgelere bata çıka yürürken, bir ara, önce Petersburg’u görsek iyiydi, dedim ben Nergis’e. El feneri tutulmuş gibi yüzü aydınlandı birden. Merak etme, oraya da gideceğiz, hatta sık sık gideceğiz, dedi. Neden sık sık gideceğimizi sormadım, bu tür şeylere cevap vermezdi çünkü. Görmeyi arzu ettiğim tek şehrin Petersburg olduğunu bildiği için öyle dedi muhtemelen, diye geçirdim içimden. Sevindim hâliyle, kolumu beline doladım Nergis’in, o da gülümseyerek bana doğru sokuldu, elini belime attı. İşte biz orada böyle sarmaş dolaş yürürken, birdenbire karşımıza büyük bir topluluk çıktı o gün. Çıkar çıkmaz da uçuşan etekler, saçlar, balonlar, rengârenk kurdeleler, flamalar, hareket eden eller, kollar ve bacaklar cıvıl cıvıl bize doğru akmaya başladı. Artık festival mi vardı, coşkulu bir protesto gösterisine mi rastlamıştık ya da bu başka tür bir eğlence miydi, orasını bilmiyorum. Ben Nergis’in kulağına çok sevdiğim, ‘Kahveciler kahve koyar fincana / Dudakları benzer leyli mercana / Ezrail gelse de kıymaz bu cana / Kıyan ellerine de kurban olduğum’ türküsünü söylüyordum o insanlar ortaya çıktığında.”</p>


<p>“Daha olup biten bir şey yok,” dedi, az önceki alaycı ses.</p>
<p>Ötekiler yine kıkırdadı.</p>
<p>İçlerinden biri de çenesini avcunun içine alıp sertçe iterek boynunu kütletti.</p>
<p>“Devam et sen, devam et,” dedi ihtiyar.</p>
<p>“İşte ben hem türkü söylüyor hem de Nergis’in o eşi benzeri olmayan, pamuk yumuşaklığındaki ellerine arada bir öpücükler konduruyordum. Sonra baktım olmuyor, yarıda kestim türküyü. Zaten beni mest eden, aklımı, ruhumu ve başımı fırıl fırıl döndüren dizesini söylemiştim; ‘Kıyan ellerine de kurban olduğum’. Katıksız sevgi... Ölümüne katıksız! Bet sesime rağmen ikinci dörtlüğe de geçerdim belki ama zamanı değildi. Çünkü ortalık mahşer yeri gibiydi artık, renkler, sesler, yetişkinler, çocuklar ve hareketler devasa bir bulut olmuş, kâh dağılıp kâh toplanıyor, kâh kısalıp kâh uzuyordu. Nergis ellerini ellerimden çekti ve birden o coşkulu kalabalığa doğru, ‘Bayram! Bayram!’ diye bağırdı o sırada. Bağırırken de bana dirseğiyle kuvvetlice vurdu. Sol tarafa, işte tam şuracığa vurdu, onun sevgisiyle tıp tıp atan kalbimin üstüne. Darbeyi alınca sendeledim tabii ben, Nergis de bunu görür görmez var gücüyle itti sırtımdan. Hem de öyle bir itti ki, ben kaldırımdan fırladığım gibi neye uğradığımı bile anlayamadan mezarlıkta buldum kendimi ve tepetaklak bir çukurun içine düştüm.”</p>
<p>“Hah, işte olacağı buydu!” dedi, aynı alaycı ses.</p>
<p>Ötekiler bir kez daha kıkırdadı.</p>
<p>“Çukur önceden hazır edilmişti besbelli, eni, boyu ölçülerime göreydi, derindi ve zifirî karanlıktı. Ben o çukurun dibini boylayınca, Nergis peşim sıra geldi hemen ve anlayamadığım bir hevesle, neredeyse çıldırmış gibi üzerime toprak atmaya başladı. Ruhunun birisini gömmeye mi ihtiyacı vardı, kendi gözünde kendini ancak bu yolla mı kabul edebilecekti ya da gelecek için farkında olmadan, tuhaf bir dürtüyle vicdan azabı mı tedarik ediyordu, bilmiyorum. Bildiğim, o an kudurmuş gibiydi, bir ağzında köpükleri eksikti. Gözlerinden de hırs yüklü, karanlık ışıltılar fışkırıyordu salkım saçak. Derken, gökten düşmüşçesine biri daha belirdi orada. Esmer bir erkekti bu, elindeki kahverengi deri çantayı yere bırakmış, hiç konuşmadan Nergisle birlikte benim üzerime o da toprak atıyordu. İkisi bir olunca işi çarçabuk bitirdiler hâliyle, bugüne kadar görülmemiş bir iştahla beni oraya gömdüler. Sonra Nergis, mezarımın başına dikilip ellerindeki tozu toprağı silkeledi ve Amsterdam’ı çınlatan neşeli bir sesle, işte bu iş de bu kadar, dedi. Ben de ona, ARTIK SENİN YÜZÜNÜ DE GÖRMEK İSTEMİYORUM, ADINI DA DUYMAK İSTEMİYORUM diye bağırdım aşağıdan. Sesimin üzerimdeki toprak tabakasını geçemeyeceğini, varıp onun kulağına ulaşamayacağını biliyordum elbette. Ben sadece, bu cümle mezarımda sonsuza dek yankılansın dursun diye bağırdım.”</p>
<p>“Bak hele bak!” dedi alaycı ses.</p>
<p>“Nergis ellerindeki tozu toprağı silkeleyip işte bu iş de bu kadar deyince, ona yardım eden adam birkaç defa başını salladı. Ağzı kulaklarındaydı, ellerini iki yana salmış, Nergis’e bakıyordu. Nergis saçlarına parmak uçlarıyla çekidüzen verip gülümsedi o sırada. Gözlerinin içiyle, hınzırca gülümsedi. Adam küçük küçük adımlarla koştu çantasını yerden aldı sonra, döndü, hadi gidelim, otelde yerimiz hazır, dedi.</p>
<p>Nergis onun koluna girdi hemen, ikisi yavaş yavaş uzaklaşıp mezarlıktaki ağaçların arasında gözden kayboldular. Nergis’in, yalan söyleyerek kendi sicilini kendi gözünde lekelemesine gerek yoktu aslında, bana kendini göm deseydi ben bunu seve seve yapardım. Kendisine neden böyle bir kötülük etti bilmiyorum. Aklıma geldikçe onun için üzülüyorum elbette. Bir yandan da doğup büyüdüğüm bu şehre gömülemedim diye kendim için üzülüyorum. Ben illa ki buraya gömülmek isterdim çünkü. Ne var ki Nergis çocukların bile güleceği türden, komik bir yalana sarıp sarmalayıp beni Amsterdam’a gömdü.”</p>
<p>“Allah rahmet eylesin!” dedi, alaycı sesin sahibi aniden.</p>
<p>Ötekiler hep birlikte gülüştüler.</p>
<p>İhtiyar başını çevirip ters ters baktı onlara.</p>
<p>“Yemin ederim kafayı üşütmüş bu!” diyerek ayağa fırladı o sırada gençlerden biri.</p>
<p>Sendeleyerek öteki üçü de kalktı onun peşinden, ayakta, Halil’e bakıp bakıp hırıltılı bir şekilde yeniden gülmeye başladılar. Hem de o kadar çok, o kadar çok güldüler ki, dördünün de karnı çatladı gülmekten, gözlerinden şıpır şıpır yaş geldi.</p>
<p>“Hadi len, hadi!” dedi sonra küt burunlu genç, gülüşünün içinden ıslak bir sesle.</p>
<p>Yürüdüler hep birlikte, arada bir eğilip birbirlerinin yüzlerine bakarak gülüşe gülüşe avlu kapısının yanındaki ateşin başına gittiler.</p>
<p>Onlar uzaklaşınca, Halil’in dizine hafifçe dokundu ihtiyar.</p>
<p>“Kulak asma bu zevzeklere,” dedi. “Senin anlattıklarını kafası almadı onların. Hakikaten gömüldüğünü iddia ediyorsun sandılar.”</p>
<p>Gözlerini koca koca açarak, yani sen benim gömüldüğüme inanmıyor musun dercesine hayretle baktı ona Halil.</p>
<p>Bu bakışı görünce bir an sarsılır gibi oldu ihtiyar, elini kolunu nereye koyacağını, elini kolunu nasıl tutacağını bilemedi.</p>
<p>Tam o sırada telaşlı bir köpek havlaması geldi uzaklardan. Karanlıkta yankılanan sesten ıslak tüy kokusu fışkırdı da ortalığa yayılıverdi sanki. İhtiyar, kısılmış kuyruğunu, arka bacaklarını ve hızlı hızlı soluyan yarı açık ağzını görür gibi oldu köpeğin. Toprağı koklayarak ateşin başında bir o yana, bir bu yana koştu hatta ihtiyarın gözündeki köpek, Halil’in bir el atımı yakınında durup yeri şöyle bir eşeledikten sonra da hızla kayboldu.</p>
<p>Köpek kaybolunca, Halil gözlerini tavsayan ateşe dikip içini çekti birden.</p>
<p>İhtiyar onun içini çekişine şaşırdı ama pek belli etmedi o sırada.</p>
<p>Elleri dizlerinde, o da ateşe baktı.</p>
<p>“Bu evde olup bitenleri biliyorsun değil mi?” diye sordu Halil aniden.</p>
<p>“Biliyorum,” dedi ihtiyar. “Bilmeyen yok ki zaten, herkes biliyor.”</p>
<p>Halil başını çevirip öteki ateşin başındakilere doğru baktı.</p>
<p>“Şu anda burada onca insan var,” dedi, sesini alçaltarak. “Topluca üstlerine çullanılsa o iki haydudun hakkından gelinir, öyle değil mi?”</p>
<p>İhtiyarın benzi attı birden, şaşkın şaşkın baktı Halil’e.</p>
<p>“Ne diyorsun sen, anlamadım?” dedi.</p>
<p>“Diyorum ki,” dedi Halil. “Buradaki insanlar ateşin başında oturan o iki haydudun hakkından gelebilir. Varıp aniden çullanılır üstlerine, elleri, kolları sımsıkı bağlanır. Sonra da evin içindeki o zavallı kızla babası hemen bu gece buradan alınır, kimsenin bulamayacağı bir yere götürülür. Kurtulmuş olurlar, öyle değil mi?”</p>
<p>Gözbebekleri donmuş gibiydi ihtiyarın, hiç hareket yoktu.</p>
<p>“Düşündüğüm şeyi yapmak pekâlâ mümkün, öyle değil mi?”</p>
<p>İhtiyar, sakalını avuçlayarak oturduğu yerde kıvrandı önce.</p>
<p>“Deli misin sen?” diye fısıldadı sonra, dirseğinin birini dizine koyup yanının üstüne eğilerek. “Bu çarkın gerisinde kim var, kimler var biliyor musun? Bilmiyorsun elbette. Ben de bilmiyorum. Kimse bilmiyor daha doğrusu. Çünkü her hafta değişiyor bu adamlar, bir görünen bir daha görünmüyor, biri geliyor biri gidiyor. Başlarındaki adamlar bile değişiyor zamanla, kalıcı olan yok içlerinde. Eskiden çekik gözlü, asabi biri vardı mesela, işleri o idare ederdi. Aniden kayboldu nedense, yerine ondan daha ceberut, oynak kaşlı biri geldi.”</p>
<p>“Nedim.”</p>
<p>“Evet, Nedim.”</p>
<p>“Ee?”</p>
<p>“Diyeceğim o ki, bu çarkın gerisi karanlık, hem de az buz değil, zifirî karanlık... Senin düşündüğün şeyi ben düşünmedim mi sanıyorsun, binlerce defa düşündüm, binlerce defa. Şu ihtiyar hâlimle, bu evin etrafında günlerce, haftalarca, aylarca dolandım durdum. Fakat yapamadım. Yapamadığım gibi, yapılamayacağını da anladım. Polisler bile bir halt edemedi çünkü. Vaktiyle şu kapıya kadar gelip içeri girmeden geri döndüler. Senin anlayacağın bu iş çok karışık. Şu an ortalıkta iki adam görünüyor ama evin içinde, dışında pekâlâ başkaları da olabilir.”</p>
<p>Susup gayriihtiyari etrafına bakındı ihtiyar.</p>
<p>Halil’e doğru yeniden eğildi sonra, yüzünü yüzüne iyice yaklaştırdı.</p>
<p>“Bunların belleri de boş değildir ayrıca,” dedi. “Hepsinde makine vardır. Gerçi öyle bile olsa, dediğin gibi şu ikisini alt etmek kolay, bir şekilde edilir. Peki, ya sonra? Sonrasını düşündün mü hiç? İnsanların çoluk çocuğu var, çoluk çocuğu olmayanların da evde bekleyen anaları, babaları var. Bu devirde kim girer böyle ucu bucağı görünmeyen bir karanlıkla kavgaya? Sorarım sana, durduk yerde kim başını belaya sokar?”</p>
<p>Cevap vermedi Halil.</p>
<p>“Günün birinde,” dedi ihtiyar, sesini biraz daha alçaltarak. “Gençlerden biri olup bitenlere dayanamadı burada, bar bar bağırıp karşı çıktı, yeter yahu falan dedi, bu nedir böyle dedi. Tabii, hemen üstüne yürüdüler. O atik davrandı, kaçtı. Kaçarken de, toyluk işte, polise gidip şikâyet edeceğini söyledi alenen. Bir sağa, bir sola peşinden epeyce koştular ama o genci o gün ele geçiremediler bir türlü. Kuş olup uçtu sanki, derenin dibindeki minibüslerin yanına doğru koşarken bir anda gözden kayboldu. Peki, sonra ne oldu dersin? Aradan bir hafta geçti geçmedi, o çocukcağız çarşının göbeğindeki çöp bidonundan çıktı. Lime lime etmişler, kolları ayrı, bacakları ayrı, başı ayrıydı. Başka yerde öldürdüler de getirip ibretiâlem için mi oraya bıraktılar, bilmiyorum. Herhalde öyledir. Sana diyeceğim şu ki, bu düşündüğün şey için sen yanına bir kişi bile bulamazsın. Herkes korkuyor çünkü.”</p>
<p>Bir şey demedi Halil.</p>
<p>İkisi de sustu bir müddet.</p>
<p>İhtiyar yorulmuş gibiydi, soluğu arada bir hırıltılı çıkıyordu.</p>
<p>“Anlıyorum,” dedi, nice sonra Halil. “Sen diyorsun ki, kötüler gelip bize kötülük edinceye kadar iyidirler, başımızın üstünde yerleri vardır.”</p>
<p>Kendisinden beklenmeyecek bir çeviklikle aniden ayağa kalktı ihtiyar.</p>
<p>“Sen de bir tuhafsın hani!” diye çıkıştı sertçe. “Onun yüzüne bakarsam ötekine bakamam, ikisine de bakabiliyorsam kendi yüzüme bakamam falan diyorsun ya, hakikaten tuhafsın. Saçmalıyorsun. Dünya senin dediğin gibi dönecek olsa, kimse gemisini yürütemez, anlıyor musun? Gemilerin hepsi şapa oturur!”</p>
<p>“Nefret edemeyenin sevgisi de yalandır,” diye mırıldandı Halil.</p>
<p>“Ne dedin sen, anlamadım?” dedi ihtiyar.</p>
<p>Halil gözlerini ateşe dikmişti.</p>
<p>“Bir şey demedim,” dedi.</p>
<p>Döndü ihtiyar, karanlıkta sendeleye sendeleye öteki ateşin başına doğru yürüdü.</p>
<p>İyiliğin ve güzelliğin bir daha yeşermemek üzere hepten kuruduğuna kanaat getirmişçesine, Halil başını çevirip acı acı baktı onun arkasından. Gözleri dolmuştu o an, dudakları apak olmuş, hafiften titremeye başlamıştı. Aldığı nefes ciğerlerine gitmiyormuş gibiydi sanki. Verdiği de ciğerlerinden gelmiyormuş gibiydi. Dengesini kaybetmekten korktu bu yüzden. Elinin birini yere koyup vücudunun ağırlığını ona verdi.</p>
<p>Ardından da, “Evin içindeki kızın senin kızın olduğunu biliyorsun değil mi?” diye bağırdı aniden.</p>
<p>İhtiyar çakıldı kaldı.</p>
<p>Fücceten gidecekti neredeyse.</p>
<p>Başını çevirip arkasına bakacakmış gibi oldu ama bakmadı, kararsız bir şekilde, ağır aksak yürümeye devam etti.</p>
<p>Sonra döndü birden, kamburunu çıkararak hızla Halil’e doğru koştu.</p>
<p>“Ne demek istiyorsun sen?” diye sordu birkaç adım geriden.</p>
<p>Durmuş, bacakları ayrık, öfkeyle Halil’e bakıyordu.</p>
<p>“Hiç,” dedi Halil.</p>
<p>“Az önce ne demek istedin, onu soruyorum.”</p>
<p>“Ne demek istediğim açık,” dedi Halil. “Evin içindeki kız hepimizin kızı sayılır, öyle değil mi?”</p>
<p>Bir şey demedi ihtiyar.</p>
<p>Belini doğrultup Halil’in suratına şöyle bir baktıktan sonra döndü, yürümeye devam etti.</p>
<p>Boğazını yırtarcasına, “Allah belasını versin o gemilerin!” diye bağırdı Halil bu kez.</p>
<p>Bağırır bağırmaz da kalktı, kabanından kopan hâkî bir rüzgâr eşliğinde kollarını açarak var gücüyle dut ağacına doğru koştu. Soluk soluğa varıp onun tepesine tırmandı sonra, her zamanki gibi gitti, aynı dalın üstüne tünedi. Tüneyince de kumru oldu hâliyle, oradan dünyaya yine gri gri, yüzünde biriken uzaklığın derinliklerinden bakmaya başladı.</p>
<p>İhtiyar gitmiş, pardösüsünün eteğini toplayıp öteki ateşin başına oturmuştu o sırada. Orta yaşlı adamların sağındaydı.</p>
<p>“Ne o?” diye sordu nöbetçilerden kıvırcık saçlı olanı. “Niye böğürüyor seninki?”</p>
<p>İhtiyar kafasını omuzlarının arasına gömmüş, sinirli sinirli, habire sol yenini çekiştiriyordu.</p>
<p>“Ne bileyim,” dedi, küskün bir sesle. “Gemilerden memilerden söz etti ama ben de anlamadım.”</p>
<p>Kıvırcık saçlı eğilip yerden kol uzunluğunda, ince bir dal aldı. Dikkat gerektiren mühim bir şey yapıyormuş gibi, kaşının tekini havaya kaldırarak ateşi karıştırdı bir müddet. Dalın ucu tutuşuverince çekti sonra, alevleri söndürmek için pat pat toprağa vurdu.</p>
<p>“Ağaca mı çıktı yine o?” diye sordu ihtiyara.</p>
<p>İhtiyar gözlerini kısıp baktı.</p>
<p>“Ağaca çıkmış,” dedi hafifçe yutkunarak. “O iflah olmaz bence. Oraya çıkmaktan, bulutlarla, yıldızlarla, rüzgârlarla konuşmaktan başka çaresi yok onun.”</p>
<p>“Bence de yok,” diye mırıldandı küt burunlu genç.</p>
<p>İhtiyar koparıp atacakmış gibi hâlâ yenini çekiştiriyordu. Çekiştirdiği yerden küçük bir parça koparabilse, üstünü başını tümden yırtacaktı sanki, paralayacaktı kendisini.</p>
<p>Küt burunlu genç de boynunu uzatmış, öteki uçtan ona bakıyordu.</p>
<p>Onun baktığını fark edince, “Evlât, biz gidelim mi artık?” diye sordu ihtiyar.</p>
<p>“Sen bilirsin Cabir Dayı,” dedi genç. “Gidelim diyorsan ben hazırım.”</p>
<p>Oturduğu yerden kalkmaya çalıştı ihtiyar.</p>
<p>Küt burunlu genç fırladı hemen, omuzlarını şöyle bir oynattıktan sonra geldi, ihtiyarın koluna girdi.</p>
<p>“Geldim Cabir Dayı, geldim,” dedi.</p>
<p>“Ev uzak mı dayı?” diye sordu kıvırcık saçlının arkadaşı.</p>
<p>“Uzak sayılmaz, bir koşumluk yer, hemen şuracıkta, dere boyunda,” dedi ihtiyar.</p>
<p>Avluda gezinip duran Muzaffer, ateşe doğru yaklaştı o sırada. Bir şey söyleyecekmiş gibi, belli bir mesafeden dikkatle ihtiyarın yüzüne baktı.</p>
<p>“Hadi, hadi!” diye homurdandı ihtiyar aniden.</p>
<p>Gençle birlikte perişan bir şekilde, oflaya inleye yürüdü sonra, ikisi avlu kapısından çıkıp karanlığın içinde kayboldular. Bir vakit kuru ot çıtırtıları geldi onların gittiği yerden, ot çıtırtılarına gömülmüş, çukur çukur, yarı uykulu ayak tıpırtıları geldi.</p>
<p>Muzaffer onların arkasından bir müddet baktıktan sonra evin içine girmişti.</p>
<p>Ansızın çıkıp gelen adamlardan üçü nöbetçilerin yanındaydı hâlâ, aylak aylak oturuyor, bazen kendi aralarında kısacık konuşuyor, sonra da hep birlikte dut ağacındaki karaltıya bakıyorlardı.</p>
<p>Derken kıvırcık saçlı nöbetçi, endişeli bir yüzle yerinden kalktı yavaşça.</p>
<p>“Kimse kımıldamasın,” dedi kalkarken. “Sakın ha, kimse kımıldamasın.”</p>
<p>Herkes dönüp ona baktı.</p>
<p>Kıvırcık saçlı büzülebildiğince büzülmüş, soluğu önde kendisi arkada, avlu duvarına doğru ilerliyordu. Oraya varınca doğruldu aniden, var gücüyle duvara abanıp iki elini birden karanlığa daldırdı.</p>
<p>“Gel bakalım, gel!” dedi dişlerinin arasından.</p>
<p>Duvarın gerisinden yavaş yavaş ürkek bir karaltı yükseldi.</p>
<p>“Atla bu tarafa!” diye bağırdı kıvırcık saçlı.</p>
<p>Sivri kafalı karaltı itiraz etmedi hiç, usulca atladı duvarın üstünden. Bacakları çöp gibiydi, hafifçe titriyordu.</p>
<p>“Kimsin sen len?”</p>
<p>“Cevher,” dedi karaltı.</p>
<p>“Bu ne peki, koltuğunun altındaki?”</p>
<p>“Klarnet,” dedi Cevher.</p>
<p>“Arada bir duyduğumuz klarnet sesi senden geliyordu demek?”</p>
<p>Cevap vermedi Cevher, başını öne eğip ayaklarının ucuna baktı.</p>
<p>Kıvırcık saçlı, kolundan tuttu, çeke çeke ateşin başına sürükledi sonra onu.</p>
<p>“Devamlı buralarda görüyorum seni,” dedi. “İçeri girdiğin de yok, evin etrafında dolap beygiri gibi dönüp duruyorsun. Söyle bakalım, niye dönüp duruyorsun böyle?”</p>
<p>Gözlerini kırpıştırarak eve doğru bakıp yutkundu Cevher. Yüzü allak bullak olmuş, kirpiklerinin ucunda yaşlar tomurcuklanmıştı.</p>
<p>“Ben bu evin kızını çok seviyorum ağbi,” dedi birden. “Ben yıllardır seviyorum onu, ta çocukluğumdan beri seviyorum, aynı okula gittik biz, ben Güldiyar’a âşığım ağbi, deliler gibi âşığım, mümkün değil, ben onsuz yapamam, onsuz ben katiyen yaşayamam, o benim her şeyim ağbi, o benim...”</p>
<p>“Dur hele, dur, anladık!” dedi kıvırcık saçlı. “Kırık plak gibi...”</p>
<p>Şaşırmıştı.</p>
<p>Ateşin başında oturanlar da suspus olmuş, gözlerini kırpmadan hep birlikte Cevher’e bakıyorlardı.</p>
<p>Sustu Cevher.</p>
<p>Susunca da kendini tutamayıp hıçkıra hıçkıra ağlamaya başladı.</p>
<p>“Ağbi,” dedi hıçkırıklarının arasından. “Biliyor musun ağbi, onu görünce benim içimdeki yeşiller dört parmak uzardı.”</p>
</body>
</html>