<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>12</h2>
<p>Ortalık ağarırken Şakir adamlarıyla birlikte avlu kapısından girdi.</p>
<p>Barut gibiydiler.</p>
<p>Ellerinde kese kâğıtlarına doldurulmuş taze poğaçalar, simitler, börekler vardı. İştah kabartan incecik buğular, sıcacık kokular yükseliyordu bunlardan, yükselip adamların bakışlarına yayılıyor, suratlarındaki sertliği az da olsa perdeliyordu.</p>
<p>Hızlı adımlarla avluda bekleyenlerin arasından geçip sundurmanın altına geldiler.</p>
<p>“Çayları doldurun,” dedi Şakir.</p>
<p>Termosu taşıyan ince yapılı adam mutfaktan bir tepsi getirdi hemen, poşetten beyaz plastik bardakları çıkarıp çayları doldurdu.</p>
<p>Tepsinin başına toplanıp hep birlikte yemeye başladılar.</p>
<p>“Beni dinleyin,” dedi Şakir, çayından birkaç yudum aldıktan sonra. “Hasılatı artırmamız şart. Yukarıdakiler öyle istiyor çünkü. Bunca talep varken, hasılat neden az diye soruyorlar. Bugünden itibaren daha sıkı çalışacağız, tamam mı?”</p>
<p>Tamam, anlamında başlarını salladı adamlar.</p>
<p>O sırada Halil çatıda usul usul dem çekti ama onu duyan olmadı.</p>
<p>Höpürtüler, şapırtılar almış başını yürümüştü.</p>
<p>Derken Şakir eğilip boşalan kese kâğıtlarından birine iki poğaçayla bir simit koydu, yanı başındaki adama uzattı.</p>
<p>“Şunları götür kıza ver,” dedi. “Burun hakkı. Kokmuştur belki.”</p>
<p>Adam elindeki çayı bırakıp kese kâğıdını aldı, eve girdi.</p>
<p>“Elinizi çabuk tutun,” dedi Şakir, ötekilere. “Millet toplanır şimdi, avluda ayak basacak yer kalmaz.”</p>
<p>Eve giren adam elindeki kese kâğıdıyla birlikte geri geldi o böyle derken.</p>
<p>Yüzü kireç gibiydi.</p>
<p>“Kız ölmüş,” dedi usulca.</p>
<p>Kulaklarına inanamadı Şakir, hemen kalktı yerinden.</p>
<p>Palas pandıras, hep birlikte salona koştular.</p>
<p>Güldiyar perdenin dibindeki minderin üstünde, gözleri kapalı, yanının üstüne yatıyordu. Saçlarının birkaç teli yanağına düşmüştü. Pencereden vuran gün ışığı sağ omzunda donup kalmış gibiydi.</p>
<p>“Sahiden ölmüş,” diye mırıldandı Şakir.</p>
<p>Bir adım geri çekildi.</p>
<p>Sonra döndü, Muzaffer’e baktı.</p>
<p>Her zamanki gibi duvarın dibindeydi Muzaffer, elleri kucağında, oturuyordu. Şakir’i de adamlarını da görmemişti sanki. Gözlerini dikmiş, sakin bir yüzle Güldiyar’a bakıyordu.</p>
<p>Derken güldü hakir hakir.</p>
<p>Şakir ne yapacağını şaşırdı bir an, olduğu yerde hafifçe kımıldadı.</p>
<p>“Şimdi ne olacak?” diye sordu adamlardan biri, o böyle kımıldanırken.</p>
<p>“Bilmiyorum,” dedi Şakir sapsarı bir sesle.</p>
<p>Kaçar gibi salondan çıktı.</p>
<p>Mutfak kapısının önüne varınca telefona sarıldı hemen, kabarık saçlarını avuçlaya avuçlaya, konuştuğu kişiye olup bitenleri anlattı.</p>
<p>“Baş üstüne efendim,” diyerek başını salladı birkaç defa.</p>
<p>Hep birlikte sundurmanın önüne çıktılar sonra, beklemeye başladılar.</p>
<p>Kuşluk vakti, avlu kapısının önüne bir cenaze yıkama aracı geldi. Geceleri örtündüğü o sarı çubuklu, mavi battaniyenin üstüne uzatıp iki ucundan tutarak araca taşıdılar Güldiyar’ı, onun içinde yıkayıp kefenlediler. Avludaki kalabalık incecik bir uğultu eşliğinde yavaş yavaş aracın yanına aktı.</p>
<p>O da katılsın diye, gidip birkaç defa söylediler ama Muzaffer’i kaldıramadılar yerinden. Kalkmadı nedense, gözlerini kırpmadan, Güldiyar’dan kalan boşluğa baktı durdu.</p>
<p>Cenaze yıkama aracının etrafını saran kalabalığın içinde Dursun’la Emine de vardı o gün, kendi avlu kapılarının yakınında, briket duvarın dibindeydiler. Sıcağa rağmen sırtına krem rengi bir ceket giymişti Dursun, ellerini ceplerine sokmuş, başını da hafifçe yana yatırmıştı. Arada bir, “Benim yüzümden oldu, benim yüzümden,” diye mırıldanıp ağlıyordu.</p>
<p>Derken, Dursun’u orada bırakıp ani bir kararla insanları sağa sola iterek Muzaffer’in evine doğru koştu Emine. Kapıda bekleyen Şakir’in adamı engelleyemedi onu, bir hışımla içeri daldı, salondaki Muzaffer’i bile fark etmeden büyük odaya gitti, yüklüğün dibinde duran sandığı açtı. Gözyaşı iriliğindeki taşları görünce duraksadı birden. Elini uzatıp Güldiyar’ın yanağını okşar gibi, usul usul dokundu onlara. Birkaç defa yutkundu dokunurken. Sonra taşları eşeledi çarçabuk, bir vakitler Bahriye’nin kendisine gösterdiği örtülere, dantellere ulaştı, onların arasındaki duvağı bulup çıkardı ve çıkarır çıkarmaz da ağlaya ağlaya avlu kapısına koştu.</p>
<p>Cenaze yıkama aracından tabutu almışlardı o sırada, mezarlığa götürmek için gelen başka bir arabaya taşıyorlardı.</p>
<p>“Durun, durun!” diye bağırdı Emine. “Gitmeyin, durun!”</p>
<p>Tabutu yerine yerleştirdikten sonra dönüp baktı adamlar.</p>
<p>Emine elindeki duvağı uzattı.</p>
<p>“Annesinin duvağı bu,” dedi. “Tabutun başucuna koyun!”</p>
<p>Adamlar duraksadı.</p>
<p>“Bu oraya konacak!” dedi Emine sertçe.</p>
<p>Şakir’in işaretiyle, duvağı alıp koydular.</p>
<p>Güldiyar, son yolculuğuna başında annesinin duvağıyla çıktı böylece.</p>
<p>Çarçabuk toprağa verildi.</p>
<p>“Peki, şimdi ne olacak?” diye sordu Şakir’in adamlarından biri, mezarlıktan çıkarken.</p>
<p>Mermerlerde, taşlarda, servilerde yankılanan derin bir sessizliğin ucuna doğru, yavaş adımlarla, yan yana yürüyorlardı.</p>
<p>“Ne olacağı var mı?” dedi Şakir. “Mustafa orada bekliyor, gidip onu alalım. Siz de termostu, paltoydu, monttu, atkıydı, artık ne var ne yoksa işte, şahsi eşyalarınızın hepsini alın, geride iz bırakmayın.”</p>
<p>Hep birlikte arabaya binip yola koyuldular.</p>
<p>Şakir tedirgindi, habire alt dudağını dişleyip duruyordu.</p>
<p>“Ağbi, o adama ne olacak şimdi?” diye sordu arka koltukta oturanlardan biri.</p>
<p>“O evde işimiz kalmadı artık,” dedi Şakir. “Adama ne olacağı bizi ilgilendirmez.”</p>
<p>“Zaten tırlattı galiba o, tırlattı,” diye mırıldandı adam.</p>
<p>Şakir duymamazlıktan geldi onu.</p>
<p>“İnşallah ortalığı velveleye vermemiştir,” dedi.</p>
<p>“Verecek hâli yok bence,” diye atıldı arabayı süren.</p>
<p>Şakir başını koltuğa yasladı iyice, çenesini havaya kaldırdı.</p>
<p>“Verecekse de biz gittikten sonra versin,” dedi, elini ön cama doğru sallayarak. “O zaman ne yaparsa yapsın, serbest!”</p>
<p>Kavakların yanından geçtiler.</p>
<p>Peşleri sıra küçük bir toz bulutu sürüklenip geliyordu.</p>
<p>“Bir şey olmaz ağbi,” diye mırıldandı direksiyondaki adam. “Hiç kafana takma sen.”</p>
<p>Arabanın iki yanından eğri büğrü duvarlar aktı bir vakit, toza toprağa belenmiş iri gözlü çocuklar aktı.</p>
<p>Sarsıla sarsıla varıp evin önünde durdular.</p>
<p>Avlu tıklım tıklımdı yine, kalabalık dağılmamıştı.</p>
<p>“Bunlar niye gitmediler ki?” dedi Şakir arabadan inerken.</p>
<p>O sırada Mustafa koştu geldi.</p>
<p>“N’oluyor len, niye dağılmadı bu kalabalık?” diye sordu Şakir.</p>
<p>Mustafa’nın yüzü amansız bir arbededen çıkmış gibi allak bullaktı.</p>
<p>“Gitmiyorlar,” dedi bitkin bir sesle. “Evin içine de doluştular, çıkaramadım bir türlü.”</p>
<p>Şakir önde, ötekiler arkada, hızlı hızlı, avlu kapısından geçip eve doğru yürüdüler.</p>
<p>İçeri girdiklerinde salon ağzına kadar doluydu, herkes durmuş, Muzaffer’e bakıyordu.</p>
<p>Şakir’in adamları kolları sıvadı hemen, bağıra çağıra, ite kaka salondakileri çarçabuk dışarı çıkardılar. Bazıları ayak diredi ama bu bir işe yaramadı.</p>
<p>Hep birlikte cağıl cuğul sundurmanın altına kadar püskürtüldüklerinde, içlerinden biri kolunu öfkeyle çekip aldı Mustafa’nın elinden.</p>
<p>“Adamı görmek istiyoruz, ne var bunda?” diye bağırdı.</p>
<p>“Nesini göreceksin yahu?” dedi Şakir.</p>
<p>“Minderin üstünde oturan kızı o hâlâ görüyor çünkü,” dedi adam. “Gözlerini hiç ayırmıyor ondan.”</p>
<p>Şakir hayretle baktı adama.</p>
<p>“Evet, görüyor!” diye atıldı başka biri.</p>
<p>Yüzünü bir o sese, bir bu sese çevirip duran siyah gözlüklü bir adam da, “Belki kız ölmedi!” diye bağırdı birden.</p>
<p>O böyle bağırınca, insanlar gözlerini koca koca açarak hep birlikte kapıya doğru yürüdüler. Kollar, omuzlar, bacaklar, sesler birbirine karıştı.</p>
<p>“Geri basın be, geri basın!” diye bağırdı Şakir.</p>
<p>Kalabalık duraksar gibi oldu.</p>
<p>“Bizi niye uğraştırıyorsunuz?” dedi o sırada yaşlıca, tonton bir adam. “İsimlerimizi yazın, sırayla girelim!”</p>
<p>Şakir şaşırdı birden.</p>
<p>“Şaka mı oğlum bu?” diye fısıldadı Mustafa, yanındakine.</p>
<p>Şakir göz ucuyla şöyle bir baktı ona, bir şey demedi.</p>
<p>Cebinden telefonunu çıkarıp küçük odaya koştu hemen.</p>
<p>Kalabalık göz göz dalgalandı o dönünceye kadar, hafifçe bulandı yine, su gibi, avluyu titreten tuhaf bir uğultu eşliğinde çalkalandı.</p>
<p>Yedi, sekiz dakika sonra evden çıktı Şakir, ellerini havaya kaldırarak, aydınlanıveren bir yüzle sundurmanın ucuna doğru yürüdü.</p>
<p>“Tamam, tamam!” diye bağırdı kalabalığa. “İçeri girmek isteyenler isimlerini yazdırsın önce, gruplar hâlinde alacağız!”</p>
<p>Kalabalık rahatladı bu sözleri duyunca.</p>
<p>Eller, kollar birdenbire gevşedi sanki.</p>
<p>Böylece, Şakir’in adamları eskisi gibi çalışmaya devam ettiler.</p>
<p>Hep perdenin önündeki boş mindere bakan, gözlerini bir an bile oradan ayırmayan Muzaffer’i görmek için insanlar yine her gün akın akın geldiler avluya. Onlarla birlikte o avare kılıklı, mecnun kılıklı adamlar ve olup bitenleri seyretmeye doyamayan aylaklar da geldi. Simit satan çocuklar da geldi tabii. Her gün aynı saatte, camekânlı arabasını ittire ittire, sırtında yeşil hırkasıyla çekirdekçi de geldi.</p>
<p>İnsanlar onun boş mindere bakışını görmek istiyor diye, Muzaffer’in yerini değiştirmedi Şakir.</p>
<p>Üçüncü gün, sundurmanın altında pidelerini, lahmacunlarını yedikten sonra, Mustafa sıkıntılı bir yüzle Şakir’in yanına sokuldu.</p>
<p>“Ağbi, bir mesele var,” dedi.</p>
<p>Şakir sigarasını yakmış, boş boş etrafa bakıyordu.</p>
<p>“Ne meselesi?” dedi sertçe.</p>
<p>Mustafa terslenmiş gibi duraksadı bir an.</p>
<p>“Ağbi, adamın hiç hâli yok,” dedi sonra. “Yemeğini kendi başına yiyemiyor, her defasında biz yediriyoruz mecburen. Tuvalete de gidemiyor. Hani, kendisi gitsin diye bıraksan, emekleye emekleye kaç saatte gider bilemiyorum.”</p>
<p>Şakir uzun uzun baktı Mustafa’nın yüzüne.</p>
<p>“Sordunuz mu, acaba ona yardım edecek, onun yanında oturacak bir yakını falan yok muymuş?”</p>
<p>“Sorduk ama konuşmuyor ağbi. Zaten kız öldüğünden beri tek kelime çıkmadı ağzından. Dün de emekleye emekleye tuvalete giderken tutamadı kendini, altına kaçırdı.”</p>
<p>“Pekâlâ,” dedi Şakir.</p>
<p>Sundurmanın altında, direkle duvar arasında gitti geldi bir müddet.</p>
<p>Sonra kalabalığa döndü, iki elini birden havaya kaldırdı. “Beni dinleyin!” dedi. “Ey millet, beni dinleyin!” Kalabalık sustu, herkes ne söyleyecek acaba diye ona baktı.</p>
<p>“İçerideki adamın yanında birinin durması lâzım!” diye devam etti Şakir. “Aranızda onun hısımı, akrabası var mı?”</p>
<p>Muzaffer’in annesi elinde bohçasıyla kalabalığın arasından sıyrılıp öne atıldı o sırada, ardı sıra gelen kocasıyla birlikte alelacele Şakir’e doğru koştu.</p>
<p>“Ben dururum, anasıyım, ben dururum!” diye bağırdı.</p>
<p>“Ben de dururum, ben de!” dedi Muzaffer’in babası.</p>
<p>Sırtında kruvaze ceketle titreye titreye yürüyor, bir yandan da Şakir’in dikkatini çekebilmek için şapkasını çıkarmış, habire havada sallıyordu.</p>
<p>“Yok mu hısımı, akrabası?” diye sordu Şakir yeniden.</p>
<p>Kendi avlularından Şakir’in sesini duyunca, duvarı aşıp Dursun’la Emine de karıştı kalabalığa, o sıkışıklıkta, birbirleriyle hiç konuşmadan, güçbela sundurmanın önüne doğru ilerlediler. Kalabalıktan, insanın burnunun direğini kıracak türden, ağır bir ter kokusu yükseliyordu.</p>
<p>Derken evin köşesinden Bahriye çıktı, ötekiler gibi o da Şakir’e doğru koştu.</p>
<p>“Ben dururum ben, o benim kocam!” dedi koşarken.</p>
<p>Başında kenarları oyalı beyaz başörtüsü, sırtında da belden büzgülü, koyu yeşil elbisesi vardı yine. Kendisi ayrı, elbisesinin eteği ayrı çırpınıyordu.</p>
<p>O sırada Emine titredi birden.</p>
<p>Dursun dönüp ona baktı.</p>
<p>“N’oldu?” diye sordu.</p>
<p>“Gözüme Bahriye’nin hayali göründü yine,” dedi Emine, hafifçe içini çekerek. “Sanki şuradaydı, o kabarık saçlı adama doğru koşuyordu.”</p>
<p>Bir şey demedi Dursun.</p>
<p>Şakir, umudunu kesmiş gibiydi artık.</p>
<p>Ayaklarının ucunda yükselip gözlerini yavaş yavaş kalabalığın üstünde gezdirdi.</p>
<p>O böyle gözlerini gezdirirken Bahriye’yle birlikte Muzaffer’in annesiyle babası da sundurmanın altına ulaşmak için habire çırpındılar ama pek yaklaşamadılar. Bellerine görünmeyen bir ip bağlıymış da ucundan birisi asılıyormuş gibi, sık sık geriye kaykıldılar çünkü. Arada bir de havalandılar, bir adam boyu, iki adam boyu yükselip yükselip sessizce yere indiler. Yükseldiklerinde, telkâri bilezik güneşte defalarca parlayıp söndü.</p>
<p>Bezgin bir sesle, “Yahu kimse yok mu?” diye bir kez daha bağırdı Şakir.</p>
<p>Emine yutkundu usulca, ellerini ovuşturdu.</p>
<p>Kalabalığın arasından sıyrılıp Şakir’e doğru koşacakmış gibi, ipil ipil, gözbebekleri oynadı bir an.</p>
<p>Tam o sırada, yanı başında duran Dursun fırladı birden, “Ben varım, ben dururum onun yanında,” dedi Şakir’e.</p>
<p>Emine kalakaldı yerinde.</p>
<p>Dursun’u alıp Muzaffer’in yanına götürdü Şakir, salonun köşesine oturttu.</p>
<p>“Yerin burası,” dedi. “Hep buraya oturacaksın.”</p>
<p>Başını salladı Dursun, yavaşça çöktü gösterilen yere.</p>
<p>Çöktüğü an içinde tuhaf bir rahatlık hissetti.</p>
<p>O sırada Halil de çatıda usul usul dem çekmeye başladı ama kalabalığın gürültüsü örttü onun sesini, kendisinden başka kimse duymadı.</p>
</body>
</html>