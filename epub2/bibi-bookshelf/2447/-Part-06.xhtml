<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>6</h2>
<p>Ertesi gün, sabahın köründe beş adam geldi. Peşlerinde kovguncu varmış gibi, gelir gelmez de ayakkabılarını bile çıkarmadan paldır küldür evin içine doluştular. Onlarla birlikte henüz kırılmamış, kırağı kıvamında bembeyaz bir soğuk da girdi kapıdan, duvarlar hafifçe ağarıp yeniden karardı. Gözleri uykulu uykulu açılıp kapandı sanki. Gelenler de bu duvarların arasından kızarmış burunlarını avuçlayarak peş peşe yürüdüler. Başlarında çekik gözlü adam yoktu bu kez, o nereye gitmişse gitmiş, yerini ötekilerin Nedim Ağbi diye hitap ettiği, uzun boylu, çatma kaşlı biri almıştı.</p>
<p>İçeri girince o sabah ilkin mutfak kapısının önünde durup sağa sola baktı bu Nedim.</p>
<p>“Dışarıda bekleyen var mı?” diye sordu etrafındakilere, kendisi avludan geçmemiş de evin içine gökten inmiş gibi.</p>
<p>“On beş, yirmi kişi var,” dedi adamlardan biri. “Battaniyelere bürünmüş, bekliyorlar.”</p>
<p>“Beklesinler,” diye mırıldandı Nedim.</p>
<p>Ne yapacağını bilemediği için o sırada başını eğip ayaklarının ucuna baktı cevap veren adam. Arkadaşları da, dirsek dirseğe, ellerini önlerine kavuşturup beklediler duvarın dibinde.</p>
<p>Muzaffer küçük odanın eşiğindeydi bunlar olup biterken, sövenin kenarından başını uzatmış, sessizce adamlara bakıyordu.</p>
<p>Derken, Nedim Ağbi dedikleri bu adam hızlı adımlarla evin her yerini köşe bucak gezdi o gün, gezerken de arada bir durup kaşlarını oynata oynata, tepeden tırnağa, karşısına çıkan her şeyi süzdü.</p>
<p>Sonra emretti, dağılıverecekmiş gibi duran, yayları gevşemiş gülkurusu kanepeleri salondan alıp apar topar küçük odaya götürdüler.</p>
<p>“Şu vitrini de çıkarın!” dedi.</p>
<p>İçini boşaltmadan, şıngır şıngır, raflardan sarkan el emeği göz nuru dantelleriyle birlikte onu da alıp salona açılan büyük odaya götürdüler hemen, yüklüğün dibinde duran ön yüzü geyik resimleriyle süslü tahta sandığın yanına koydular.</p>
<p>Nedim kanepeler taşınırken hiç oralı olmadı ama vitrinin gidişini gözleriyle baştan sona takip etti. Yan yana dizilen bardaklarla fincanların devrildiğini ya da birbirleriyle çın çın tokuştuğunu gördükçe sinirlendi nedense, bir şey yiyormuş gibi birkaç defa sessizce çenesini oynattı. Yeterince özen göstermiyorlar diye, vitrini taşıyan adamları hayalinde ağzına attı da dişlerinin arasında çatır çutur çiğnedi sanki. Sonra ansızın döndü, boşalan salona gayet memnun bir ifadeyle uzun uzun baktı.</p>
<p>“Durmayın hadi, kızı getirin!” dedi sertçe.</p>
<p>Kendi içinde yankılanan, dünyadan kopmuş derin bir sessizlik hâlinde, kollarından tutup adeta sürüklercesine yavaş yavaş getirdiler Güldiyar’ı, her köşeden rahatça görülebilecek en iyi yer orasıdır diye, kapının karşısına düşen duvarın dibine bir minder atıp üstüne oturttular.</p>
<p>Kız değil de minder soluk alıp veriyormuş gibi oldu o oraya oturunca.</p>
<p>“Hah, işte bu kadar,” dedi Nedim. “O ufacık odada ziyaretçi mi kabul edilir yahu, hiç olacak şey mi? Bakın işte şimdi, bir seferde daha çok insan girebilir içeri, değil mi?”</p>
<p>Adamlar hep birlikte başlarını salladılar.</p>
<p>İçlerinden biri, “Bunu daha evvel niye düşünmedik ki biz?” diye hayıflandı o sırada.</p>
<p>“Başınızdaki düşünecekti, başınızdaki!” dedi Nedim ona ters ters bakarak.</p>
<p>Güldiyar’ın peşinden o gün Muzaffer de gitti tabii, yorgunluğunun içinde kaybolmuş, uçuk benizli küçücük bir yüzle, sığıntı gibi, sağ taraftaki duvarın dibine de o oturdu.</p>
<p>Nedim gözlerini dikip sessizce izledi onun hareketlerini.</p>
<p>“Bana bak,” dedi, o yerine oturunca. “Sen salonda yer işgal etmesen iyi olur aslında!”</p>
<p>Muzaffer anlamadı ilkin, boş boş baktı duvarın dibinden.</p>
<p>“Sen salonda yer işgal etmesen iyi olur diyorum,” dedi Nedim yeniden. “O vakit her seferinde içeriye bir kişi daha fazla alınır, değil mi?”</p>
<p>Afalladı Muzaffer, bir an ne diyeceğini bilemedi.</p>
<p>“Olur mu hiç, olur mu hiç?” diye kekeledi sonra, dizlerinin üstünde çarçabuk doğrularak. “Kız bensiz ne yapar?”</p>
<p>Nedim’in yüzü karardı birden, adamlarına emredip onu kargatulumba dışarı attıracakmış gibi fıldır fıldır etrafina bakındı.</p>
<p>“İmkânı yok bensiz yapamaz,” dedi Muzaffer. “Görüyorsunuz, parmağını oynatacak hâli kalmadı. Kendi başına bazı şeylerin üstesinden gelemiyor artık, illa ki birinin yardım etmesi gerekiyor ona. Gün boyu yemeği var bunun, yatması, kalkması var, suyu var, sonra ayıptır söylemesi tuvaleti var.”</p>
<p>Nedim azıcık yumuşadı bunları duyunca, peki bakalım, peki, kal, anlamında başını salladı.</p>
<p>Göz ucuyla Güldiyar’a doğru şöyle bir baktıktan sonra da adamlarıyla birlikte dışarı çıktı hemen, ellerini ceplerine soktu ve hiç kimseye hiçbir şey söylemeyen karanlık mı karanlık bir suratla, öğleye kadar ortalıkta tek başına gezindi durdu. Avluyu hıncahınç dolduran kalabalığın arasında kimi vakit gözden kayboldu böyle gezinirken. Kimi vakit, acaba isimleri sırasıyla yazıp sırasıyla okuyorlar mı, paraları tastamam topluyorlar mı ve bunları yaparken de insanlara iyi davranıyorlar mı diye bir köşeye sinip tilki gibi uzaktan uzağa adamları izledi. Hatta ismi okunanların peşine takılarak gitti, bir ara, kaşlarını oynata oynata evin içindeki işleyişi de kontrol etti. Ne var ki tatsız bir suratla geri döndü hemen, karman çorman bir hâl alan eşikteki ayakkabıların arasından geçip sundurmanın ucuna geldi, direğin dibine çömeldi ve sipariş edilen pideler gelinceye kadar oradan dalgın bir yüzle kalabalığı seyretti.</p>
<p>Yemekten sonra da aklına bir şey gelmiş gibi ansızın fırladı kalktı yerinden.</p>
<p>“İsmail, İsmail!” diye bağırdı sertçe.</p>
<p>Kuzguni siyah saçları ve kocaman burnuyla adamlardan biri koştu geldi hemen.</p>
<p>“Böyle olmuyor İsmail,” dedi ona.</p>
<p>Adam onun neyi kastettiğini anlamadı tabii, boş boş baktı.</p>
<p>Nedim de ona baktı bir müddet.</p>
<p>“Böyle olmuyor aslanım, böyle olmuyor,” dedi yeniden, küsmüş gibi suratını asarak. “Peşinen şunu söyleyeyim sana, ben buradaki gidişatı hiç beğenmedim!”</p>
<p>Adam ellerini önüne kavuşturdu o böyle deyince, kaşlarının altından sessizce baktı.</p>
<p>“Şimdi beni iyi dinle,” dedi Nedim. “Tespitlerime göre, içeri giren gruplardan kimi kızın yanında yarım saatten fazla, kimi de anca on beş, yirmi dakika kalıyor. Bu tür şeylere dikkat ettiğiniz falan yok anladığım kadarıyla, işi kara düzen götürüyorsunuz. Fakat böyle olmaz ki! Söyle, olur mu?”</p>
<p>“Olmaz,” dedi İsmail mahcup bir sesle.</p>
<p>Nedim onun sol omzunun üstünden gerideki kalabalığa doğru baktı.</p>
<p>“O hâlde bundan böyle saat tutulacak, tamam mı, ziyaret süresi sadece yirmi dakika olacak. Ne eksik ne fazla, saniyesi saniyesine yirmi dakika... Bu süre içerisinde kız ağladı ağladı, ağlamazsa yapılacak bir şey yok, ziyaret derhâl sona erdirilecek. Herkes şansına küssün, tamam mı?”</p>
<p>“Tamam,” diye mırıldandı İsmail.</p>
<p>“Bir de ayakkabı meselesi var,” dedi Nedim. “Çıkışta, her defasında acayip bir karmaşa yaşanıyor çünkü. Daha doğrusu, ayakkabısının tekini bulamayanlar oluyor, bunlar bir ayakları yerde bir ayakları havada, öyle, aval aval sağa sola bakınıyorlar. Ötekiler ayakkabısını giysin de kendilerininki ortaya çıksın diye bakınıyorlar tabii. Vakit kaybetmenin lüzumu yok, tamam mı, söyleyin, bundan böyle herkes içeri ayakkabısıyla girsin!”</p>
<p>“Peki ağbi,” dedi öteki.</p>
<p>Konuşmadı, hadi işinin başına dercesine elini salladı Nedim.</p>
<p>İsmail hemen öteki adamların yanına koştu.</p>
<p>Sundurmanın altından çıkıp ellerini ceplerine sokan Nedim de büyük bir sıkıntının pençesindeymiş gibi, hiç ışık vermeyen kırışık bir alınla aylarca ortalıkta gezindi durdu. Kalabalıktan bunaldığı için yan yan ilerleyerek gitti, avlunun girişinde, o kararmış tahtaların yanında oyalandı çoğu zaman. Daha doğrusu, briket duvarın üstüne oturup oradan uzaklara çekilmiş donuk bir yüzle habire aşağıya baktı. Hakikaten kız ağladığında gözlerinden taş mı dökülüyormuş diye, üçerli, beşerli gruplar hâlinde bayırı soluk soluğa tırmanıp gelenler oluyordu her gün, onlara baktı. Sonra avlu kapısından bir hayli sarsılmış vaziyette, kocaman gözlerle çıkıp kendi aralarında konuşa konuşa evlerinin yolunu tutanlar oluyordu, onlara baktı. Sonra Güldiyar’ı görmek isteyen insanları şehrin çeşitli semtlerinden getirip kavakların hizasında indiren sarı kuşaklı mavi minibüsler, sıcaklığı ta uzaktan hissedilen terli bir hırıltı eşliğinde tozu dumana katarak hızla geri dönüyordu, onlara baktı. Sonra toprak yolun kenarına gelişigüzel park edilen, camlarına güneş vurmuş otomobiller bir çoğalıp bir azalıyordu, onlara baktı. Sonra gecekondularla kaplı tepelerin, kavakların gerisindeki yokuşun başından yükselen yeşil minareli caminin ve sağ tarafa düşen Hüseyin Gazi Türbesi’nin üstünde sürekli şekil değiştiren, her biri küçük bir göl genişliğinde salkım saçak bulutlar uçuşuyordu, onlara baktı.</p>
<p>Sonra işte evin önüne simit satan iki çocukla bir çekirdekçi de gelmeye başladı o böyle bakarken.</p>
<p>Çocuklardan biri çapraz ayaklı tablasıyla, biri içine akça pakça bez döşenmiş kocaman kamış sepetiyle, daima yeşil bir hırka giyen orta yaşlı, çökük avurdu çekirdekçi de camekânlı arabasıyla geliyordu. Geldiler mi avlu kapısının dışında, sağlı sollu, birbirlerinden olabildiğince uzakta duruyordu simitçiler. Her gün bu mesafeyi mutlaka kolluyor, kollarken de bıyık altından karşılıklı gülümsüyorlardı. Hem ezelî bir esnaf raconuna uymanın memnuniyeti hem de bu raconu zarif ve muzip bir oyuna dönüştürmenin gizli hazzıyla gülümsüyorlardı sanki.</p>
<p>İncecik gövdesiyle tıpkı bir hayalet gibi öğleye doğru çıkıp gelen çekirdekçi bayırı tırmanamıyordu tabii, mecburen Dursun’un evinin arkasından dolanıyor, avlu kapısına dokuz, on adım kala durup arabasını duvara yaslıyor, aşağıya yuvarlanıp gitmesin diye de, her ihtimale karşı, tekerleklerin önüne arkasına şöyle kafa büyüklüğünde iri iri taşlar koyuyordu. Uykudaymış gibi, ağır mı ağır hareketlerle bardak hesabı satışa başlıyordu sonra, evvelce hazırladığı külahlara çekirdeği doldurup her defasında eskimiş etiketlere benzeyen silik bir gülümseme eşliğinde usulca uzatıyordu insanlara. Aslında, bir türlü yerine oturmayan bu yapıştırma bıyık tadındaki gülümseme hareketlerine hiçbir şey katmıyor, tam tersine, iğretiliği yüzünden onları sanki içinde bulundukları zamanın dışına çıkarıp büsbütün mecalsiz bırakıyordu ama adam yine de yıllardır sakladığı narin ve paha biçilmez bir hediyeyi takdim edercesine, hafifçe eğilerek külahları hep aynı şekilde uzatıyordu.</p>
<p>Çuvaldaki çekirdeği satıp bitirdiğinde de, gitmeden önce, ellerini beline koyup avludaki kalabalığı seyrediyordu bir müddet.</p>
<p>Orada olup bitenleri havsalası almıyormuş gibi, şaşkın gözlerle seyrediyordu.</p>
<p>Günlerden bir gün yine böyle ellerini beline koyup seyre dalmıştı ki, kalabalığın öteki ucunda umulmadık bir dalgalanma oldu. Dalgalanma olunca avlu daraldı birden ve bu darlıkta herkes birbirinin üstüne abanarak, birbirinin kolunu kanadını çekiştirerek, birbirinin ayağına basarak alelacele o tarafa doğru seğirtti. Ezilme tehlikesi geçiren, omuzlarına şal örtünmüş orta yaşlı birkaç kadın da paniğe kapılıp tiz çığlıklar eşliğinde hemen avlu kapısının dışına, simitçilerin yanına kaçtı. Kendilerini her türlü vaziyete el koymakla vazifeliymiş gibi gören bazı işgüzarlar yüzünden, avlunun çeşitli köşelerinde yeni kargaşalar da yaşandı o sırada; kimileri aniden birbirlerine, sen kim oluyorsun, dur hele, asıl sen kim oluyorsun diye bağırıp çağırmaya başladı.</p>
<p>Ortalık böyle karışınca Nedim duvarın üstünden indi hemen, insanların arasından elleriyle kendine yol aça aça, yüzüne düşen kırlangıç gölgeleriyle birlikte sundurmanın altına doğru koştu.</p>
<p>Uzaktan ne dediği pek anlaşılmıyordu ama Güldiyar’ın yanından çıkan bıyığı yelli, şişmanca bir adam tıpatıp kendisine benzeyen karısının koluna girmiş, bağıra çağıra İsmail’le tartışıyordu. Hani, kadın ikide bir kolundan çekiştirip durmasa karşısındakini pinçik pinçik edecekti neredeyse, o derece öfkeliydi.</p>
<p>Derken, en az onun kadar öfkeli birkaç kişi daha katıldı bu tartışmaya ve daha neler oluyor demeye bile kalmadan iş çığırından çıktı.</p>
<p>“Ne istiyor bunlar İsmail?” diye sordu Nedim ağzında soluk, koşar adımlarla yaklaşırken.</p>
<p>Karısını bırakıp İsmail’den önce öteki adam cevap verdi Nedim’e.</p>
<p>“Kardeşim,” dedi, gözlerini pörtleterek; “bu bizim üçüncü gelişimiz! Hiç olacak şey mi, kızın gözlerinden dökülen taşları bir kere bile göremedik daha, bir kere bile!”</p>
<p>“Vallahi ben de göremedim!” diye atıldı kalabalığın içinden başka biri. “İki defadır geliyor, boşuna masraf ediyorum!”</p>
<p>“Doğru söylüyor!” dedi onun arkasından biri daha, öne doğru fırlayarak. “Bu işe çare bulmalı, vallahi boşuna masraf ediyoruz!”</p>
<p>Nedim kime nasıl cevap vereceğini bilemediği için, mızrak misali, sivri sivri yükseliveren bu seslerin arasında bocaladı önce. Sonra nasıl akıl ettiyse etti, kalender bir havaya bürünerek ellerini kaldırıp ortalığı yatıştırmaya çalıştı. O böyle avuçlarını yere çevirip birkaç defa top zıplatır gibi ellerini hızlı hızlı hareket ettirince sesler kesildi birden, acaba ne söyleyecek diye herkes ona baktı. Büyütülecek bir şey yok yahu, vallahi boş yere kalbimi kırıyorsunuz dercesine, sitemkâr bir ifadeyle Nedim de onlara baktı bir müddet. Hatta o sırada başını bir o yana, bir bu yana yıktı da kalabalığın karşısında adeta yanağının okşanmasını bekleyen sevimli bir çocuğa dönüştü.</p>
<p>Ne var ki pek uzun sürmedi çocukluğu, ellerini indirir indirmez büyüdü, ceberut biri oldu yeniden.</p>
<p>“Şansınıza küsün!” dedi sonra, herkesi şaşırtan inanılmaz bir öfkeyle. “Taşları göremediyseniz ben ne yapayım ha, ben ne yapayım? Anasını satayım, pilli bebek değil ki bu, düğmesine basınca ağlasın!”</p>
<p>Şişman adam tırstı bu sözleri duyunca, suratını asıp küçük küçük adımlarla karısına doğru sokuldu.</p>
<p>O sırada adamlarına, “İşinize devam edin len, benim kafamı bozmayın!” diye bağırdı Nedim.</p>
<p>Adamlar yanı başında değil de sanki çok uzaktaymış gibi, aynı zamanda göz ucuyla kalabalığa doğru bakarak adeta aba altından sopa gösteriyormuş edasıyla bağırdı. Bağırdıktan sonra da ellerini kaldırıp yüzünün hizasında çarpı işaretine benzeyen, bol rüzgârlı, âni bir hareket yaptı. Pekâlâ beyler, hepsi bu kadar, şu andan itibaren söyleyeceklerinize kulaklarımı kapatıyorum demek istedi sanki. Bir nevi, el kol hareketlerinden oluşan bir şangırtıyla kepenk indirdi.</p>
<p>Böylece, daha fazla büyümeden bu tatsızlık geçiştirildi o gün.</p>
<p>Pabucun pahalı olduğunu gören şişman adam karısının koluna girdi ve bir daha imkânı yok gelmem havasıyla, başını iki yana sallaya sallaya sessizce avludan çıktı gitti.</p>
<p>Onun sesindeki cesaretin dallarına tutunup taşları göremedik, vallahi paramız boşa gidiyor diye sızlananlar da etrafa korku dolu gözlerle şöyle bir baktıktan sonra kafalarını yere eğdiler hemen, kıçın kıçın uzaklaşıp kalabalığın içinde kayboldular.</p>
<p>Ne var ki ertesi gün öğle saatlerinde, tam da pidecinin çırağı siparişleri getirip teslim ettiği sırada aynı huzursuzluk yeniden baş gösterdi. Güldiyar’ın gözlerinden dökülen taşları göremediğini söyleyenler mantar gibi çoğaldı birdenbire, bunlar kafa kafaya verip kendi aralarında konuşmaya, her fırsatta boşuna masraf ediyoruz diye yakınmaya ve hafiften homurdanmaya başladılar. İsmail’le birlikte öteki adamlar avlunun çeşitli yerlerinden yükselen bu homurtuları kulak ardı ettiler önce, içeri girip çıkanların ardı arkası gelmeyen şikâyetlerini de her defasında yuvarlak lâflarla ustaca savuşturdular ama bunlar bir işe yaramadı. Tam tersine, ağız kalabalığına getirildikçe insanlar hırçınlaşıp homurtularının şiddetini biraz daha arttırdılar.</p>
<p>Bu işe bir çözüm bulabilmek için, Nedim de Güldiyar’ın başına tebelleş oldu o vakit, baskın veriyormuş gibi, kapıları sımsıkı kapatıp adamlarıyla birlikte paldır küldür salona daldı.</p>
<p>Dalar dalmaz da, “Sen niye ağlamıyorsun kız, niye ağlamıyorsun?” diye gürledi önce.</p>
<p>Minderin üstünde tortop duran Güldiyar cevap vermedi tabii, başını kaldırıp bakmadı bile.</p>
<p>Nedim kendini boşluğa konuşmuş gibi hissetti o sırada, hafiften bozuldu. Bozulunca etrafındaki adamlardan gözlerini kaçırdı hemen, kapkara bir suratla döndü, kaşlarını oynata oynata salonun o ucundan bu ucuna birkaç defa gitti geldi.</p>
<p>Ardından da Güldiyar’ın karşısına dikilerek, kız sen niye ağlamıyorsun ha, söyle bana, niye ağlamıyorsun diye bağırıp çağırmaya başladı. Bunu yaparken bazen kendine hâkim olamayıp pürhiddet kızın üstüne yürüyor, tokat atacakmış gibi elini hızla kaldırıyor, sonra her nasılsa vazgeçiyor ve dişlerini sıkarak bir müddet hiç kımıldamadan, yuvalarından fırlamış kocaman gözlerle kötü kötü bakıyordu. Burun delikleri habire açılıp kapanıyordu o böyle bakarken. Kabarıp şişen alnındaki damarlar da zonk zonk zonkluyordu.</p>
<p>Bir keresinde, salonu kim bilir kaçıncı kez turladıktan sonra yine hızını alamayıp karanlık bir atmaca gibi kızın üstüne yürümüş ve elini hışımla kaldırmıştı ki, Muzaffer, ben buradayım dercesine hafifçe öksürdü duvarın dibinden.</p>
<p>“Üstelemeyin, n’olur, üstelemeyin,” dedi ardından da uzak kedi mırıltısına benzeyen, duyulur duyulmaz bir sesle.</p>
<p>Kimse cevap vermedi ona.</p>
<p>“Görmüyor musunuz,” dedi yeniden, dizlerinin üstünde hafifçe doğrularak. “Ağlayacak hâli mi kaldı onun, göz pınarları kurudu artık, görmüyor musunuz, göz pınarları kurudu.”</p>
<p>“Sen sus!” diye bağırdı Nedim.</p>
<p>Yere doğru hamle yaparak adeta tükürür gibi bağırdı.</p>
<p>O böyle bağırınca, öteki adamlar da hep birlikte gözlerini çevirip sert bakışlarla Muzaffer’i olduğu yere çivilediler hemen.</p>
<p>Nedim hiç ara vermeden, gitgide çatallanan damarları yırtılmış bir sesle o gün salonun ortasında döne döne bağırıp çağırmaya devam etti böylece. Hatta bir süre sonra büsbütün kendinden geçti ve edepsizliği iyice ele aldı da Muzaffer’in yakarışlarına bile aldırmadan kızın yüzüne karşı, la seni şöyle yaparım, la seni böyle yaparım diye çirkin tehditler savurmaya başladı.</p>
<p>O böyle evin içinde bağıra çağıra korku rüzgârları estirirken, bir an için, sesleri duyan avludaki vicdan sahibi insanların artık daha fazla dayanamayıp hep birlikte vaziyete el koyacaklarını düşündü Muzaffer. Bunu düşününce umutlandı hâliyle, hem de öyle çok umutlandı ve aklından geçen şeyin olacağına öyle yürekten, öyle yürekten inandı ki, birden, gözlerini kapıya çevirip içeri girecek olan o vicdan sahibi insanları beklemeye başladı. Elleri heyecandan dizlerinin üstünde tir tir titriyor, kalbi de kuş olmuş, deli gibi habire kanat çırpıyordu beklerken. Kulakları işiteceği ayak seslerindeydi. Bir yandan da içinden tespih çekercesine, hadi gelsinler artık Allahım, hadi gelsinler artık, hadi gelsinler diye sürekli dua ediyordu.</p>
<p>Gelgelelim, ettiği onca duaya rağmen kapıyı açıp içeri giren olmadı o gün.</p>
<p>Olmayınca da umudunu kesti Muzaffer, bize kimseden fayda yok, insanlar bu rezilliği seyretmekten başka bir şey yapmıyor diye düşündü. Kolunu kanadını kıran bu düşünceyle oturduğu yerden usulca kalktı sonra, tepesinde dikilen izbandut kılıklı iki adamın arasından geçerek, sağ dizini ova ova, bir omzu aşağıda bir omzu yukarıda, Nedim’e doğru yürüdü.</p>
<p>“Yazıktır,” dedi onun yanına varınca. “Yazıktır, kıza eziyet edip durmayın.”</p>
<p>Elleri havada, bir an hareketsiz kaldı Nedim.</p>
<p>Muzaffer dikkatle onun yüzüne baktı. Bakarken iğne ucu kadarcık da olsa bir merhamet ışığı aradı ama göremedi.</p>
<p>“Acaba,” dedi göremeyince, “bu işin başka çaresi yok mudur?”</p>
<p>Cevap vermedi öteki, gözleri Güldiyar’da, öylece durdu.</p>
<p>Dizini ovmaya devam etti Muzaffer.</p>
<p>“Evvelce dökülen taşları getirip kızın önüne saçsak olmaz mı?” dedi sonra.</p>
<p>Nedim ona döndü birden.</p>
<p>“Taşlar duruyor mu?” diye sordu, kaşlarını hafifçe oynatarak.</p>
<p>“Duruyor,” dedi Muzaffer.</p>
<p>Öteki bir an kuşkuyla baktı ona.</p>
<p>“Git getir hemen, git getir!” diye bağırdı.</p>
<p>Muzaffer dizini ovmaktan vazgeçip büyük odaya doğru yürüyünce İsmail de seğirtti peşinden.</p>
<p>Biri önde, öteki arkada, kapının dibine vardılar.</p>
<p>Muzaffer orada taşlardan söz ettiğine pişman olmuş gibi, başını öne eğerek bir vakit kara kara düşündü. Sonra elini uzatıp kapının kolunu tuttu ve tutar tutmaz da birtakım sesler duydu. Avludaki insanların seslerine benzemeyen, her biri birbirinden kalın seslerdi bunlar; yakın bir yerden yükseliyor, yükselince de sanki başka bir zamanın içine yayılıyorlarmış gibi ortalıkta uzak uzak yankılanıyorlardı.</p>
<p>Muzaffer duraksadı onları duyunca, bir eli kolda, neler oluyor dercesine dönüp İsmail’e baktı.</p>
<p>Öteki umursamadı onun bakışını, kayıtsız bir yüzle sağa doğru eğilerek kapıyı sertçe itti o sırada, peş peşe içeri girdiler.</p>
<p>İşte o vakit Muzaffer yüklüğün dibinde duran sandığın ön yüzündeki geyik resimleriyle karşılaştı birden, karşılaşınca da şaşkınlıktan oracıkta dondu kaldı. Resimdeki geyikler canlanmıştı çünkü, yay gibi gerilip burunlarını havaya dikmiş, hep birlikte acı acı böğürüyorlardı. Hem de öyle şiddetli yapıyorlardı ki bunu, arka plana çizilen çamlarla kaplı dağlar bile o sırada bu böğürtülerin rüzgârıyla adeta deprem oluyormuş gibi zangır zangır sarsılıyordu. Toynakların çevresindeki otlardan yükselen ince ıslıklarla birlikte bu zangırtılar sandığı da titretiyordu hafifçe, pencereden vuran solgun günışığını, perdedeki gülleri ve vitrinin orasından burasından sarkan o el emeği göz nuru dantelleri de titretiyordu. İğneden ipliğe, her şey kendi meşrebince böğürtülere eşlik ediyormuş gibi görünüyordu bu yüzden. Geyiklerin de böğürdükçe güzelliklerine güzellikler ekleniyordu sanki, odanın loş havasına rağmen, kızıla çalan tüylerinin parıltısı bilinmeyen bir yerden ışık alıyormuş gibi anbean çoğalıyordu.</p>
<p>Bunlar olup biterken, donup kaldığı yerde hâlâ hareketsizdi Muzaffer; gözlerini hiç kırpmıyor, yarı açık bir ağızla öylece sandığa bakıyordu.</p>
<p>“Yürüsene dayı,” diye homurdandı İsmail o sırada, arkasından.</p>
<p>“Geyikler,” dedi Muzaffer, aniden canlanıveren bambaşka bir sesle. “Acı acı, geyikler beğiriyor!”</p>
<p>“Ne geveliyorsun sen yahu, ne geveliyorsun?” diye sordu öteki.</p>
<p>Yavaşça dönüp baktı ama cevap vermedi Muzaffer. Başka bir âleme geçmiş gibiydi o an, beti benzi yerine gelmiş, suratı çocuksu bir hâl almış, gözlerinin içinde de top top kıvılcımlar uçuşmaya başlamıştı. Heyecandan zor nefes alıp veriyordu.</p>
<p>“Yürüsene dayı,” dedi İsmail yeniden, eliyle sırtına dokunarak.</p>
<p>Geyikleri ürkütmemek için ayaklarının ucuna basa basa böğürtülerin arasından usulca ilerledi Muzaffer, gitti, sandığın iki adım gerisinde durdu. Durunca da eğilip kocaman gözlerle geyiklere yalandan baktı. Bir ağızdan figan eden bu hayvanların her birine ayrı ayrı sarılmak istiyormuş gibi kollarını da açtı hatta bakarken ve bir müddet hiç kımıldamadı.</p>
<p>O sırada burunları hâlâ havadaydı geyiklerin, böğürtüleri yanık yanık duvarların yüzünde yankılanıyor, yankılandıkça çoğalıyor, çoğalınca kapıdan çıkıp evin içinde dolanıyor, sonra da dolandığı yerlerin irili ufaklı titreşimleriyle, dolandığı yerlerin kokularıyla, dolandığı yerlerin renkleriyle birlikte gelip gür bir şekilde odaya yeniden doluyordu.</p>
<p>Muzaffer hoş bir yüzle, pürdikkat sandığa bakıyordu hâlâ.</p>
<p>Derken açılmış kollarıyla, geyiklere doğru biraz daha yaklaştı.</p>
<p>“Yahu, sen ne yapıyorsun öyle?” diye sordu İsmail aniden.</p>
<p>Duruşunu bozmadan, ağzı kulaklarında, dönüp baktı Muzaffer. Ardından da kendini tutamayıp kıkır kıkır güldü.</p>
<p>“Geyikler,” dedi sonra. “Duyuyor musun, geyikler ayaklanmış bak, hep birlikte beğiriyorlar!”</p>
<p>“Hadisene be adam!” diye parladı öteki. “Hani, nerede taşlar?”</p>
<p>Doğruldu Muzaffer, az evvel kıkır kıkır gülen o değilmiş gibi, ifadesi silinmiş sapsarı bir yüzle etrafına bakındı.</p>
<p>Gayriihtiyari, İsmail de baktı onunla birlikte.</p>
<p>“Sana soruyorum len,” dedi yeniden. “Oyalama beni, hani, nerede taşlar?”</p>
<p>Muzaffer elinin ucuyla önünde duran sandığı gösterdi. Gösterirken yüzünün şekli değişti birden, gözleri buğulandı. Hatta bir türlü iyileşmeyen o kavlak dudaklarına da yine külrengi bir titreme gelip oturdu.</p>
<p>İyice sabırsızlanan İsmail onu sert bir omuz darbesiyle kenara, vitrinin dibine doğru itti o sırada. Sonra sandığın başına geçip sarı sarı ışıldayan teneke şeritlerle süslü kapağı tuttu, öfkeyle kaldırdı. Sandığın neredeyse yarısına kadar gözyaşı iriliğindeki taşlarla dolu olduğunu görünce duraksadı bir an. Daha doğrusu, yüzünü birkaç parmak geriye çekerek şöyle bir baktı. Ardından da ellerini daldırıp bir çatal avuç taşla ve biraz da şaşırmış bir yüzle doğruldu hemen, hiç vakit kaybetmeden, Muzaffer’i orada bırakıp uzun adımlarla salona koştu.</p>
<p>Sonra, onun koşa koşa getirdiği taşları gelişigüzel dökülmüş havası vererek Güldiyar’ın dizlerinin dibine serpiştirdiler ama bu ziyaretçileri pek tatmin etmedi. İkinci günün sabahında kocasıyla birlikte derenin dibindeki sisin içinden çıkıp gelen son derece şüpheci bir kadın, teneke gıcırtısına benzeyen o bet sesiyle, “Peki, bu taşların kızın gözlerinden döküldüğü ne malûm?” deyiverince zihinler bulandı çünkü. Üstelik kadının ettiği bu lâf neredeyse rüzgâr hızıyla öyle çabuk yayıldı ve ortalıkta ne malûm, ne malûm, ne malûm diye öyle çok yankılandı ki, o günden sonra kimse yere serpiştirilen taşlara bakmadı artık, ister istemez bütün gözler yine Güldiyar’ın yüzüne çevrildi. Taş döküldüğü falan yok yahu, göz göre göre soyuluyoruz türünden mızırdanmalar da başladı sonra, her yer ikide bir kabarıp sönen, kabarıp sönerken de birbirlerini kışkırtan ürkütücü seslerle doldu.</p>
<p>Avlunun cadı kazanı gibi fokur fokur kaynadığını fark edince bu sefer daha çok öfkelendi Nedim, öfkelenmekten de öte adeta çıldırdı ve Güldiyar’ın karşısına geçip yine etrafa tükürükler saçan kocaman bir ağızla, kız sen niye ağlamıyorsun ha, niye ağlamıyorsun diye bağırıp çağırmaya başladı. Yeri göğü inletti bağırıp çağırırken. Hayâ perdesi yırtık olduğu için lâfını sakınma gereği de duymadı hiç, ağzına geleni söyledi. O sırada tehditler de gırla gitti tabii, dakika başı korkunç, dakika başı iğrenç, dakika başı edepsiz mi edepsiz şekillere bürünerek ardı ardına yağmur gibi yağdılar.</p>
<p>Nedim böyle öfke nöbetleri geçirip evin altını üstüne getirirken, bir öğle vakti Muzaffer de su verme bahanesiyle kalktı, titreye titreye, elinde bardak Güldiyar’ın yanına yaklaştı.</p>
<p>“Tut kendini,” diye fısıldadı kulağına. “Sakın ağlama kızım e mi, sakın ağlama, belki o zaman def olup giderler.”</p>
<p>Konuşmadı Güldiyar, söylenenleri anlayıp anlamadığına dair herhangi bir belirti de göstermedi. Üzerine tutam tutam saçlar bırakılmış ufak bir giysi yığını gibi, dilsiz ağızsız, öylece durdu duvarın dibinde.</p>
<p>Belki ağlamayacaktı artık, babasının umduğu gibi, belki o zaman bu adamlar def olup gidecek ve avluyu dolduran kalabalık da yavaş yavaş dağılacaktı ama öyle olmadı.</p>
<p>Bağırıp çağırmanın işe yaramadığını gören Nedim, sonunda kızı ağlatabilmek için yeni bir çare buldu çünkü. Bulunca da gözleri parladı birden, sundurmanın altında, direkle duvar arasında birkaç defa gitti geldi. Gidip gelirken de habire sigarasından çekip ağız dolusu duman üfledi ortalığa, habire çekip ağız dolusu duman üfledi.</p>
<p>Sonra zınk diye durdu direğin dibinde.</p>
<p>Dişlerinin arasından, “Dinsizin hakkından imansız gelir len,” dedi kendi kendine. “Dinsizin hakkından imansız gelir!”</p>
<p>“Ne buyurdun ağbi?” diye sordu İsmail.</p>
<p>Nedim cevap vermedi, uzak tepelere doğru bakıp pis pis gülümsedi sadece.</p>
<p>Tam o sırada yine beyaz gövdeli, kocaman bir uçak geçti gecekonduların üstünden; korkunç bir gürültüyle mahalleyi zangır zangır sarsarak alçaldı, alçaldı ve ufku kaplayan o bol ışıltılı, yüksek binaların gerisinde kayboldu. Silinen sesler hep birlikte yeniden ortaya çıktı o kaybolunca, hallaç pamuğu gibi sağa sola dağılan avlular, ağaçlar ve gecekondular gelip yerlerine yeniden oturdu.</p>
</body>
</html>