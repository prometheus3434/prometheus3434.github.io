<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>5</h2>
<p>Sabahleyin, siyah elbiseli adamlar gelir gelmez onların yanına koştu hemen.</p>
<p>“Hayrola dayı?” dedi içlerinden biri. “O camdaki nedir öyle?”</p>
<p>Muzaffer, gayriihtiyari dönüp küçük odanın penceresine baktı.</p>
<p>“Evi satıyorum,” dedi sonra, aniden canlanıveren kararlı bir sesle. “Olmuyor böyle, kızımı da alıp köye döneceğim.”</p>
<p>Adam sessizce arkadaşlarına baktı.</p>
<p>Bakınca onlar da yaklaştılar Muzaffer’in yanına, biçimsiz bir yay şeklinde, peş peşe gelip karşısında durdular.</p>
<p>Avlu yavaş yavaş dolmaya başlamıştı o sırada, sağda solda ışıldayan gözler çoğalmıştı. Gözlerle birlikte ayak sesleri, ayak sesleriyle birlikte kumaş hışırtıları, kumaş hışırtılarıyla birlikte konuşmalar ve nefes alıp vermeler de çoğalmıştı hâliyle. On beş, yirmi erkek de pencerenin dibine toplanmıştı, bunlar orada hiç kımıldamadan, enselerinde güneş, habire camdaki kâğıda bakıyorlardı. SATILIK kelimesinin içinde kolayca görünmeyen başka kelimeler varmış da, sanki bakışlarıyla onlara ulaşmaya çalışıyormuş gibiydiler.</p>
<p>“Demek satıyorsun,” dedi aynı adam, elini çenesinde gezdirerek. “Kararlısın yani?”</p>
<p>Muzaffer, kararlıyım anlamında başını salladı.</p>
<p>“Ben içerdeyken,” diye rica etti ardından da, “alıcı falan çıkarsa, size zahmet, haber edin olur mu? Üçün beşin önemi yok, bir an evvel satıp gidelim biz köye. Hem sizi de daha fazla uğraştırmamış oluruz, işinize gücünüze dönersiniz.”</p>
<p>“Merak etme dayı,” dedi adam. “Alıcı çıkarsa derhâl haber veririz.”</p>
<p>Sonra ötekilere döndü aniden.</p>
<p>“Öyle değil mi arkadaşlar?”</p>
<p>Ötekiler de, öyle tabii, öyle anlamında başlarını salladılar.</p>
<p>Böylece, çok geçmeden her şeyin yoluna gireceğini düşünen Muzaffer o gün biraz daha diri adımlarla döndü içeri, küçük odaya geçti, her zamanki gibi duvarın dibine oturdu. O orada otururken, aradan içi çeşitli insanlarla, tıklım tıklım gürültülerle ve itişip kakışmalarla dolu birkaç hafta geçti, sonra bu haftaların peşinden aynı şekilde birkaç hafta daha, birkaç hafta daha geçti ama eve bir türlü alıcı çıkmadı.</p>
<p>Derken günlerden bir gün, dokuz, on kişilik bir grupla birlikte berber Zahit girdi küçük odanın kapısından. Göbeğinin büyüklüğünden bastığı yeri göremeyen şişmanca bir kadınla avurtları çökmüş kara kuru bir erkeğin arkasındaydı. Muzaffer onu fark edince, hoş geldin demek için usulca kalktı oturduğu yerden. Ne var ki Zahit kaşlarını çatarak şöyle bir bakıp başını çevirdi hemen, yürümeye devam etti.</p>
<p>Muzaffer onun neden böyle davrandığını anlamadı tabii, bekledi sessizce.</p>
<p>“Hoş geldin,” dedi sonra, dayanamayıp çekingen bir ifadeyle. “Selam sabah yok mu?”</p>
<p>“Yok,” dedi Zahit, ötekiler duymasın diye sesini iyice alçaltıp başını da uzatabildiğince uzatarak. “Sana selam sabah yok! Ben buraya sadece şu çocuğun durumunu merak ettiğim için geldim.”</p>
<p>Gruba refakat eden kıvırcık saçlı adam kapının dışındaydı o sırada, arkadaşlarından biriyle, verecekleri yemek siparişini konuşuyordu.</p>
<p>“Ne yaptım ki ben sana?” dedi Muzaffer.</p>
<p>Zahit ötekilerle birlikte Güldiyar’a doğru yürüyecekken odanın ortasından döndü, birden, üzerine çullanacakmış gibi iki adım daha yaklaştı ona.</p>
<p>“Hiç utanmıyor musun sen?” diye fısıldadı öfkeyle. “Kızının derdinden para kazanmaya hiç utanmıyor musun? Şaraba mı veriyorsun o paraları?”</p>
<p>Muzaffer beyninden vurulmuşa döndü bu sözleri duyunca, gözleri yuvalarından firladı, koca koca oldu.</p>
<p>“Demek dükkânı da bu yüzden boşladın sen,” diye devam etti Zahit. “Demek burada böyle tıkır tıkır işleyen bir değirmen kurdun?”</p>
<p>“Yahu,” diye kekeledi öteki, ellerini çaresizce oynatarak; “neler saçmalıyorsun sen, nereden çıkarıyorsun bütün bunları?”</p>
<p>Zahit kapının dışındaki adamlara doğru kısa bir bakış fırlattıktan sonra biraz daha yaklaştı Muzaffer’e. Büyüyüveren yüzünün ortasında gözleri öfkeden alev alev yanıyordu.</p>
<p>“Şeyimden uydurmuyorum herhâlde!” dedi, dişlerini sıkarak. “Ben buraya girebilmek için kapıdakilere para verdim!”</p>
<p>Ne diyeceğini bilemedi Muzaffer, çaresizce ağzını açıp kapadı o sırada.</p>
<p>Zahit sırtını odanın içindeki gürültülere dönmüş, dikkatle onun yüzüne bakıyordu.</p>
<p>“Adam başı elli lira alıyorlar,” dedi.</p>
<p>“Benim bundan hiç haberim yok,” diye mırıldandı Muzaffer, güçlükle. “Kitap çarpsın haberim yok!”</p>
<p>“Nasıl olmaz yahu?” dedi öteki.</p>
<p>O an hafifçe başı döndü Muzaffer’in, geri çekilip arkasındaki duvara yaslandı.</p>
<p>“Kızın yanından ayrılamıyorum ki ben,” dedi. “Dışarıda olanları nereden bileyim Zahit?”</p>
<p>Yüzünü ellerinin arasına alıp gözlerini kıstı sonra, bir vakit, boşluğa bön bön baktı.</p>
<p>“Dursun mu tezgâhladı acaba bütün bunları, bilemiyorum ki.”</p>
<p>“Boş yere onun günahını alma,” dedi Zahit. “Zaten bu iş yüzünden hırpalamışlar epeyce.”</p>
<p>“Dursun’u mu?”</p>
<p>“Dursun’u.”</p>
<p>“Kim hırpalamış?”</p>
<p>Zahit gözleriyle kapıda hâlâ yemek siparişini konuşan adamları işaret etti.</p>
<p>Öfkeden yüzü pancar gibi kızaran Muzaffer o sırada aniden adamlara doğru atıldı ama öteki vücudunu siper edip onu engelledi hemen. Babacan bir tavırla, böyle fevri hareket etmemesi gerektiğini söyledi. Söyledikten sonra da tepeden tırnağa süzdü onu ve acıdı birden, alt dudağını hafifçe ısırarak, vay senin hâline vay dercesine birkaç defa başını sağa sola salladı.</p>
<p>Ardından da körük gibi soluyan Muzaffer’i olduğu yerde öylece bırakıp odanın öteki ucuna, Güldiyar’ın yanına gitti Zahit. Bekleşen insanların arasından öne doğru eğilerek erkeklerin omuzlarına dokuna dokuna geçti, varıp alacalı minderin dibine sokuldu, bir müddet kederli gözlerle kızın yüzüne baktı, baktı ve geri döndü.</p>
<p>Sırtındaki o tiridi çıkmış mavi önlüğün ceplerine ellerini sokup Muzaffer’in yanına yeniden yaklaştı geri dönünce.</p>
<p>“Bu arada,” dedi, “insanlar tamire verdikleri ayakkabıları almak için her gün senin dükkâna gelip gidiyor, haberin olsun.”</p>
<p>“Onların derdi de kelikler mi?“ diye hayıflandı Muzaffer.</p>
<p>“Öyle deme, öyle deme,” dedi öteki.</p>
<p>Muzaffer cebinden dükkânın anahtarını çıkarıp Zahit’e uzattı.</p>
<p>“Vakit tamam!” dedi o sırada kapıdaki kıvırcık saçlı adam, elini ahşap söveye pat pat vurarak. “Oyalanmayın hadi, daha bir sürü bekleyen var!”</p>
<p>“Bunlar çok fena,” diye fısıldadı Zahit, anahtarı alırken. “Sana dost tavsiyesi, düşün taşın, bir an evvel bu işe bir çare bul!”</p>
<p>Odadakiler gönülsüzce kalkmış, hani kızın gözlerinden taş döküldüğünü göremedik diye mızırdanarak kapıya doğru ilerlemeye başlamışlardı. Mecburen Zahit de yürüdü onların peşinden, küçük küçük adımlarla kapıdan çıkıp gözden kayboldu.</p>
<p>Hâlâ ayakta duran Muzaffer ne yapacağını bilemedi oda boşalınca. Daha doğrusu, nicedir elleri ve ayakları bağlıymış da sanki o sırada çözülüvermiş gibi, tuhaf bir serbestlik hissetti. Böyle hissedince de karmakarışık bir suratla koştu, palas pandıras kapının önüne çıktı.</p>
<p>“Bana bak,” dedi, elindeki listeden isimleri okumaya hazırlanan adama. “Siz burada, insanlardan para mı alıyorsunuz, ha?”</p>
<p>Adam çenesine doğru sarkan siyah bıyıklarıyla dönüp baktı bir an. Gözleri, kaşlarının gölgesine bırakılmış bir çift boncuk gibi ışıl ışıl parlıyordu ama o bıyıklarıyla baktı.</p>
<p>“Söyle, para mı alıyorsunuz?” diye tekrarladı Muzaffer.</p>
<p>“Sen ne diyorsun len, hıyarağası?” dedi adam birden.</p>
<p>Sesi kamçı olmuş, suratına şakkadak inmişti Muzaffer’in.</p>
<p>Sağdan soldan ötekiler de koştu geldi o sırada, siyah siyah, kapının önüne toplandılar.</p>
<p>“Gidin,” dedi Muzaffer, boğazını yakan acı bir sesle. “Hemen şimdi, evimi terk edin!”</p>
<p>O böyle deyince, adamlardan alnı açık, gözleri çekik olanı yaklaşıp koluna girdi hemen, “Bu meseleyi uluorta konuşmayalım, hele gel gözünün yağını yediğim, hele gel,” diyerek kapıya doğru sürükledi Muzaffer’i. İçeriye sokar sokmaz da mutfak kapısının önünde tartaklamaya başladı.</p>
<p>“Biz burada bunca zamandır babamızın hayrına mı kürek çekiyoruz len?” diye bağırdı tartaklarken.</p>
<p>Muzaffer neye uğradığını şaşırdı tabii, adamın elleri ve yüzü birdenbire büyüyüp amansız bir hâl alınca karşı koymaya bile vakit bulamadı. Kollarını başının üstünde tutup sağa sola eğilerek kendini korumaya çalıştı sadece. Bunu yaparken birkaç defa sendeleyip yere yıkılacak gibi oldu ama öteki elinden, eteğinden tutup hırsla çekti onu, çektikçe de burası kaşı, orası gözü, şurası duluğu muluğu demeden üst üste yumrukladı.</p>
<p>“Pideleri hapır hupur yerken iyiydi ama değil mi?” diye bağırdı dişlerinin arasından. “Hiç sormuyordun bu değirmenin suyu nereden geliyor diye, ha? Söylesene, sormuyordun, öyle değil mi?”</p>
<p>Cevap vermedi Muzaffer, boğuk boğuk yankılanan sesini işitti ama adamın ne dediğini hiç anlamadı o sırada. İyice sersemlediği için daha fazla dayanamadı zaten, çenesine yediği okkalı bir yumruğun ardından birdenbire yere kapaklandı. Öteki büsbütün hırslandı onun düştüğünü görünce, adeta kendinden geçti ve o çekik gözlerini acayip bir şekilde pörtleterek bu sefer de var gücüyle tekmelemeye başladı. Tekmeleri yedikçe, menteşelerinden kurtulan kapılar korkunç bir gürültüyle firıl fırıl döndü Muzaffer’in etrafında. Kapılarla birlikte duvarlar, duvarlarla birlikte çivilere asılmış giysiler, giysilerle birlikte her an yere damlayacakmış gibi görünen tavan tahtalarındaki budak izleri de döndü. Köydeki mis kokulu kırlar da döndü hatta, bağlardan, bahçelerden sarkan gölgeler, uğultularının içinden yükselen dağlar, göletler, ağaçlar ve şıngır şıngır avluya saçılıveren o rengârenk bilyeler de döndü.</p>
<p>Sonra, birdenbire Güldiyar’ın yüzü belirdi küçük odanın kapısında. Gürültüyü patırtıyı duyunca dayanamayıp emekleye emekleye eşiğe kadar gelmiş, ellerinin üstünde, korku dolu kocaman gözlerle olup bitenlere bakıyordu.</p>
<p>Adam durdu onu görünce, üstünü başını düzelterek birkaç adım geri çekildi.</p>
<p>Onun çekilmesiyle birlikte Muzaffer rahatladı bir nebze, genişleyiveren soluğu neredeyse pof diye fırladı çıktı ağzından. Soluğu böyle fırlayıp çıkınca etrafı da az buçuk aydınlandı sanki ve nicedir bükülü duran bacakları kendiliğinden gevşedi. Sonra bir eliyle karnını tutarak, kanlar içinde, yüzünü yavaşça kaldırdı yerden. Kaldırır kaldırmaz da eşikten bakan Güldiyar’la göz göze geldi. Utancından ne yapacağını bilemedi, şar şar, başından aşağı kaynar sular döküldü o sırada. Boynunu uzatıp ellerinin üstünde yaylanarak kız da bir şey söyleyecekmiş gibi ağzını birkaç defa açtı kapadı ama konuşamadı. Çok kötü oldu konuşamayınca, kendi çizgilerinin içinde kıvranıp duran sapsarı bir yüzle baktı kaldı kapının kenarından. Dudakları hafifçe titredi sonra, bakışları titredi ve birden ağlamaya başladı. Ağlayınca da o güzel gözlerinden taşlar döküldü yine, ıslak ıslak ortalığa saçıldılar.</p>
<p>Çekik gözlü adam apar topar dışarı çıktı o vakit, içerisi görünmesin diye kapıyı da arkasından sessizce kapattı.</p>
<p>“İsimleri hemen okuma len,” dedi, eşikte duran arkadaşına. “Biraz bekle!”</p>
<p>Öteki, başını salladı ve oyalanmak için, sanki listelerde bir karışıklık varmış gibi elindeki kâğıtları evirip çevirmeye başladı.</p>
<p>O akşam kalabalık dağılınca, küçük odanın penceresindeki SATILIK yazısını kaldırdı bu çekik gözlü adam, o hoyrat elleriyle kâğıdı haşır huşur buruşturdu, avuçlarının içinde eze eze yusyuvarlak etti, sonra da ağzından saçılan karanlık homurtular eşliğinde kapının dışına doğru fırlatıp attı.</p>
<p>Ötekiler sağdan soldan koştu geldi hemen, yan yana dizilip hep birlikte, sanki mucizevi bir şey olacakmış gibi kâğıdın düştüğü yere baktılar.</p>
<p>Çekik gözlü bakmadı hiç, o burnundan soluya soluya gitti, bir müddet uzun adımlarla avluyu harmanladı. Karanlığın içinde bozarıp duran avlu bir o yana, bir bu yana sallandı o harmanladıkça. Sonra nereden geldiyse eteğinde pul pul yapraklar uçuşan bir rüzgârdır geldi, yönünü şaşırmışçasına, dut ağacının dallarını takırdatarak ortalıkta dört dönmeye başladı. Sıçrayıp çıktı, çatıyı tırmaladı bir vakit görünmeyen pençeleriyle, oradan indi, geniş mi geniş bir dille taşı, toprağı yaladı, ardından doğruldu, göğün derinliklerine doğru tepelerdeki sokak lâmbalarını titreten bir şiddetle uludukça uludu. Avluyu çevreleyen briket duvarlar da karanlığın koynuna akmış besili bir yılan gibi, belli belirsiz kımıldandı o böyle ulurken. Hatta bütün bunların yanı sıra, toprağın göğsü hiç beklenmedik bir şekilde birkaç defa kalkıp indi, kalkıp indi.</p>
<p>Çekik gözlü adam her nasılsa sakinleşti sonra, avluyu harmanlamaktan vazgeçip küçük bir el işaretiyle ötekileri başına topladı ve onlara fısır fisır bir şeyler söyledi.</p>
<p>Ardından da, avludan çıkıp hep birlikte karanlığın içinde kayboldular.</p>
<p>Kaybolmadan önce, içlerinden biri yanından geçerken çamaşır ipini file yerine koyup bir voleybol oyuncusu gibi aniden sıçradı ve gayet fiyakalı bir şekilde, karşıdan gelen hayalindeki topa iki eliyle vurmaya çalıştı. Yeterince yükselemediği için beceremedi tabii, çuval misali, boşluğa abandı kaldı. İpin koptuğunu fark etmedi bile o sırada, ötekilerle birlikte gülüşerek arkasında bırakıp gitti öylece.</p>
<p>Didilmiş beyaz bulut parçacıklarına benzeyen gülüşmeleri de orada, avlu kapısının üstündeki karanlığın alnında asılı kaldı bir müddet.</p>
<p>Onlar gittikten sonra Muzaffer dünyadan elini eteğini çekmiş de kendini çürümeye bırakmış gibi, hiç kımıldamadan duvarın dibinde saatlerce oturdu. Kimi zaman vücudunun acıyan yerlerini, kimi zaman derinleştikçe derinleşen kızının sessizliğini, kimi zaman da dışarıdan gelen rüzgârın uğultusunu dinledi otururken. Ardından, gözlerini boşluğa dikip uzun uzun Zahit’in söylediklerini düşündü. Dursun geçti gözlerinin önünden, gelip tepelerine çöken adamlar geçti acımasız suratlarıyla, Bahriye geçti.</p>
<p>Kalktı sonra, yıllar evvel İtfaiye Meydanı’ndaki kullanılmış giysi yığınlarının içinden seçip aldığı ahşap düğmeli, kırçıl paltoyu getirdi öteki odadan. Elleriyle kat izlerini düzeltmeye çalışarak, onunla birlikte Güldiyar’ın yanına gidip dizlerinin üstüne çöktü.</p>
<p>“Kızım,” dedi, birisi duyacakmış gibi sesini alçaltarak. “Şimdi kulağını aç, iyi dinle beni, tamam mı? Bizim ne yapıp edip bu adamlardan kurtulmamız lâzım. Burada olmamalıyız sabahleyin onlar geldiğinde.”</p>
<p>Güldiyar sağ omzunu duvara vermiş, sırtı kapıya dönük, sessizce yere bakıyordu.</p>
<p>“Duyuyor musun beni?” dedi Muzaffer.</p>
<p>Güldiyar cevap vermedi, saçları yüzünün iki yanında belli belirsiz titredi.</p>
<p>“İyi dinle beni,” dedi Muzaffer yeniden. “Kaçalım hemen, bu gece terk edelim bu evi! Başka çare yok kızım, başka çare yok... Kaçınca ne yaparız, nereye gideriz diye epeyce düşündüm ben. Dursunlara gitsek dedim, olmaz, bu puştların, bizi aramak için akıllarına ilk orası gelir çünkü.”</p>
<p>Güldiyar duvara vuran gölgesiyle birlikte usulca kımıldandı oturduğu yerde, dizinin birini dikti, çenesini onun üstüne koydu.</p>
<p>Gözleri minderin uçundaydı.</p>
<p>“Sen yürüyemezsin, biliyorum. Fakat merak etme, sırtıma alırım ben seni, bayırı iner, gecenin bu saatinde kimseciklere görünmeden, anlıyor musun, doğruca berber Zahit’in evine gideriz. Onun evini biliyorum ben, tepedeki yeşil minareli caminin hemen berisinde. Sokağın başında barakaya benzeyen, kapısına naylon toplar asılmış, kümesten hallice küçük bir bakkal var, işte onun çaprazındaki üçüncü kapı Zahit’in evi. Baktın mı, Hüseyin Gazi Türbesi çok daha yakın görünüyor oradan. Elini uzatsan dokunacakmışsın gibi sanki, o kadar yakın. Neden öyle görünüyor bilemiyorum tabii, nereden bileyim, herhâlde vardır bir hikmeti. Uzun lâfın kısası, şimdi, saklanabileceğimiz en iyi yer Zahit’in evi diyorum ben. Mesafe epeyce var ama olsun, canımızı dişimize takar, icabında ara sıra dinlenir, gideriz bir şekilde. Hani elimde telefon, cebimde para olsa başka türlü de gidilirdi ya, sadece on beş liramız var kızım. Bizi iki sokak öteye bile götürmez bu kadarcık para.”</p>
<p>Kız, çenesini kaldırıp babasına bakacak gibi oldu ama bakmadı.</p>
<p>“Hemen kaçalım, hemen!” diye fısıldadı Muzaffer, kucağındaki paltonun üstünde duran ellerini dövünürcesine birkaç defa kaldırıp indirerek. “Demin de dediğim gibi, doğruca Zahit’in evine gidelim. O bir gece saklar bizi, n’olacak, alt tarafi bir gece. Sabah olunca da yol parasını borç alırız ondan, verir, niye vermesin? Feleğin çemberinden geçmiş biridir o, hâlden anlar. Yol parasını alınca da artık hiç vakit kaybetmeden terminale gider, otobüse atladığımız gibi memlekete döneriz. Zahit bu adamların şerrinden korkup bizi evine almayabilir de tabii. Öyle yapacak olsa bile yine de yardım elini uzatır o, otobüs varsa, gece baca demez, ne yapar eder bizi memlekete gönderir. İyi adamdır çünkü, anlıyor musun?”</p>
<p>Sustu Muzaffer, gözlerini dikti, hadi artık, hemen yola koyulalım dercesine Güldiyar’ın yüzüne baktı. Kolundan tutup yönünü döndürmeye çalıştı sonra, sırtına alabilmek için.</p>
<p>Kız elektrik çarpmış gibi sıçradı birden, gözleri koca koca oldu.</p>
<p>“Oyalanmayalım, hemen kaçmamız lâzım,” dedi Muzaffer yeniden.</p>
<p>Kalktı, kucağındaki paltoyu kızına giydirdi.</p>
<p>“Az buz değil, yolumuz epeyce var, üşüme,” diye fısıldadı giydirirken.</p>
<p>Rüzgâr kudurmuş, büsbütün şirazeden çıkmıştı o sırada; bir yanıyla gidip habire dut ağacını silkeliyor, bir yanıyla gelip camları, duvarları ve kiremitleri tırmalıyor, bir yanıyla da nereden sızıyorsa içeri sızıp ufalanmış bir ıslık gibi evin her yerinde ince ince geziniyordu.</p>
<p>Sırtını dönüp çömeldi Muzaffer. Ellerini omuzlarının üstünden aşırıp geriye doğru uzattı.</p>
<p>“Hadi kızım, hadi gel,” dedi.</p>
<p>Güldiyar’ı sırtına alıp kalktı sonra, iki büklüm, kapıya doğru yürüdü.</p>
<p>Tahmin ettiği kadar ağır olmadığını görünce, çok zayıflamış bu kız, neredeyse bebek kadar kalmış Allahım, bebek kadar, diye geçirdi içinden. Ardından da ağlamaklı bir yüzle, boğazına bir şey takılmış gibi üst üste yutkundu.</p>
<p>Eşiğe varınca durdu birden.</p>
<p>“Buraya göçtüğümüzde,” dedi kendi kendine konuşurcasına, elini uzatıp söveye yaslanarak; “Hüseyin yedisindeydi, sen üçündeydin. Ufacıktın daha, dilli düdük gibi, bıcır bıcır konuşur dururdun da susturamazdık bir türlü. Pılıyı pırtıyı traktöre yükleyip geldiğimiz gün, şehre göçtük diye öyle sevinçli, öyle sevinçliydik ki sorma gitsin! Sen evin önüne indirdiğimiz eşyaların arasında gezinerek ellerini çırpıyordun habire. Hüseyin de tezikmiş oğlak gibi ikide bir sıçrayıp avlu duvarının üstüne çıkıyor, ağzı kulaklarında, kocaman gözlerle hayran hayran şehre bakıyordu. Mekânı cennet olsun, rahmetli annen de sevinçliydi tabii ziyadesiyle, ben de sevinçliydim. O gün bana, len Muzaffer, şimdi sen böyle cicilerini giyinmiş bayram çocuğu gibi seviniyorsun ama yıllar sonra bu şehirden fena hâlde yaka silkecek, silkince de bir gece kızını sırtına alıp apar topar köye kaçacaksın deselerdi, güler geçerdim herhâlde. Evet, güler geçerdim! Böyle bir şeyin olacağına da katiyen ihtimal vermezdim. Fakat neticeyi görüyorsun işte, bu şehir bize yaramadı kızım, hiç yaramadı.”</p>
<p>Bir eliyle duvara tutunup sağına soluna bakına bakına yürüdü yeniden. Güldiyar’ın kolları boynunda, nefesi sol kulağının dibindeydi.</p>
<p>“Annenin gelmesi imkânsız artık,” dedi, hafifçe içini çekerek. “Malûm, onun gittiği yerden dönülmüyor. Fakat kardeşin... o hâlâ sağ bana kalırsa. Yıllardır evine dönmediğine göre, belli ki bir şey elini kolunu bağlıyor, ona engel oluyor. O engel ortadan kalksa diyorum, şimdi, tam da şimdi başımız dardayken geliverse ne iyi olur, değil mi?”</p>
<p>Mutfak kapısının önünden geçip avluya çıktılar.</p>
<p>On beş, yirmi adım kadar ilerleyince, uğuldayan rüzgârın ortasında durup azıcık belini doğrulttu Muzaffer; ceketinin etekleri pır pır uçuşuyor, pantolonu bacaklarına yapışıyordu. Başını çevirip vedalaşırcasına eve doğru baktı. Kaçtıkları belli olmasın diye küçük odanın lâmbasını açık bırakmıştı çıkarken, perdedeki o solgun güllerin arasından avluya sapsarı, cılız bir ışık süzülüyor, süzülürken de hayalî bir tül gibi belli belirsiz titriyordu.</p>
<p>“Hadi artık, hadi oyalanmayalım,” diye mırıldandı ışığın öyle titrediğini görünce, durup eve bakan kendisi değilmiş gibi.</p>
<p>Döndü hemen, yerde yatan çamaşır ipinin kenarından geçip çabuk çabuk yürümeye başladı.</p>
<p>Birkaç adım atmıştı ki durdu birden. Upuzun boyu ve geniş omuzlarıyla Hüseyin avlu kapısındaydı çünkü, karanlıkta dikilmiş, gözünü bir an bile ayırmadan, hoş bir gülümsemeyle onlara bakıyordu. Onu görünce nefesi kesilecek, kalbi duracak gibi oldu Muzaffer’in. Sırtından Güldiyar’ı indirse mi indirmese mi onu da bilemedi, öyle, yarı açık bir ağızla, içini dolduruveren sevincin içine çakıldı kaldı.</p>
<p>Hüseyin de rüyadaymış gibi, sessiz adımlarla onlara doğru yürüdü o sırada. Karanlık boyunu, yüzünü, omuzlarını ve gülüşünü az buçuk belirsiz kılıyordu ama her şeyiyle aynıydı, hiç değişmemişti. Sol kolu diğerine göre daha az sallanıyor, neredeyse hareketsiz kalıyordu yine, omuzları eskiden nasılsa öyle inip kalkıyor, dar alınlı, kalın kaşlı yüzü de ne kadar doğrultursa doğrultsun ikide bir hafifçe sağa yatıyordu. Derken, değişmeye başladı gitgide, çizgileri titreyip sağa sola dağıldı, dağıldıkları yerde kırılıp ufalandı, sonra hızla toplandı, toplanınca toplandığı gibi kaldı ve neticede Hüseyin bambaşka bir hâl aldı.</p>
<p>Bambaşka bir hâl alınca da, “Yolculuk nereye dayı?” dedi birden.</p>
<p>O an dizlerinin bağı çözüldü Muzaffer’in, kanı çekilir gibi oldu. Neredeyse Güldiyar’la birlikte yere yığılıp kalacaktı ama çarçabuk toparladı kendini.</p>
<p>“Gir içeri len, gir içeri!” dedi öteki sertçe.</p>
<p>Demekle kalmayıp kendisine hayretle bakan Muzaffer’in baldırlarına doğru, hedefine ulaşmayacağını bile bile kocaman bir tekme savurdu hatta, savururken de tükürüyormuşçasına ağzından cık diye tuhaf bir ses çıkardı. Havada geniş bir kavis çizen sivri burunlu ayakkabısının ışıltısına cak diye büyüyerek düştü bu ses. Adam gecenin o saatinde, tekme atarken yere tüküren komik bir adamı taklit etti sanki. Hemen ardından da oyun oynuyormuş gibi, nazik bir şekilde, işaret parmağının ucuyla omzundan itekleye itekleye sırtındaki Güldiyar’la birlikte gerisingeri eve soktu Muzaffer’i. Kapıyı da üstlerine gecenin direklerini sarsan bir şiddetle güm diye kapattı.</p>
<p>“Dangalak işte!” dedi öfkeyle. “Dangalak!”</p>
<p>Bir sigara yakıp gevşek adımlarla dut ağacına doğru yürüdü sonra, arada bir sağa sola bakarak duvarın dibine kadar gitti.</p>
<p>Ağacın gerisindeki karanlığın içinden, ağzında sigara, biri daha çıktı o sırada; nefesinin üzerinde yürüyormuş gibi hırıldaya hırıldaya yaklaştı. Tam bir adam azmanıydı bu, deri ceketinin fermuarını göbeğinin üstünden aşırıp çenesinin altına kadar çekmiş, ellerini de ceplerine sokmuştu.</p>
<p>“Patron haklıymış,” dedi onu görünce beriki. “Vallahi tüyecekti adam, gördün mü, kızıyla birlikte tüyecekti!”</p>
<p>Öteki, gördüm anlamında kalın kalın başını salladı ilkin. Ardından da ağzından dumanlar saçarak gitti, sağındaki duvara yanlamasına yaslandı.</p>
<p>“Geliyor seninki,” dedi sonra. “Buyur bakalım, işte geliyor.”</p>
<p>Hüseyin’e benzeyen adam hızla dönüp arkasına baktı.</p>
<p>Sırtındaki Güldiyar’ı küçük odaya bırakan Muzaffer dışarı çıkmış, ürkek bir kedi gibi ağır ağır onlara doğru geliyordu.</p>
<p>Adamın suratı ekşidi onu görünce, elini birkaç defa cebine sokup çıkardı farkında olmadan.</p>
<p>“Bu dangalakla hiç uğraşamam ben, al hayrını gör, sana havale ediyorum,” dedi sonra.</p>
<p>Der demez de adeta kaçarcasına hızlı adımlarla uzaklaştı ama Muzaffer onu bırakmadı, rüzgârı bağrına alıp seğirtti arkasından.</p>
<p>“Dur hele evlâdım,” dedi, seğirtirken yorgun bir sesle. “Evlâdım beni dinle, bırakın biz gidelim, vallahi canımıza tak etti artık, bırakın gidelim!”</p>
<p>Adam duymamazlıktan geldi onu, karanlığı yara yara, hızını hiç kesmeden avlu kapısına doğru yürümeye devam etti.</p>
<p>Birkaç adım geriden soluk soluğa Muzaffer de yürüdü onunla birlikte, bırakmadı peşini.</p>
<p>“Bizi görmemiş oluverin evlâdım, ne var ki bunda, çok şey mi istiyorum sizden, bizi görmemiş oluverin,” diye yalvardı yürürken.</p>
<p>Adam ona dönüp bakmadı bile.</p>
<p>“Beni dinle evlâdım,” dedi Muzaffer yeniden, ellerini öne doğru uzatarak. “Her gün çektiğimiz azabı en iyi siz biliyorsunuz, vallahi canımıza tak etti, n’olur, bırakın da biz gidelim, yalvarıyorum!”</p>
<p>Adam ağzını açmadı hiç, mermerden yontulmuşa benzeyen kaskatı bir yüzle, tek başınaymış gibi uzun uzun gezindi avluda, bir o yana, bir bu yana defalarca gitti geldi. Onun peşinden arada bir tökezleyerek Muzaffer de yürüdü habire, o hızlanınca hızlandı, o dönünce döndü, o ilerleyince ilerledi. Bir yandan da rüzgârda dağılıp parçalanan bir sesle yalvardı ona hiç durmadan. Yalvarırken aynı sözleri o kadar çok, o kadar çok tekrarladı ki, artık bir süre sonra kendisi de söze dönüştü sanki, Hüseyin’e benzeyen o adamın birkaç adım gerisinde, çırpınan elleri ve rüzgârda uçuşan ceketiyle boğuk boğuk yankılanmaya başladı.</p>
<p>Avlu duvarına yaslanan adam da, ağzından hırıltılar saçarak, uykulu bir yüzle sessizce onları seyretti o gece, yerinden kımıldamadı hiç. Başını sağa sola çevirdikçe ensesi geniş bir ağartı hâlinde uzayıp kısaldı sadece. Gömleğinin yakasına yayılan gerdanı da arada bir kat kat çalkalandı.</p>
<p>Derken, avlu kapısına kim bilir kaçıncı kez vardığında aniden durdu Hüseyin’e benzeyen adam. Durunca da göğüs hizasına kadar yükselen tahtaların üstünden eğilip aşağıya, dereye doğru baktı.</p>
<p>Onun birkaç adım gerisinde, kalbi yaprak gibi titreyen eciş bücüş bir karaltı hâlinde Muzaffer de durdu o sırada.</p>
<p>“Sen benim oğlum yaşındasın evlâdım,” dedi ağlamaklı bir sesle. “Üstelik ona o kadar çok benziyorsun ki. Gel etme eyleme, şu kadersiz kızımı da alıp gideyim ben, n’olur.”</p>
<p>Adam yine cevap vermedi ona, yüzüne çarpan rüzgârın gerisinden, dal takırtılarıyla dolup taşan deredeki karanlığa bakmaya devam etti.</p>
<p>“Buralarda oturan akraban var mı senin?” dedi sonra.</p>
<p>Bunu duyunca, onun insafa geldiğini düşündü Muzaffer, içinden, kaçmamıza göz yumacak herhâlde diye geçirdi.</p>
<p>“Sana soruyorum, buralarda oturan akraban var mı?”</p>
<p>“Yok,” dedi Muzaffer. “Benim bu şehirde hiç akrabam yok. Akrabalarımın hepsi köyde...”</p>
<p>Adam başını çevirip hâlâ aşağıdaki karanlığa bakıyormuş gibi, kısık gözlerle süzdü onu.</p>
<p>“İki saat önce evin etrafında genç biri dolanıp duruyordu,” dedi. “Koltuğunun altında da klarnet vardı, kim o, tanıyor musun?”</p>
<p>“Bilmiyorum,” diye mırıldandı Muzaffer.</p>
<p>Bir şeyler sakladığını düşünmüş olmalı ki, adam ona şüpheyle baktı bir an. Sonra ellerini cebine sokup hızlı hızlı dut ağacının bulunduğu köşeye doğru yürüdü. Peşinden Muzaffer de seğirtti tabii, yeniden yalvarıp yakarmaya başladı.</p>
<p>Dursun penceredeydi o sırada, perdeyi azıcık aralamış, sımsıkı bir ağızla Muzaffer’in avlusunda olup bitenlere bakıyordu.</p>
<p>“Yine mi kalktın sen?” diye seslendi Emine arkasından.</p>
<p>Dursun bir vakit cevap vermedi ona, duymamış gibi, camdan bakmaya devam etti.</p>
<p>“İçim kan ağlıyor,” dedi sonra. “Muzaffer’in başına bu adamları ben musallat ettim. O gün Cihan’ı yardıma çağırmasaydım, o da yanında o Rüstem haydudunu getirmeseydi bunlar olmayacaktı.”</p>
<p>“Nereden bilecektin ki böyle olacağını?” dedi Emine. “Suçlayıp durma artık kendini, yeter.”</p>
<p>Dursun dönüp yeniden baktı dışarı, Muzaffer hâlâ o adamın peşinden koşuyor, koşarken de habire bir şeyler söylüyordu. Sırtından çekip alacakmış gibi rüzgâr ceketini omuzlarına doğru havalandırıyordu bazen. O vakit Muzaffer kanatlanmış bir kuşa benziyor, benzeyince de ayakları neredeyse görünmez oluyordu. Yere bir konup bir uçuyor, bir konup bir uçuyordu sanki.</p>
<p>“Ihlamur kaynatayım mı sana,” diye sordu Emine. “Göğsünü yumuşatır, kaynatayım mı, ha?”</p>
<p>Muzaffer, hızlı hızlı gezinip duran adamla birlikte gözden kaybolmuştu.</p>
<p>Dursun cama burnunu iyice yaklaştırıp baktı ama göremedi onları.</p>
<p>“İşin nereye varacağını fark ettiğimde engel de olamadım,” diye hayıflandı kısık bir sesle, kendi kendine konuşuyormuş gibi. “Hep birlikte tepeme çullandılar çünkü. O çam yarmaları tepeme çullanınca, Rüstem haydudu da sıvışıverdi hemen.”</p>
<p>Emine bir vakit acıyarak baktı ona.</p>
<p>“Sabah ezanına az kaldı,” dedi sonra. “Her gece penceredesin, hadi, hadi yat artık.”</p>
<p>Geri çekildi Dursun, kanepeye oturdu, ellerini dizlerinin üstüne koydu, yüzünü kaldırıp sessizce Emine’nin yüzüne baktı.</p>
<p>O sırada bir haykırış yükseldi gecenin içinden.</p>
<p>İlkin, birisi aşka gelmiş de nara atıyormuş gibiydi bu haykırış. Ya da ciğeri yanmış biri kendi sınırlarının sonuna varıp dayanmış da feryat ediyormuş gibiydi. Sonra ortalıkta tepinen azgın bir dana böğürtüsüne dönüştü birden. Sonra da kedi miyavlamasına benzedi sanki, inceldikçe inceldi ve karanlığın içinde yankılana yankılana kayboldu gitti.</p>
</body>
</html>