<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>4</h2>
<p>O akşam Güldiyar’ı usulca yatırıp üstüne sarı çubuklu, mavi bir battaniye örttü Muzaffer.</p>
<p>Sonra minderin kenarında duran tepsiyi aldı, mutfağa götürdü. Tezgâhın neresine koyacağını bilemedi onu, ağırlığını öne verip boynunu uzatarak, çukura kaçmış gözleriyle bir müddet sağa sola bakındı. Her yer karman çormandı çünkü, evvelce kullanılan ne kadar kap kacak varsa hepsi yıkanmadan gelişigüzel bırakılmış, ortalığı ekşi ekşi tüten tuhaf bir koku sarmış, nicedir el değmediği için eviyenin içi de ışıltısını yitirip kenarları sarıya çalan kahverengi bir hâl almıştı. Üstelik ip gibi kıvrılıp duran gevşek vızıltılar eşliğinde, varla yok arası, ufacık sinekler geziniyordu kapların tepesinde. Bu yapışkan yaratıklar bazen tabakların, kaşıkların üstüne konuyor, titrek kanatlarıyla bir müddet yiyecek artıklarının etrafında dolanıyor, sonra da hiç beklenmedik bir anda incecik bir vızıltıya dönüşerek yeniden havalanıyorlardı. Telaştan Müzaffer onları görmedi o sırada, elindeki tepsiyi üst üste yığılmış tabaklarla geniş karınlı, alüminyum bir tencerenin arasına sıkıştırıp hemen avluya çıktı.</p>
<p>Çıkınca ayakları farkına bile varmadan dosdoğru sağ tarafa, dut ağacının bulunduğu köşeye götürdü onu. Oraya varır varmaz döndü, bir yere yetişmeye çalışıyormuş gibi, bu sefer de kamburu çıkmış çelimsiz bir karaltı hâlinde hızlı hızlı avlu kapısına doğru yürüdü. Bir ara, duraksayıp sigara da yaktı yürürken, cebinden çıkardığı manyetolu çakmağın alevi çıt diye, kıpkırmızı, aniden parlayıp söndü avuçlarının içinde. O sırada elleriyle birlikte yüzü de aydınlandı birden. Hatta belleğindeki uğultular da aydınlandı sanki, her gün işittiği o ucu bucağı görünmeyen konuşmalarla bir yaklaşıp bir uzaklaşan ayak seslerini yeniden işitir gibi oldu.</p>
<p>Sonra gidip avlu kapısının birkaç adım sağında durdu ve oradan karmakarışık bir ruhla aşağıya, dereye doğru baktı Muzaffer.</p>
<p>Gece çatıların, antenlerin, avluların, ağaçların ve irili ufaklı cümle mahlûkatın üzerine basa basa yürüyüp epeyce ilerlemişti artık, sokaklar hepten boşalmış, tepeleri saran gecekonduların çoğu gözden kaybolmuş, ufuktaki yüksek binaların gerisinden gelen şehrin gürültüleri de incelip şehirle birlikte biraz daha uzaklara çekilmişti. Seyrek de olsa, ortalıkta sarı sarı ışıldayan sokak lâmbaları vardı sadece. Bir de onların zar zor aydınlattığı, yarım kalmış soluk resimlere benzeyen, köşe başı, duvar parçası, yol ağzı ya da dükkân önü gibi bölük pörçük görüntüler vardı.</p>
<p>Derken üç karaltı belirdi derenin dibindeki sokak lâmbasının altında, biri önde ötekiler arkada, sessizce bayırı tırmanmaya başladılar. Tırmanırken öne eğilmek zorunda kaldıkları için, ister istemez boyları kısaldı bir süre sonra. Kısalınca da kaplumbağalara benzediler adeta, bir vakit, oldukları yerde sayıyormuş gibi göründüler. Dallı budaklı, kollu kanatlı üç yassı karaltı hâlinde, eşinircesine, hiç yol kat edemeden orada kımıldanıp durdular daha doğrusu. Sayıları bir ikiye düştü o sırada, bir üçe çıktı, bir ikiye düştü, bir üçe çıktı. Nasıl olduysa, aniden yaklaştılar ardından da, tıpır tıpır, boşlukta yankılanan ayak sesleriyle birlikte gelip duvarın öteki tarafına, tam da Muzaffer’in karşısına dikildiler.</p>
<p>Öndeki uzun boylu, ak sakallı karaltının sırtında az evvel ütülenmiş gibi duran, etekleri yerde, beyazımsı bir pardösü vardı. Karşı karşıya gelince duvarın dibine kadar sokulup bu karaltı neredeyse birkaç karış yakından, küskün küskün baktı Muzaffer’e. Bakarken acı, çok acı bir şekilde yutkundu hatta, gözlerinin içinden dağınık bir ışıltı yumağı geldi geçti.</p>
<p>“Demiştim sana,” dedi daha sonra, kaşlarını çatarak. “Kızın içindeki şeytanlar başınıza çok iş açacak demiştim!”</p>
<p>Muzaffer ürperdi bu sözleri duyunca, rüyadaymış gibi, elinde sigara, şaşkın şaşkın baktı kaldı. Bir yandan da, bu adamın dedikleri doğru mu acaba, ona vakti zamanında haksızlık mı ettim diye geçirdi içinden. Hâliyle kafası karıştı birdenbire, o an ne yapacağını, nasıl davranacağını bilemedi.</p>
<p>Öteki, bir şey demesi için karşısındakine mühlet tanımış da onun dolmasını bekliyormuş gibi sustu o sırada. Susarken de sinirli sinirli sakalını sıvazladı. Parmaklarının arasından göbeğine, göbeğinden de yere doğru, un misali, incecik bir ağartı döküldü sanki.</p>
<p>“Allah bilir daha neler olacak?” dedi sonra bu adam, yılan tıslamasına benzeyen acayip bir sesle.</p>
<p>Der demez de pardösüsünün eteğini savurtarak kaskatı bir öfkeyle döndü, omuzlarını oynata oynata, gerisingeri derenin dibine doğru yürümeye başladı.</p>
<p>Adamları da koştu apar topar onun peşinden, üçü bir anda bayırdan inip kavakların hizasında karanlığa karıştılar.</p>
<p>Muzaffer ağzını açmaya bile fırsat bulamadan, dili tutulmuşçasına, baktı kaldı onların arkasından. Sonra sigarasını söndürüp eve doğru yürüyordu ki, iniltiyi andıran, incecik bir klarnet sesi duydu. Nereden geliyor diye avlunun ortasında durup sağa sola bakındı ama ses kesildi birden. Muzaffer de yürüyüp eve girdi ortalıkta kimseyi göremeyince, Güldiyar’ı rahatsız etmemek için ayaklarının ucuna basa basa küçük odaya geçti ve üzerindeki elbiselerle birlikte öylece, duvarın dibine kıvrılıp yattı. Allah bilir daha neler olacak diyen o ak sakallı adam, sırnaşık bir sinek gibi göz kapaklarının altında döndü durdu bir vakit. Aynı sözü yeniden söyledi üstelik, derenin dibinden çıktı geldi yeniden, çıktı geldi yeniden, çıktı geldi yeniden söyledi. Sonra artık yoruldu mu ne, sesi de hareketleri de yavaşladı gitgide, derenin dibinden çıkıp gelemedi bir daha. O gelemeyince, Muzaffer de çok geçmeden uyudu.</p>
<p>Ertesi gün insanlar erkenden evin önüne toplandılar yine, dalga dalga, gözlerini dikip beklemeye başladılar.</p>
<p>Muzaffer kapıyı açmadı, her zamanki gibi küçük odanın penceresinden, el izleriyle dolu, tozlu camın gerisinden baktı onlara.</p>
<p>O kederli bir yüzle oradan bakar, güneş yavaş yavaş yükselir, insanlar da bu güneşin altında birbirleriyle fisıldaşırken avlu kapısında Rüstem belirdi sonra, peşinden kovalayan varmış gibi hiç etrafına bakmadan hızlı adımlarla geldi, adeta yuvarlanırcasına, tangır tungur içeri girdi.</p>
<p>Muzaffer küçük odadan çıkmıştı onu görünce, ikisi, mutfak kapısının önünde karşılaştılar.</p>
<p>“Ötekiler geldi mi dayı?” diye sordu Rüstem.</p>
<p>“Gelmediler,” dedi Muzaffer.</p>
<p>Evin içini ilk kez görüyormuş gibi, gözlerini kısarak sağa sola dikkatlice baktı Rüstem. Su içmek için mutfağa girdi sonra, kararmış eviyeyi, ekşi ekşi tüten kokuyu ve sinekleri fark etmiş olmalı ki, buruşuk bir suratla hemen geri döndü.</p>
<p>“Belki de işleri çıkmıştır,” dedi Muzaffer’e doğru kaçamak bir bakış fırlatarak.</p>
<p>Sonra bir şey daha diyecekmiş gibi oldu ama tam ağzını açacakken vazgeçti nedense, diyeceklerini sustu. Mahcup bir şekilde, başını yere eğerek hafifçe yutkundu susarken. Ardından da duvarın dibinde duran kâğıtları alıp alelacele dışarı çıktı.</p>
<p>Kapı kapanıp ev eski loşluğuna bürününce, çaresiz, küçük odaya geçti Muzaffer, pencerenin önüne dikildi, Dursun’la yeğeni gelecek mi acaba diye camdan bakmaya başladı.</p>
<p>Rüstem o rüzgârlı perçemiyle kalabalığın ortasına doğru yürümüş, arada bir kâğıtları tutan elini havaya kaldırarak insanlara bir şeyler söylüyordu. Ne dediği anlaşılmıyordu evin içinden, hep birlikte üzerime gelmeyin yahu, evvela liste yapılacak, durun, biraz anlayış gösterin türünden birtakım sözler ediyordu muhtemelen. Fakat bunu yaparken nedense eskisi gibi herkesin yüreğine korku salmıyor, asla bağırıp çağırmıyor, alenen cazgırlık edenlerle uzaktan uzağa laf sokuşturanlar şöyle dursun, hemen oracıkta, burnunun dibinde itişip kakışanlara bile sesini çıkarmıyordu. Ne hikmetse birdenbire değişmiş, muhallebi gibi yumuşacık olmuştu. Onun bu yumuşaklığı da kalabalığın üzerinde hatırı sayılır bir gevşemeye yol açmış, seslerle birlikte hareketler biraz daha canlanmıştı.</p>
<p>Derken siyah elbiseli üç adam belirdi Rüstem’in yanında, ellerini uzatıp onunla teker teker tokalaştılar. Ceketlerinin içine üçü de dik yakalı beyaz gömlek giymişti bu adamların, üçü de pehlivan gibi geniş omuzlu, iri cüsseliydi. Bunlar, renkten renge akan avludaki sıcak kımıltıların ortasında Rüstem’le birlikte küçük bir halka oluşturdular daha sonra, gaga gagaya verdiler ve kendi aralarında bir vakit konuştular. Konuşurken, her biri gözlerini kısarak defalarca sağa sola bakıp başını salladı. Ardından da hemen kolları sıvadılar ve Rüstem’e yardım etmeye başladılar.</p>
<p>Böylece, Güldiyar’ı görmek için sabırsızlanan kalabalığı birlikte düzene soktular o gün; Rüstem durgun bir suratla kapıda beklerken adamlardan biri kalemi kâğıdı alıp isimleri yazdı, öbür ikisi de zırt pırt öne çıkanları yumuşak hareketlerle kışkışlayıp geri püskürttü. Kâğıtlardan biri dolunca da, vakit kaybetmemek için sıradakilerin isimlerini okuyup her zamanki gibi gruplar hâlinde, yavaş yavaş içeri almaya başladılar.</p>
<p>Muzaffer’in görebildiği kadarıyla, iyi aile terbiyesi almış, altın kalpli, zarif insanlardı bu adamlar; ayrıca, güler yüzlüydüler. Bakışlarında da insanın içini ısıtan kadifemsi bir yumuşaklık vardı. Bu tür işler için daha evvel sıkı bir eğitimden geçmişçesine, pire misali oradan oraya sıçrıyorlardı üstelik; birbirlerine arada bir kaş göz işareti yapıyor, yapınca da tekrara gerek duymadan ne demek istendiğini şıp diye anlıyorlardı. Bu yüzden ağızlarını kırk yılda bir açıyorlardı zaten, söyleyeceklerini susarak ya da bakışarak söylüyor, bazen de vakit bunlara yetmeyecek kadar darsa yahut hızlı hareket edilmesini gerektirecek acil bir şey varsa, birbirlerine işte böyle sıkıca düğümlenmiş minik birer söz çıkınını andıran küçük küçük işaretler gönderiyorlardı. Ne zaman parlayıp söneceği belli olmayan bu işaretlerden bazılarını havada yakalasa da Muzaffer onların ne mânâya geldiğini anlayamıyordu tabii, başını çevirip yorgun bir yüzle boş boş bakıyordu sadece.</p>
<p>Dayanamadı sonra, odadan ayrılan gruplardan birinin peşine takılarak kapının önüne çıktı öğleye doğru, gitti, davudi bir sesle isimleri okuyan Rüstem’in yanına kıyın kıyın sokuldu.</p>
<p>Sokulunca da ona bu siyah elbiseli adamların kim olduğunu sordu usulca.</p>
<p>“Yardım ediyorlar işte dayı,” dedi Rüstem, insanın içini ürperten soğuk bir sesle. “Dursun’la Cihan gelmedi, ne yapsaydık?”</p>
<p>Bir şey diyemedi Muzaffer, başını sallayarak sessizce içeri girdi.</p>
<p>Bu siyah elbiseli adamlardan biri telefon edip en yakın yerden poşetler dolusu pide ve lahmacun getirtti sonra, işi hiç aksatmadan, avurtlarını şişire şişire, herkes bir köşede sırayla yedi yemeğini. Küçük odaya getirip Muzaffer’in eline de ortalığa sıcacık kokular yayan, biri kaşarlı, biri kıymalı iki paket tutuşturdular. Ezilip büzüldü o sırada Muzaffer, utançtan kıpkırmızı kesilen bir yüzle çaresizce sağına soluna baktı. Yer yer eprimiş, kırmızı güllü mavi perdelerle çıplak duvarlar oldukları yerde bir kez daha var oldular o böyle bakınca ve üşümüş gibi hafifçe titrediler. Yerdeki ahı gitmiş vahı kalmış kilim de titredi onlarla birlikte, sırtaran çözgüleri ak ak, saçakları tel tel birbirine karıştı. Nereden geldiyse geldi, odanın içini karanlık bir uğultu kapladı sonra. Muzaffer yüzünü kapıya çevirdi o vakit ve birden, eşikte dikilen Rüstem’le göz göze geldi.</p>
<p>“Al dayı, al, bundan sonra hep gelecek böyle,” dedi Rüstem.</p>
<p>Sesi soğuktu yine, durgundu ve hızla kendi içine doğru kıvrılıyordu.</p>
<p>Paketleri aldı Muzaffer.</p>
<p>“Sağ ol evlâdım,” dedi.</p>
<p>Hiç vakit kaybetmeden, yerinden kalkıp birini Güldiyar’a götürdü sonra, önüne dikkatlice koydu.</p>
<p>“Hadi kızım, hadi ye,” dedi usulca.</p>
<p>Kız gözlerini pakete dikip yutkundu.</p>
<p>O rahatça yesin diye Muzaffer yerine döndü hemen, geldi, duvarın dibine oturdu yeniden.</p>
<p>Rüstem hâlâ kapının ağzındaydı o sırada, yanını söveye vermiş, yumuşak mı sert mi olduğu kestirilemeyen tuhaf bir yüzle onlara bakıyordu.</p>
<p>O oradan bakarken, dizlerinin dibindeki paketi yavaş yavaş açtı Muzaffer. Tuzu, peçeteyi ve kırılıverecekmiş gibi görünen plastik çatalı bir kenara koyup karton kutunun kapağını kaldırdı. Dilimlenmiş pideyi öyle sıcak sıcak görünce duraksadı nedense, aç olmasına rağmen eli gitmedi bir türlü. Gitmeyince de yüzünü çevirip gayriihtiyari kapıya baktı.</p>
<p>“Afiyet olsun dayı,” dedi Rüstem.</p>
<p>Derken de gülümsedi nedense.</p>
<p>Muzaffer başını çevirdi hiçbir şey demeden.</p>
<p>O günden sonra da onu bir daha görmedi, tıpkı Dursun’la Cihan gibi, birdenbire Rüstem de kayboldu çünkü.</p>
<p>Ertesi sabah derenin dibinde titreşip duran pusun içinden siyah elbiseli adamlar çıktı geldi sadece, üstelik bu sefer üç değil beş kişiydiler ve yürürken birbirlerine habire el şakası yapıyorlardı. Aynı zamanda gülüşüyorlardı tabii, pembe pembe, attıkları kahkahalar onların önünden yürüyordu. Adamların görüntüleri de bu kahkahaların gerisinde, neşelerinin sıcaklığından yumuşamış da buharlaşmak üzereymiş gibi, bir uzayıp bir kısalıyordu.</p>
<p>O gün öğleye doğru, kapının önüne çıkıp bu adamlardan birine Rüstem’in neden gelmediğini sordu ama dişe dokunur bir cevap alamadı Muzaffer.</p>
<p>“Bilmiyoruz dayı,” dedi adam, nazik bir dille. “Nereden bilelim, bilmiyoruz.”</p>
<p>“İyi de,” dedi Muzaffer, “o sizin arkadaşınız değil miydi, siz buraya ona yardım etmek için gelmemiş miydiniz?”</p>
<p>Adam duraksadı bir an, elinde hışırdayan kâğıtlarla birlikte dönüp karmakarışık bir yüzle ötekilere baktı.</p>
<p>Ötekiler hep birlikte yaklaştılar.</p>
<p>İçlerinden biri başını öne eğerek belli belirsiz gülümsedi o sırada, dudaklarının kenarından Muzaffer’i işkillendiren küçücük bir kımıltı geldi geçti.</p>
<p>“Bugünlük işi çıkmıştır belki,” dedi sonra yanakları bıngıldayan, ablak suratlı biri. “Yarın gelir dayı o, merak etme, neredeyse çıkar gelir.”</p>
<p>Rüstem ertesi gün gelmedi tabii, daha sonra da gelmedi ama o siyah elbiseli adamlar her sabah, güneşin doğuşuyla birlikte avluya damladılar.</p>
<p>Üç hafta sonra, sevdiğini nereden öğrenmişlerse artık, bu adamlar Muzaffer’e ucuzundan şarap da aldılar, üç şişe. Günlerdir getirtilen onca yemeğin ardından şarabı da görünce Muzaffer’in omuzları düştü büsbütün, oturduğu yerde, başını öne eğerek bir müddet hareketsiz kaldı. Siyah bir poşetin içinde getirilip şıngır şıngır yanı başına bırakılan şişelere dönüp bakmadı hiç. Ne var ki dizinin üstünde duran eli ansızın hareketlendi bir süre sonra, başına buyruk, şişelere doğru gitti. Muzaffer içinden haşarı bir yaratığa seslenir gibi yüksek sesle onu defalarca geri çağırdı ama olmadı, el yolundan dönmedi bir türlü, dönmeyince de kaşla göz arasında gitti, poşetteki kırmızı parıltılara yapıştı kaldı. Hatta onları alıp mutfağa götürdü, dikkatlice, tezgâhın altına zula etti.</p>
<p>O gece Güldiyar uyuduktan sonra yavaşça kalkıp bu şişelerden birini avluda, tam da Bahriye’yi kanatlarından yakaladığı yerde lıkır lıkır içti Muzaffer. Evin etrafı hâlâ insan kaynıyormuş gibi, mahcup bir ifadeyle sağına soluna bakarak içti. Bitirince, dumanlı kafayla gidip öteki şişelerden birini daha getirdi mutfaktan. Kırıcı bir soğuk vardı o sırada, ara ara tepelerdeki karanlığın içinden aşağıya doğru kamçı gibi şaklayan sert bir rüzgâr esiyordu. Duvarın dibine oturunca, ceketini ilikleyip yakasını kaldırdı bu yüzden. Şarabın etkisiyle içi nispeten ısınmıştı ama elleri ve yüzü üşüyordu.</p>
<p>Cebinden çıkardığı kemik saplı çakıyla plastik tıpayı kesip şişeyi kafasına dikti hemen, çenesi havada, öyle kaldı bir müddet. Sonra, artık gerisini gıdım gıdım, idareli içmeliyim diye düşündü. Ardından da duvarın dibine iyice büzülerek şişeyi bacaklarının arasına sıkıştırdı ve başını kaldırıp göğe baktı.</p>
<p>“Gitmesen iyiydi,” diye mırıldandı bakarken. “Gitmesen iyiydi Bahriye... Ne elimizden tutanımız var artık ne ardımızdan toplayanımız, biz burada, baba kız dağıldık kaldık. Güldiyar konuşmuyor, nasıl bırakıp gittiysen, işte öyle, aynı şekilde duruyor hâlâ. Nereden çıkıp geliyorlarsa, insanlar da akın akın her gün geliyorlar. Başa çıkılır gibi değil, ne durdan anlıyorlar ne vurdan, cağıl cuğul, hep birlikte kapıya hücum ediyorlar. Mecburen gruplar hâlinde alıyoruz onları içeri. Alınca, küçük odaya girip maymun seyreder gibi acayip bir iştahla kızımızı seyrediyorlar. İçlerinden birkaçı âdet yerini bulsun diye, dilinin ucuyla geçmiş olsun diyor, inşallah düzelir diyor, derdi veren Allah elbet dermanını da vermiş, bir kıyıya koymuştur falan diyor. Fakat geri kalanı bunu bile demiyor Bahriye. Sıkışık vaziyette, gelip diz dize, omuz omuza oturuyorlar. Sonra da kafalarını uzatıp aç aç, Güldiyar’ın yüzüne bakıyorlar hep birlikte. Ağladığını göremezlerse hem somurtuyor hem de kötü kötü homurdanıyorlar kalkıp giderken. Gözlerinden taş döküldüğünü gördüler mi de, gördük, gördük diye seviniyorlar. Seviniyorlar diyorum, anlıyor musun?”</p>
<p>İri bir yudum aldı şaraptan, ağzının içinde gezdirip usulca yuttu.</p>
<p>“Bunca insan,” dedi, yine göğe doğru bakarak; “karınca sürüsü gibi nereden çıkıp geliyor hiç bilmiyorum. Taşları görecekler de ne olacak, onu da bilmiyorum Bahriye. Bu arada, gelenlerin içinde her türlü insan vardır, kimileri kalkıp kızın yüreğine oturacak ya da aklını karıştıracak fena bir şey söyleyiverir diye korkuyorum tabii. Yanlarında getirdikleri herhangi bir otu, çöpü gizlice yediriverirler diye de korkuyorum. Güldiyar’ı hiç boş bırakmıyorum bu yüzden, merak etme. Tıpkı senin yaptığın gibi, yanından bir an bile ayrılmıyorum. Bir delilik edip kendisine zarar vermesin diye geceleri de bekliyorum başını. Sen gideli, inan bana tek gözüm açık uyuyorum. Öyle de yapmam gerekiyor zaten, kız eskisi gibi değil, güçten kuvvetten düştü çünkü. Çok zayıfladı. Zar zor yemeğini yiyor ama kalkıp tek başına tuvalete gidemiyor, koluna girip ben götürüyorum mecburen.”</p>
<p>Bir yudum daha aldı şaraptan.</p>
<p>“Biliyor musun Bahriye, sen gittikten sonra, yıllardır küs olmamıza rağmen Dursun bize yardıma geldi. Yan avludan hâlimizi görüp acıdı da mı geldi yoksa aramızdaki küslüğe mi son verdi, orasını pek anlayamadım. İlk gün, Güldiyar’ı görmek için yırtınan kalabalıkla başa çıkamadı tabii, bu sebeple yeğenini çağırdı. O delikanlı da tuttu, Rüstem diye, iri yapılı bir arkadaşını getirdi yanında. Getirmesi iyi oldu aslında, bir ara, Rüstem’in sayesinde kızı doktora götürdük. Hastanede herkesi tanıyordu bu çocuk, oraların sahibiymiş gibi her odaya keyfince girip çıkıyordu. Fakat daha sonra evvela Dursun’la yeğeni, ardından da Rüstem kayboldu Bahriye. Evet, ne hikmetse üçü de kayboldu. Neden kayboldular bilmiyorum, gelmiyorlar artık. Geceleri Güldiyar uyuduktan sonra avluya çıkıp bazen Dursun’un evine doğru bakıyorum ama kimseyi göremiyorum. Sadece sarı bir ampul yanıyor pencerelerinde, ölü gözü gibi. Ev terk edilmiş de, o kısık nefesli ampul açık unutulmuş sanki. Şimdi de öyle bak, hiçbir şey yok o ışıktan başka, ortalıkta in cin top oynuyor. Koskoca evde ufacık bir çıtırtı da mı olmaz Bahriye? Gördüğün gibi, yok işte... Neden sesiniz soluğunuz çıkmıyor diye, gidip kapılarını çalayım diyorum bazen. Tabii, arada onca yıllık küslük var, çekiniyorum. Bakarsın deli damarı tutar Dursun’un, tersler mersler, yeni bir maraza çıkar durduk yerde. Emine’yi görsem neler olup bittiğini öğrenirdim ama o da gelmiyor artık. Eskiden, yatsı ezanı okunduktan sonra elinde bir tabak yemekle gelir, usulca kapıyı tıklatırdı.”</p>
<p>Birkaç yudum daha aldı şaraptan.</p>
<p>Tepelerdeki sokak lâmbaları, aydınlattıkları o birer avuçluk görüntülerle birlikte beşik gibi sallanmaya başlamıştı.</p>
<p>“Şimdi, o adamlar var,” diye mırıldandı Muzaffer. “İşe gelir gibi her sabah geliyorlar. Rüstem tanıyordu bunları, vakti zamanında o çağırmıştı hepsini. Dursun yeğeniyle birlikte kaybolduğunda çağırmıştı. Kendisi gitti ama bu adamlar, dediğim gibi, her sabah geliyorlar. Üstelik bize her gün yemek ısmarlıyorlar Bahriye. Haddizatında benim onlara ısmarlamam gerekir, bunu biliyorum bilmesine de, elde yok avuçta yok, ne yapayım. Allah seni inandırsın, cebimde on beş lira var sadece. Bu parayla da bizim çarşıdaki pideciye girsen, mümkün değil, karnını doyuramazsın. Kolay değil tabii, utancımdan, yer yarılıyor da içine giriyorum ben adamlar bize yemek ısmarladıkça. Yine de, yukarıda Allah var, ne yalan söyleyeyim, sayelerinde azıcık karnımız doyuyor. Lâkin bu adamların her gün böyle gelmesi, gelmekle kalmayıp bize de her gün böyle yemek ısmarlaması hiç hayra alâmet değil Bahriye. Evet, hiç hayra alâmet değil. Demek istediğim, iyiliğin bu kadarı fazla.”</p>
<p>İçinde ne kadar kaldığını göremediği için şişeyi alıp şöyle bir tarttı elinde, ağzına götürdü ve birkaç yudum içti. Bacaklarının arasına yeniden sıkıştırdıktan sonra da başını kaldırıp göğe baktı uzun uzun.</p>
<p>“İşte,” diye mırıldandı, “bu yüzden ben bütün bunların altından eninde sonunda bir şey çıkacak diye korkuyorum Bahriye. Nicedir diken üstündeyim. Durup dururken elin adamı bize niye yardıma gelsin, hadi geliyor, üstüne bir de niye yemek ısmarlasın öyle değil mi? Ne menfaati var? Malûm, bir menfaati yoksa bu devirde kimse yere düşeni bile kolundan tutup kaldırmıyor. Bu sebeple, işler büsbütün sarpa sarmadan köye dönelim diyorum ben. Şu evi satalım, hayırlısıyla gidip eski yurdumuza yerleşelim. İki göz de olsa oradaki kerpiç ev yeter bize. Varır varmaz elime malayı alır duvarlarını sıvarım ben onun güzelce, köşe bucak siler süpürür, çöken, göçen yerleri varsa tamir ederim. Bu evin parasıyla belki birkaç inekle birkaç koyun da alırız oraya yerleşince. Ne olacak, bir şekilde, kendi yağımızla kavrulur gideriz. Her gün başımıza üşüşen bu insanlardan da kurtulmuş oluruz böylece.”</p>
<p>Bacaklarının arasında duran şişeyi kaldırıp kafasına dikti birden, âdemelmasını oynata oynata, hepsini içti. Biraz daha büzülerek, başını çevirip sağına soluna baktı sonra.</p>
<p>“Biliyor musun Bahriye,” dedi, karısı bir kol boyu uzağında oturuyormuş gibi. “Bugünlerde Hüseyin çıkıp geliverecekmiş gibi bir his var içimde. Gözüme ikide bir onun hayali çalınıyor.”</p>
<p>Boşalan şişeleri alıp duvarın dibinden kalktı yavaşça, ayakta zor duruyor, her an yıkılacakmış gibi öne arkaya sallanıyordu. Eve doğru yürümeye başlamıştı ki birden bir hışırtı duydu. Bahriye’nin orada olduğunu, hışırtının da onun kanatlarından geldiğini düşünüp hızla geri döndü ama kimseyi göremedi, karanlıkta, yüzüne kuru bir esinti çarptı sadece.</p>
<p>O da o vakit sallana sallana yürüyüp eve girdi.</p>
<p>Daha sonra, kapının arkasında duran kâğıtlardan birini alıp üzerine hiç vakit kaybetmeden, o gece tükenmezkalemle yanlamasına, SATILIK yazdı Muzaffer. Uzaktan okunabilsin diye üstlerinden gide gele, gide gele harfleri iyice kalınlaştırdı. Ardından da nasıl olsa her gün onca insan geliyor, eve çarçabuk alıcı çıkar umuduyla kalktı, kâğıdı küçük odanın penceresine astı.</p>
<p>Kedi gibi, duvarın dibindeki minderin üstüne kıvrılıp yattı sonra, yüklükten indirdiği yorganı omuzlarına çekti ve gecenin sessizliğinde, uzun uzun köyünü düşündü. Bayırın yüzüne dağılmış, kimi iki katlı kimi alçacık, kimi kiremitli kimi toprak damlı çeşit çeşit evler geçti gözlerinin önünden, ıssız avluları ve avlularından yükselen badem ağaçlarıyla birlikte. Sokaklar boyunca yürüyüp sağa sola kıvrılan, ak sıvalı, yamru yumru duvarlar geçti sonra, alınları bulutlara gömülü dağlar, pıt oraya, pıt buraya sıçrayan çekirgeler, gelinciklere, papatyalara bürünmüş düzlükler, tandırlardan yayılan taze ekmek kokuları, ince ince uçuşan mavi damarlı dumanlar ve sığır, sıpa sesleri geçti. İnsanın bakışlarını dinlendiren dantel dantel gölgeler geçti ardından da, cırıltılarının içine saklanmış cırcırböcekleri, çam kokulu serin çeşmeler, toprağın yüzünde yama gibi duran birer, ikişer evlek genişliğindeki göletler ve bu göletlerdeki berrak suların aynasında derinleşip giden göğün uçsuz bucaksız maviliği geçti.</p>
<p>Derken bu görüntülerin arasından yürüye yürüye köyün üst başına kadar gitti Muzaffer, orada, sessizce kerpiç evlerden birinin avlusuna süzüldü. Avluyu çevreleyen taş duvarların dibinden ebegümeçleri, papatyalar, efelekler ve beyaz çiçekleriyle üzerlikler fışkırmıştı, dipdiriydi hepsi. Yıllar önceki gibi güneşin altındaydılar yine, sükûnetin içindeydiler. Onları görünce durup baktı Muzaffer çocuksu bir hevesle, ayrı ayrı, sessizliklerini dinledi.</p>
<p>Duvarın arkasındaki yoldan eşeğiyle birlikte köylülerden biri geçti o sırada, başında kasketi ağzında sigarası, hiç sağa sola bakmadan uyurgezer gibi uzaklaştı gitti. Eşeğin ayaklarından sıçrayan nal sesleri siyah noktacıklar hâlinde, bir müddet yankılandı avludaki sükûnetin içinde. Onlar yok olunca, eve doğru yaklaştı Muzaffer, kararmış budak izleriyle dolu tahta kapının dibinde durdu ve nefesini tutup usulca açtı. Kapının açılmasıyla birlikte ortalığa insanın içini titreten sıcacık bir anne kokusu yayıldı hemen. Kürekle savruluyormuşçasına, bu kokunun peşinden rengârenk cam bilyeler sökün etti sonra, ak sıvalı duvarların arasından hoplaya zıplaya gelip şıngır şıngır avluya dağıldılar. Topuklarına kırmızılar çarptı Muzaffer’in, ayaklarının ucundan maviler sekti, yanı başından yeşiller, sarılar, morlar, beyazlar yuvarlandı. O da yorganın altında büsbütün heyecanlandı, kolunu, bacağını nasıl uzatacağını bilemedi o vakit. Kızıyla birlikte köye yerleşeceğini düşündükçe de sabaha kadar sevinçten bir o yana, bir bu yana döndü durdu.</p>
</body>
</html>