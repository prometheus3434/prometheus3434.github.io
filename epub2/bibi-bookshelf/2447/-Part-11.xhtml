<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>11</h2>
<p>Öğle vaktiydi, güneş tepeden vurmuş, par par yanıyordu.</p>
<p>Evin etrafı mahşer yeri gibiydi yine, avludaki kalabalık Güldiyar’ı görebilmek için tepişip duruyor, üstleri başları dökülen avare kılıklı, meczup kılıklı adamlar yavaş adımlarla ortalıkta geziniyor, bir yanda yüksek sesle isimler okunuyor, bir yanda insanlar habire içeri girip çıkıyor, olup bitenleri seyretmeye gelen aylaklar da ellerinde tespihlerle, ellerinde çekirdek külahlarıyla duvarın üstüne sıralanmış, ayaklarını boşlukta oynata oynata arada bir gülüşüyorlardı.</p>
<p>Hafif bir esinti bazen ezilmiş, çatlamış, bükülmüş ot kokuları getiriyordu bayırdan. Ortalığa fiske fiske serpip gidiyordu.</p>
<p>Derken bir grup kırlangıç çatıyı sıyırıp geçti cayırtıyla.</p>
<p>Ardından da Hoparlör, “Fiyakalı bir araba geldi!” diye bağırdı.</p>
<p>Kimse dönüp bakmadı onun sesine, sundurmanın altında belli belirsiz bir kıpırdanma oldu sadece.</p>
<p>Hoparlör’ün sözünü ettiği araba derenin dibindeydi o sırada, minibüslerin berisinde durmuş, etrafa siyah ışıltılar saçan iri bir hayvan gibi güneşin altında terli terli soluyordu. Kapıları açılmamıştı henüz. Arka koltuğundaki adam solundaki cama eğilmiş, bayıra doğru bakıyordu. Bir eli göbeğinin üstündeydi.</p>
<p>İçini çekti birden.</p>
<p>“Ne dersin, ne yapalım sence?” diye mırıldandı.</p>
<p>“Şuradan dolanıp yukarıya kadar gidebiliriz efendim,” dedi şoför.</p>
<p>Adam yüzünü aldı, ön cama çevirdi.</p>
<p>“Yok,” dedi. “Yol berbat. Arabayı hiç sokmayalım oraya, yazıktır.”</p>
<p>Şoför hemen indi o böyle deyince, ayaklarını birleştirerek hafifçe eğildi, kapıyı açtı.</p>
<p>Adam tereddüt etti bir an.</p>
<p>Yüzünü ekşiterek, şoförün bel hizasından tepedeki gecekondulara doğru baktı. Kararmış çatıları, eğri büğrü antenleri, tel tel tüten dumanları, avluları ve avlularında kımıldanıp duran solgun sesleriyle birlikte onları gözlerinin içine alıp hızla geri bıraktı sanki.</p>
<p>Sonra bir eliyle göbeğini, bir eliyle kapıyı tutup indi yavaşça.</p>
<p>Şakir adamlarıyla birlikte yukarıdan pürtelaş koştu geldi o inerken.</p>
<p>“Hoş geldiniz efendim,” dedi soluk soluğa.</p>
<p>Tokalaşmak için elini de uzattı ama adam umursamadı onu.</p>
<p>Çok mühim bir şey yapıyormuş havasıyla omuzlarını bir o yana, bir bu yana eğerek sırtındaki ceketi ağır ağır çıkardı. Kollarını kaldırdı, büyük bir titizlikle, çiçek yaprağı düzeltir gibi gömleğinin yenlerini düzeltti. Geriye kayan saatini tutup öne çekti. Döndü, arabaya mukayyet ol dercesine sağında duran şoförün yüzüne baktı. Ardından da hiç konuşmadan, kasıla kasıla yukarıya doğru yürüdü. Deredeki taşların üzerinden geçip bayırı tırmanmaya başladığında kasılamadı tabii, tabiat izin vermedi buna. Ağzını bile açmadan, bayırın şeklini alan bir dille, eğil, dedi. O da sinirlendi neye sinirlendiğini bilmeden, göbeğinin üstüne eğilerek, kan ter içinde, oflaya puflaya tepeye kadar tırmandı.</p>
<p>Simit satan çocukların yanına varınca, avlu kapısının ağzında durup etrafa bakındı biri müddet.</p>
<p>Adamlar önden seğirtmiş, insanları sağa sola iterek kalabalığın içinde yol açmışlardı ona.</p>
<p>Kolunda ceketiyle, kasıla kasıla sessizce geçti bu yoldan, dosdoğru sundurmanın altına gitti.</p>
<p>Şakir yanı başındaydı, el pençe divan durmuş, bekliyordu.</p>
<p>“Söyle bakalım, işler yolunda mı?” diye sordu ona.</p>
<p>“Yolunda efendim,” dedi Şakir, kabarık saçlı başını hafifçe sallayarak.</p>
<p>“Fitne fücur?”</p>
<p>“Yok, efendim.”</p>
<p>“Pekâlâ,” dedi adam.</p>
<p>Çarçabuk saatine baktı.</p>
<p>“Gördüğüm kadarıyla fazlasıyla talep var,” dedi sonra. “Her yer vıcır vıcır insan kaynıyor. Vaziyet böyle olduğuna göre, günlük hasılatı artırmak lâzım.”</p>
<p>“Baş üstüne efendim,” diye mırıldandı Şakir.</p>
<p>“Savsaklarsan canına okurum, tamam mı, hasılat artacak!”</p>
<p>“Baş üstüne efendim.”</p>
<p>Adam sustu bir müddet, zihninde birtakım hesaplar yapıyormuş gibi alt dudağını dişledi, gözlerini kısıp düşündü.</p>
<p>“İçeriyi boşalttık, kızı görecek misiniz efendim?” diye sordu Şakir, ellerini ovuşturarak.</p>
<p>“Yok, yok,” dedi adam.</p>
<p>Döndü, avluda uğuldayıp duran kalabalığa baktı. Sıkıntılı sıkıntılı, elini boynunda gezdirdi bakarken.</p>
<p>“İşten güçten vakit bulup gelememiştim,” diye mırıldandı. “Bir uğrayayım dedim ben sadece, işler ne âlemde bir göreyim dedim.”</p>
<p>Bir şey demedi Şakir, başını sessizce adamın baktığı yere, kalabalığa çevirdi.</p>
<p>Tam o sırada palas pandıras Muzaffer çıktı dışarı, ötekilerin müdahale etmesine fırsat kalmadan, elinde şişe, heyecandan titreyen bembeyaz bir yüzle adamın yanına koştu.</p>
<p>“N’olur beyim,” dedi, şişeyi iki eliyle kavrayıp öne doğru eğilerek. “Bizi bırakın n’olur, bırakın da köyümüze dönelim.”</p>
<p>Adam, Şakir’e baktı öfkeyle.</p>
<p>“Kızın babası, efendim,” dedi Şakir.</p>
<p>“Yavrumun canı cini kalmadı,” diye devam etti Muzaffer. “Günden güne mum gibi eriyor. Bırakın bizi n’olur, köyümüze dönelim.”</p>
<p>Adam başını çevirip birkaç saniye baktı onun yüzüne. Muzaffer bu birkaç saniyelik bakışı bile hak etmiyormuş da buna rağmen o büyüklüğünü gösterip bir çeşit lütufta bulunuyormuş gibi baktı.</p>
<p>“Öyle mi, köye mi dönmek istiyorsunuz?” dedi, başını yere eğip sesini alçaltarak.</p>
<p>Alnıyla konuştu sanki.</p>
<p>Yine de sesini alçaltması iyiye işaretmiş gibi göründü Muzaffer’e. Gözleri ışıdı bu yüzden.</p>
<p>“Köye,” diye cevap verdi.</p>
<p>Adam başını kaldırıp tekrar baktı ona.</p>
<p>“Buna ben karar veremem maalesef, yetkim yok,” dedi.</p>
<p>Der demez de döndü, kendisi için açılan yoldan bol koşuşturmalı bir törenle yürüdü yine kasıla kasıla, elinde ceket, avlu kapısından çıkıp bayır aşağı inmeye başladı. Tabii, bu kez tabiat fazlasıyla yardım etti kasılmasına. O da göbeğini öne çıkarıp kafasını geriye atarak kasıldıkça kasıldı, kasıldıkça kasıldı. Derenin dibine vardığında uçacakmış gibi kollarını iki yana açtı, küçük küçük adımlarla taşların üzerinden geçti usulca. Sonra da siyah ışıltılar saçan, siyah camlı arabasına bindi gitti.</p>
<p>O gider gitmez Şakir hasılatı nasıl artıracağını düşünmeye ve bu konuda ziyaret süresiyle gruplardaki ziyaretçi sayısı üzerinden birtakım hesaplar yapmaya başladı ama bunları uygulamaya firsat bulamadı.</p>
<p>Ertesi gün, Güldiyar birdenbire fenalaştı çünkü.</p>
<p>Kuşluk vakti, etrafını kadınlı erkekli bir grup insan sarmışken, yanının üstüne yığıldı kaldı.</p>
<p>Çam kozalağına benzeyen, ak bürgülü, ufacık bir kadın ayağa kalkıp çığlık atınca kapıda bekleyen Şakir’in adamı koştu geldi hemen. Telaştan ne yapacağını bilemedi o an, minderin üstünde yatan Güldiyar’a ağzını açıp korku dolu gözlerle iri iri şöyle bir baktıktan sonra hızla sundurmanın altına seğirtti.</p>
<p>“N’oldu len?”dedi Şakir.</p>
<p>“Kıza... kıza bir şey oldu!” diye kekeledi öteki.</p>
<p>Onun peşinden yüzlerinin eğrisi dizlerine inen ziyaretçiler de çıkmıştı mızırdana mızırdana, kapının ağzındaydılar.</p>
<p>“Bu tamamen haksızlık!” dedi içlerinden tok sesli bir erkek. “Biz ağlayacak diye beklerken o yıkıldı gitti. Olur mu canım böyle, paramızı geri verin!”</p>
<p>Şakir adamın ne dediğini bile anlamadı, onu bir kenara iterek pörtleyiveren gözleriyle soluk soluğa içeri koştu.</p>
<p>O vardığında, Muzaffer Güldiyar’ın üstüne kapanmış, sarsıla sarsıla ağlıyordu.</p>
<p>“Kızımı öldürdünüz!” diye haykırdı, Şakir’in gelip yanı başında durduğunu fark edince. “Alçaklar, kızımı öldürdünüz!”</p>
<p>Şakir bocaladı bir an.</p>
<p>Zangır zangır titriyordu.</p>
<p>Elinde bıçak, köşeden perdenin arkasındaki adam da çıktı o sırada. Gözleri yuvalarından fırlamıştı. Perde onda devam ediyormuş gibi, yüzü mosmordu. Muzaffer’le Güldiyar’a doğru bakıp yutkundu yavaşça.</p>
<p>“Kızımı öldürdünüz, kızımı öldürdünüz!” diye yeniden haykırdı Muzaffer, o böyle yutkunurken.</p>
<p>Haykırır haykırmaz da kalkıp ağzından fışkıran anlaşılmaz sesler eşliğinde var gücüyle Şakir’in üstüne yürüdü ama ulaşamadı, yere yığıldı kaldı.</p>
<p>Şakir dışarı çıktı hemen.</p>
<p>“Kimse girmesin içeri, kapıyı tutun!” dedi adamlarına.</p>
<p>Küçük odaya koştu sonra, birkaç yere telefon etti, tir tir titreyen bir sesle dakikalarca konuştu. Konuşurken, bir yandan da yaklaşıp gitgide yükselen avludaki gürültülere baktı pencereden. Kalabalık dalgalanıyordu habire, dönüyor, herkes birbirine bir şeyler anlatıyordu.</p>
<p>Aradan bir saat geçti geçmedi, Şakir sundurmanın altında sinirli sinirli volta atarken avlu kapısına siyah camlı, siyah bir minibüs yanaştı o gün. İçinden, küçük küçük adımlarla yürüyen o kıvırcık saçlı, şişmanca kadınla birlikte genç bir adam indi.</p>
<p>“Koş doktor, koş!” dedi Şakir, genç adama doğru elini sallayarak.</p>
<p>Doktor kalabalığın arasından çantasını dizlerine çarpa çarpa koştu geldi.</p>
<p>Hep birlikte salona girdiler.</p>
<p>“Katiller, kızımı öldürdünüz!” diye haykırdı Muzaffer onları görünce.</p>
<p>Salonun ortasındaydı, yere oturmuş, saçı başı dağınık, öfkeyle bakıyordu.</p>
<p>Güldiyar hâlâ hareketsizdi.</p>
<p>Kıvırcık saçlı kadınla doktor onun başucuna çöktüler hemen, yanlarında getirdikleri kahverengi çantayı açtılar. Metal tokanın sesi havada soğuk soğuk yankılandı.</p>
<p>“Nabzı atıyor mu hemşire hanım?” diye sordu doktor.</p>
<p>Muzaffer toparlanıp kalktı o sırada, boşlukta, düşmüş omuzları ve yanlara sarkmış kollarıyla şöyle bir sallandı.</p>
<p>“Allah belanızı versin, kızımı öldürdünüz, Allah belanızı versin!” diye haykırdı yeniden.</p>
<p>Ardından da çır çır çırpınarak şu yorgandı, bu yastıktı, o şişeydi demeden, eline ne geçtiyse bağıra çağıra sağa sola fırlatmaya başladı.</p>
<p>Şakir dayanamadı o vakit.</p>
<p>“Bunun zırıltısını mı çekeceğiz be, atın şunu dışarı, atın!” dedi öfkeyle.</p>
<p>Direnmesine rağmen tartaklaya tartaklaya salondan çıkardılar Muzaffer’i.</p>
<p>“Sadık, sen bak hele!” diye bağırdı Şakir arkalarından.</p>
<p>Adamlardan biri geri döndü.</p>
<p>“Göz kulak ol ona,” dedi Şakir. “Bakarsın çeker gider, olmadık işlere kalkışır. Avludan çıkmasın! Kimseyle de konuşmasın!”</p>
<p>“Tamam,” dedi Sadık.</p>
<p>“Pek de üstüne varma, ne de olsa...”</p>
<p>“Anladım,” dedi Sadık.</p>
<p>Uzun adımlarla dışarı fırladı.</p>
<p>Muzaffer sundurmanın altındaydı, bir eliyle direğe tutunup başını dizlerine doğru sarkıtmış, omuzlarını titrete titrete ağlıyordu.</p>
<p>O yürüyünce birkaç adım gerisinden Sadık da yürüdü sonra, biri önde, öteki arkada, evin kapısına bakan meraklı yüzlerin, çekirdek çitleyen ağızların, ellerin, ayakların arasından geçip avlunun ortasına kadar gittiler. Muzaffer sürekli ağlıyor, yıkılacakmış gibi olduğunda durup birazcık soluklanıyor, ardından da hangi yöne, neden gittiğini bile bilmeden ayaklarını sürüye sürüye yeniden yürüyordu.</p>
<p>Bu şekilde, avluyu birkaç defa turladılar.</p>
<p>Muzaffer’in sesi kısıldı ama ağlamaya devam etti.</p>
<p>Öğle ezanı okunurken, Bahriye’nin bir vakitler çamaşır yıkadığı yerde, isli taşların yanındaydılar. Duvarın dibinde ellerinde çekirdek külahlarıyla, sıra sıra oturanlar vardı. Gölge çekildiği için vücutlarının tamamı güneşteydi. Kır saçlı bir adam da yüzükoyun uzanıp bacağının birini bükmüş, burnu şapkasının içinde, uyuyordu.</p>
<p>O adamı geçip birkaç adım ilerleyince, bir an duraksadı Muzaffer.</p>
<p>Ardından da pat diye yıkıldı.</p>
<p>Yıkılır yıkılmaz ayağa kalkmaya çalıştı ama gücü yetmedi, orada, başını yere eğerek, bacakları ayrık, oturdu kaldı.</p>
<p>Pidecinin çırağı elinde kocaman bir poşetle avluya girmişti o sırada.</p>
<p>Sadık, gözleriyle onu takip etti bir müddet.</p>
<p>Muzaffer’i bıraktı sonra, sundurmanın altına doğru yürüdü.</p>
<p>“Allah üçünüzden de razı olsun,” diye mırıldandı Muzaffer, o uzaklaşırken.</p>
<p>Çenesi göğsündeydi, sağında solunda bacaklar, kollar, eller kımıldanıp duruyordu.</p>
<p>Derken bu ellerden ikisi eğilip koltukaltlarından kavradı onu, yavaş yavaş duvarın dibine doğru sürüklemeye başladı.</p>
<p>“Biliyor musun Bahriye,” diye mırıldandı Muzaffer sürüklenirken. “Bugünlerde Hüseyin çıkıp geliverecekmiş gibi bir his var içimde. İkide bir gözüme onun hayali çalınıyor.”</p>
<p>Eller bir an duraksadı.</p>
<p>Bir yüz yukarıdan yüzüne doğru eğilip geri çekildi.</p>
<p>Sonra eller götürdü, oturanları sağa sola iterek, yavaşça duvara yasladı onu.</p>
<p>O an kendini kaybetti Muzaffer, dünya gözünde karardı birden. Kulaklarına tarif edilemeyecek türden, kalın uğultular doluştu.</p>
<p>Bir müddet hiç kımıldamadı bu yüzden. Gözlerini kapatıp kavlak dudaklarının arasından hâlsiz hâlsiz soludu.</p>
<p>Birazcık kendine gelince, gözlerini açıp kuvvetlice içini çekti ilkin. Ardından da döndü, yanı başında oturan adama baktı. Onu bir yerden tanıyacakmış gibi oldu ama çıkaramadı bir türlü. Başını eğdi, bir vakit düşündü. Sonra dönüp yeniden baktı.</p>
<p>“Ne o, tanıyamadın mı?” dedi Dursun.</p>
<p>Muzaffer’in gözlerinden uzak bir esinti geldi geçti.</p>
<p>“Dursun?” dedi, duyulur duyulmaz bir sesle.</p>
<p>“Benim, ben,” dedi Dursun.</p>
<p>Alt dudağını ısırarak uzun uzun baktı ona Muzaffer.</p>
<p>“Komşu...” diye mırıldandı ardından da. “Kızımı öldürdüler komşu.”</p>
<p>“Ölmedi,” dedi Dursun. “Merak etme, ölmedi. Az evvel arabayla serum şişeleri getirdiler. Zannederim serum veriyorlar şimdi.”</p>
<p>“Öldürdüler komşu, bıçakla dürte dürte öldürdüler kızımı.”</p>
<p>Dursun eğilip onun yüzüne baktı hayretle.</p>
<p>“Bıçakla mı, ne bıçağı?”</p>
<p>Elinin tersiyle ağzının kenarından akan suları sildi Muzaffer.</p>
<p>“Ağlasın diye, perdenin arkasından habire bıçakla... perdenin arkasından, habire... Sonunda öldürdüler kızımı, öldürdüler.”</p>
<p>Dursun, Emine’nin anlattıklarını hatırladı birden.</p>
<p>“Ağrı saplandı demişti... Vay anasını!” diye mırıldandı.</p>
<p>Muzaffer duymadı onu, ağzını açmış, kesik kesik soluyarak, yanlarında yörelerinde kımıldanıp duran insanlara bakıyordu.</p>
<p>Sıkıntılı bir yüzle, hafifçe eğildi Dursun.</p>
<p>“Sana söyleyeceklerim var,” dedi.</p>
<p>Döndü Muzaffer.</p>
<p>“O günden beri vicdan azabı çekiyorum ben,” diye devam etti Dursun. “Bütün bunlar benim yüzümden oldu çünkü. Senin evine geldiğimde telefon edip yeğenimi çağırmasaydım, o da yanında Rüstem denen o cibilliyetsizi getirmeseydi bunlar olmayacaktı. Şunu bil ki, vallahi benim kötü bir niyetim yoktu, sadece sana yardım etmeye çalışıyordum.”</p>
<p>“Biliyorum,” dedi Muzaffer. “Zahit’ten duymuştum, seni de dövmüşler.”</p>
<p>“Dövdüler, evet, hep birlikte tepeme çullanıp haşatımı çıkardılar. Morarmadık etim, kırılmadık kemiğim kalmadı. Dövdükten sonra, bir daha bu işe karışacak olursan çocuğunu şöyle yaparız, karını böyle yaparız diye tehdit de ettiler. O yüzden, evine de gelemedim bir daha.”</p>
<p>Muzaffer sessizce başını salladı.</p>
<p>Islak kirpiklerinin arasından Dursun’a baktı uzun uzun.</p>
<p>“Yahu, burası şehre çok uzak sanki,” diye fısıldadı birden. “Her taraf taş üstelik. Şuna bak, taş tarlası gibi. Olur mu dersin, sence de münasip mi?”</p>
<p>Dondu kaldı Dursun.</p>
<p>Ağlamamak için zor tuttu kendini.</p>
<p>“Affet beni,” dedi sonra, ellerini ovuşturarak. “Başına bu belayı ben sardım, bütün bunlar benim yüzümden oldu, affet.”</p>
<p>Onu duymamış gibi sağa sola bakındı Muzaffer.</p>
<p>Gözbebekleri ince ince, sulu sulu titriyordu.</p>
<p>“Bunlar benim başıma neden geldi Dursun?” diye sordu yüzünü dönmeden. “Şu yeryüzünde kime ne zararım oldu benim, kime ne yaptım ben?”</p>
<p>“Kimseye bir şey yapmadın,” dedi Dursun.</p>
<p>Dedikten sonra da dayanamadı artık, kollarını açıp birden sarıldı ona.</p>
<p>İkisi, sarsıla sarsıla ağlamaya başladılar.</p>
<p>“Sen burada mısın len?” dedi Şakir o sırada.</p>
<p>Gelip karşılarında durmuş, saçları diken diken, korkunç bir suratla onlara bakıyordu.</p>
<p>Kocaman elleriyle uzandı sonra, Muzaffer’i kolundan tutup çekti hemen. Dursun’u da bağrından ittiği gibi duvara çarptı.</p>
<p>“Kimsin len sen, nesi oluyorsun bunun?” diye sordu ona.</p>
<p>“Hiçbir şeyi olmuyorum,” dedi Dursun.</p>
<p>Şakir duymadı bu cevabı, bir hışımla döndü, Muzaffer’i kolundan çeke çeke sundurmanın altına götürdü.</p>
<p>“Gir içeri, her zamanki yerine otur,” dedi sertçe.</p>
<p>Süklüm püklüm eve girdi Muzaffer.</p>
<p>Şakir de direğin dibine doğru yürüdü.</p>
<p>“Açlıktan geberiyor muydun len?” diye böğürdü yürürken. “Ben sana ne dedim, göz kulak ol ona demedim mi?”</p>
<p>Sadık önündeki lahmacun kutusunu itip ayağa fırlamış, ağzında lokma, öylece duruyordu.</p>
<p>“Gözüme görünme, defol!” dedi Şakir.</p>
<p>Sadık sessizce yürüdü.</p>
<p>O kalabalığı yarıp avlu kapısından çıkıncaya dek arkasından baktı Şakir.</p>
<p>Sundurmanın ucuna doğru ilerledi sonra, durdu, iki elini birden havaya kaldırdı.</p>
<p>“Beni dinleyin!” diye bağırdı kalabalığa. “Kız biraz rahatsız, şu an serum veriliyor! Bu sebeple, evi bugün ziyarete kapatıyoruz! Boşuna beklemeyin, kız dinlenecek!”</p>
<p>“Peki, yarın görebilecek miyiz?” diye sordu kalabalığın içinden biri.</p>
<p>“Evet!” dedi Şakir. “Yarın gelin, yarın!”</p>
<p>Döndü, içeri girdi.</p>
<p>Fakat kalabalık dağılmadı o gün, işi olan birkaç kişi gitti sadece, ötekiler her zamanki gibi akşama kadar beklediler.</p>
<p>Ağır ağır karanlık çökerken evin içindeki adamlar da toparlandı. Doktorla hemşireyi alıp hep birlikte, ellerinde kutularla, ellerinde çantalarla, avlu kapısının ağzında bekleyen minibüse bindiler. Minibüsün farları yandı. Avlu duvarıyla dut ağacının birkaç dalını aydınlatarak ilkin kayalıklara doğru uzandı farların ışığı. Ardından derenin üstündeki boşluğu taradı. Ardından da Dursun’un evinin önündeki toprak yola düştü ve incecik bir hırıltı eşliğinde, sarsıla sarsıla kayboldu gitti.</p>
<p>O sırada Muzaffer yavaşça kalktı duvarın dibinden. Minderin üstünde yatan Güldiyar’ın gözlerine doğru mahcup bir ifadeyle şöyle bir baktıktan sonra mutfağa doğru yürüdü. Varır varmaz eğilip yeni bir şişe aldı tezgâhın altından. Musluğu açıp ağzına kadar doldurdu, titreye titreye salona döndü.</p>
<p>Duvarın dibine oturdu yine, şişeyi kafasına dikip epeyce içtikten sonra bacaklarının arasına sıkıştırdı.</p>
<p>Güldü birden.</p>
<p>Hemen ardından da kendini tutamayıp kısık bir sesle, kolunun birini yüzüne kapatarak ağladı.</p>
<p>“Karışma kızım,” dedi sonra. “Benim şişeme karışma.”</p>
<p>Biraz daha içti, lıkır lıkır.</p>
<p>Elinin tersiyle ağzını sildi.</p>
<p>Derken kalktı yerinden.</p>
<p>Elinde şişe, salonun ortasında düşe kalka dönmeye başladı.</p>
<p>O böyle döner, Güldiyar da mor mor titreşen perdenin dibinde sessizce yatarken, dışarıdaki karanlık yavaş yavaş soğudu yine, camlar, çerçeveler soğudu, duvarlar soğudu, otlar soğudu, boşmuş gibi görünen doluluklar, doluymuş gibi görünen boşluklar soğudu, bayır soğudu, kurumuş derenin çamurları, taşları soğudu ve gece çatıların, avluların, ağaçların ve irili ufaklı cümle mahlûkatın üzerine basa basa yürüdü, o yürürken yine polis karakolları, hastanelerin acil servisleri, kumarhaneler, barlar doldu taştı, şehrin çeşitli köşelerinde yine kadehler kaldırılıp renkli ışıklar altında şarkılar, türküler söylendi, çeşitli köşelerinde çeşitli sebeplerle gözyaşları döküldü, çeşitli köşelerinde sevişildi, çeşitli köşelerinde kırılmış yaprak tadında, göllenmiş su tadında, gelmemiş mektup tadında susuldu, çeşitli köşelerinde ölümüne dövüşüldü, çeşitli köşelerinde kaba adamlar sürekli incelikten, kibirliler dönüp dolaşıp tevazudan, kötüler ısrarla iyilikten söz etti ve artık sonunda ortalık yavaş yavaş ağarmaya başladı.</p>
</body>
</html>