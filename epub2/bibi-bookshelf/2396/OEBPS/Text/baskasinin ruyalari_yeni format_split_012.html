<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>başkasının rüyaları_yeni format</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9"><br class="chapter" />
  <br class="chapter" />
  <br class="chapter" />
  ÖYKÜ ŞÖYLE BAŞLIYOR<br class="chapter" /></h1>

  <p class="normal">"Aaa," dedi Nur, "sen burada mı uyudun?"</p>

  <p class="normal">Salondaki kanepedeydim. Nur'a boş gözlerle baktım. Bir an günün hangi saati olduğunu çıkaramadım.</p>

  <p class="normal">"Çalışırken uyuyakalmışım. Saat kaç?"</p>

  <p class="normal">"Dokuza geliyor."</p>

  <p class="normal">"Yapma ya, bugün de öldü desene."</p>

  <p class="normal">"Ben de seni göremeyince yürüyüşe çıktığını düşündüm."</p>

  <p class="normal">Doğrulup oturdum. Uykumu alamamışım, dinlenememişim. Yorgunum.</p>

  <p class="normal">"Gece uykum kaçtı. Bir türlü uyuyamayınca da kalkıp çalışayım dedim."</p>

  <p class="normal">"Çalışabildin mi?"</p>

  <p class="normal">"Eh, bir şeyler yaptım... Ne kötü bir geceydi. Uyku ile uyanıklık arası tuhaf tuhaf rüyalar gördüm."</p>

  <p class="normal">"Bu aralar iyi değilsin. Uyurgezer gibi dolaşıyorsun, çevrene yaydığın olumsuz hava beni de etkiliyor. İyice eve kapandın, çık dolaş biraz, arkadaşlarınla görüş diyorum; yok, diyorsun. Birlikte bir şeyler yapalım diyorum, istemiyorsun."</p>

  <p class="normal">"Her sabah yürüyüş yapıyorum ya..."</p>

  <p class="normal">"Yap tabii, ama çevrendeki insanlardan da kopma."</p>

  <p class="normal">Gerindim. "Belim tutulmuş," dedim, "bu kanepe hiç rahat değilmiş."</p>

  <p class="normal">"Çay suyunu koyuyorum. Yumurta ister misin?"</p>

  <p class="normal">"Hayır," dedim, "bu gece rüyamda kimi gördüm biliyor musun?"</p>

  <p class="normal">"Kimi?" diye bağırdı mutfaktan.</p>

  <p class="normal">"Ablamı."</p>

  <p class="normal">"Olabilir," dedi salonun kapısında belirerek, "ben de iki gece önce babamı görmüştüm. Ölü görmek iyiymiş derler."</p>

  <p class="normal">"Ablam beyaz gelinlik giymişti, Nam Kadir ile evleniyordu. O kadar mutluydu ki..."</p>

  <p class="normal">"Ne güzel rüya işte, niye karabasan diyorsun ki."</p>

  <p class="normal">"Bana ne dedi biliyor musun, ‘Beni bir daha yazma,' dedi. Kırılmış, incinmişti. Onu huzursuz ettim. Acı çekiyorum."</p>

  <p class="normal">Nur yanıma geldi, sırtımı hafifçe sıvazlayarak, "Rüya bu," dedi, "saçmalama. O öyküyü çok sevdim ben, ablan yaşasaydı o da severek okurdu. Onu küçük düşürecek, incitecek bir şey yok ki... Senin içinin hiç rahat olmadığını da biliyorum. Onu yazmakla yazmamak bıçak sırtı gibi bir şey; bunu anlamaya çalışıyorum, ama anlayamıyorum."</p>

  <p class="normal">"Ben de anlayamıyorum. Keşke yazmasaydım."</p>

  <p class="normal">"Kalk bir duş al. Ben de bu arada kahvaltıyı hazırlayayım."</p>

  <p class="normal">"Haklısın," dedim, "o bir rüyaydı. Ama nasıl da canlı bir rüyaydı, anlatamam. Şu an bile gözümün önünden gitmiyor. Sen, Enis, Neval de vardınız. Halalarım, eniştelerim, annem, babam, herkes benden gençti."</p>

  <p class="normal">"Hadi canım; sen duşa, ben mutfağa..."</p>

  <p class="ortayazi">* * *</p>

  <p class="normal">"Bugün sinemaya gidelim mi?" dedi Nur, "çıkınca Mülkiyeliler'de oturur bira içeriz, kitapçıları dolaşırız."</p>

  <p class="normal">"Çalışmam gerek."</p>

  <p class="normal">"Hep öyle diyorsun, ama bir şey yapmıyorsun. Ne zaman odana gelsem bilgisayarda oyun oynarken görüyorum seni."</p>

  <p class="normal">"Kafamı toparlamak için oynuyorum, beni dinlendiriyor. Bu arada yeni bir öykü oluşuyor, birkaç sayfasını akşam yazdım bile. Uykum o yüzden kaçmış olabilir. Kafamda birtakım görüntüler sürekli yer değiştiriyor. Onları çizecek sözcükler yan yana gelmeye başlayınca da uyuyamadım."</p>

  <p class="normal">"Nasıl bir öykü?"</p>

  <p class="normal">"Daha önce yazdıklarıma pek benzemeyen bir öykü. Orta yaşlı bir adam, alışveriş ettiği marketteki kasiyer kıza takıyor kafasını."</p>

  <p class="normal">"Kızın hiçbir şeyden haberi yok tabii."</p>

  <p class="normal">"Bu öyküde var. Adam evli. Kızı yaşındaki kıza kur yapıyor, komik durumlara düşüyor. Karısının görevi nedeniyle kent dışında olduğu bir gece kızı evine getiriyor. İçki içiyorlar. Adamın amacı onunla yatmak. Ama kızın içkiye dayanıksız olabileceğini düşünemiyor."</p>

  <p class="normal">"Bir aşk öyküsü?" dedi Nur. Kaşlarını kaldırmış, şaşkınlıkla yüzüme bakıyordu, "Nerden çıktı şimdi bu?"</p>

  <p class="normal">Güldüm. "Nerden çıktığını bilmiyorum," dedim, "çıktı işte. Niye?"</p>

  <p class="normal">"Ne bileyim, senin tarzın değil. Merak ettim."</p>

  <p class="normal">"Yazdıklarımı okumamı ister misin?"</p>

  <p class="normal">"Hayret! İsterim istemesine de, hani sen öykünü bitirmeden kimseye okumazdın."</p>

  <p class="normal">"Teklif benden, istemiyorsan okumam."</p>

  <p><br class="chapter" /></p>

  <p class="normal">Salonda, pencerenin önündeki berjer koltuklarda oturuyoruz. Nur sigara yaktı. Merak ve kaygıyla yüzümü inceliyor. Kahvemden bir yudum içtim. Gözlüklerimin üstünden bakarak,</p>

  <p class="normal">"Öykü şöyle başlıyor," dedim.</p>

  <p><br class="chapter" /></p>

  <p class="indentmetin">İçki birden çarptı onu. Yarım saat öncesine kadar hiçbir şeyi yoktu oysa. Bütün dişlerini göstererek, omuzlarını sarsa sarsa, eliyle omzuma vurup, "Ay çok hoşsun," diyerek yerli yersiz gülüyordu. Gözlüklerini çirkin bulmakla ona haksızlık ettiğimi düşündüm. Yakışıyordu, onu çok çekici yapıyordu. Bu haliyle bile Meryl Streep'ten daha güzel görünüyordu.</p>

  <p class="indentmetin">Şimdi ise, burnunun ucuna düşmüş gözlükleriyle hiç de çekici değil. Bir cinayete kurban gitmiş gibi yatıyor koltukta; bacakları iki yana açılmış, başı sol omzuna doğru kaymış, kolları iki yana sarkmış. Dudaklarında ona yabancı, ürkütücü bir gülüş var. Baygın baygın bakıyor.</p>

  <p class="indentmetin">"Yanıma gelsene," diyor, "korkma, yemem seni."</p>

  <p class="indentmetin">Gülmesi bir hıçkırıkla kesiliyor, uykudan uyanmış gibi tuhaf tuhaf çevresine bakınıyor. Göz göze gelince yine gülüyor. Bacaklarını toparlayıp eliyle koltuğa vuruyor.</p>

  <p class="indentmetin">"Hadi ama, gel."</p>

  <p class="indentmetin">Yanına oturuyorum. Kolunu boynuma doluyor. Teni soğuk. Üşüyor.</p>

  <p class="indentmetin">"Öp beni," diyor, "seviş benimle."</p>

  <p class="indentmetin">"Saçmalama," diyorum.</p>

  <p class="indentmetin">"Saçmalamıyorum," diyor, "beni becermek için evine getirmedin mi? O beyefendi, o babacan tavırlar, hatır sorup gönül almalar bunun için değil miydi? Tamam. Şu anda seninle sevişmek istiyorum, hem de karının yatağında."</p>

  <p class="indentmetin">Kusmuk kokuyor. Gece mavisi bluzunun önü de kusmuk ve su lekeleriyle harita gibi olmuş. Ucuz ve özensiz makyajı akmış, çok perişan görünüyor. Hızlı içti, pek bir şey yemedi. İçkiye alışkın olmadığını anlamalıydım. Aslında anladım ama karışmadım. Kısa sürede "güzelleşir", geceyi de güzelleştirir diye düşünmüştüm.</p>

  <p class="indentmetin">"Bir duş al," diyorum, "iyi gelir."</p>

  <p class="indentmetin">"Ben iyiyim," diyor. Yeniden hıçkırıyor. "Sen," diyor, gülümsüyor, gülümserken ağzı çarpılıyor, çirkinleşiyor, "bana sarhoş muamelesi yapıyorsun, değil mi? Ne zaman gideceğimi düşünüyorsun, değil mi? Gitmeyeceğim, bu gece burada kalacağım ve seninle karının yatağında sevişeceğim."</p>

  <p class="indentmetin">"Gel yüzünü yıkayalım Hale."</p>

  <p class="indentmetin">Eliyle kolumu itiyor. Yüzü yeniden çarpılıyor. Gülmeye benzeyen, gülmekten çok karşısındakini küçümseyen bir alayla genişliyor dudakları. Sesimi taklit etmeye çalışarak, "Hamfendi kimlik kartı sormuyor, bu kartın çalıntı olacağını hiç düşünmüyor mu?" diyor. Gülmeyle ağlama arası garip sesler çıkarıyor. Sesini değiştirip, "Kasiyer hamfendi öyle talimat aldığı için kimliğinizi görmek zorunda beyefendi!" diyor. Ellerinin tersiyle gözlerini silip, "Hava almak istiyorum," diyor. Bluzunun düğmelerini açıp başını koltuğa yaslıyor.</p>

  <p class="indentmetin">"Balkona çıkar beni."</p>

  <p class="indentmetin">"Üşürsün, hava soğuk."</p>

  <p class="indentmetin">"Üşüyeyim... Gebereyim... Hepiniz benden kurtulun, tamam mı! Hepinizin Allah belasını versin, tamam mı! Beni balkona çıkar! Hemen."</p>

  <p class="indentmetin">Öğürmeye başlıyor. Safra suyundan başka bir şey çıkmıyor avcuna. Ne yapacağımı bilmez bir biçimde yanında dikiliyorum. Nasıl bir belaya bulaştım Tanrım, nasıl bir belaya... Başını kaldırıp yaşlı gözlerle bakıyor.</p>

  <p class="indentmetin">"Ben bunlara layık biri miyim?" diyor. Ağlamaya başlıyor. Avcundaki yeşil su parmaklarının arasından sızıp halıya damlıyor.</p>

  <p class="indentmetin">"Değilsin," diyorum. Omzunu tutup hafifçe sıkıyorum.</p>

  <p class="indentmetin">"Değilsin Hale."</p>

  <p class="indentmetin">"Git," diyor, "lütfen git."</p>

  <p class="indentmetin">Koluna girip banyoya götürmeme itiraz etmiyor. Elini yüzünü yıkıyorum. Titriyor. Salona götürüp kanepeye yatırıyorum. Sızan ya da uyuyan bir kadından çok, ölü bir genç kıza benziyor.</p>

  <p class="indentmetin">"Madem içkiye alışkın değildin, neden o kadar içtin."</p>

  <p class="indentmetin">"Cesaret için... Ne olur balkona çıkar beni."</p>

  <p class="indentmetin">"Peki. Ama sana bir kazak vereyim, şu anda bile titriyorsun."</p>

  <p class="indentmetin">Elimi tutuyor. "Bana bir kazak getir, ne olur," diyor, "çok üşüyorum."</p>

  <p class="indentmetin">Kazaklarımdan birini veriyorum. Kolları içinde kayboluyor. Şu anda o kadar sevimli ve o kadar zavallı ki. Balkona çıkıyoruz. Çok katlı yapılardaki pencerelerin büyük bölümü karanlığa gömülmüş. Uyumayanların sayısı az. Kentin sessizliğini, arada bir geçen araçlar bozuyor.</p>

  <p class="indentmetin">"Kahve içer misin?"</p>

  <p class="indentmetin">Başını iki yana sallıyor. Kollarını kavuşturup kendi gövdesine sarılmış. Konuşmadan oturuyoruz.</p>

  <p class="indentmetin">"Şimdi nasılsın?"</p>

  <p class="indentmetin">"Daha iyiyim."</p>

  <p class="indentmetin">"Ne zaman istersen evine bırakırım."</p>

  <p class="indentmetin">"Eve gidemem!"</p>

  <p class="indentmetin">"Gidemez misin?" diyorum. Sesimi yükselttiğimi fark edince elimde olmadan boynumu kısıyorum. Daha alçak sesle, "Ama Hale," diyorum, "yarın karım geliyor; sabah erkenden evde olur."</p>

  <p class="indentmetin">"Gidemem," diyor, "anneme bu gece arkadaşımda kalacağımı söyledim. Hem beni bu halde görse ne düşünür kadın. Gidemem..."</p>

  <p><br class="chapter" /></p>

  <p class="normal">"Bu kadarını yazdım," dedim.</p>

  <p class="normal">"Sevmedim," dedi Nur. "Birincisi, senin tarzın değil. Her söyleşide bildiğin, tanıdığın yaşamları yazdığını söylüyorsun, sonra kalkıp böyle bir öykü yazıyorsun. İkincisi, ilginç değil. Gerçi bitmemiş ama, nereye gideceği de az çok belli."</p>

  <p class="normal">"Nereye gidebilir?"</p>

  <p class="normal">"Yani... Adamın karısı sabah eve geldiğinde o kızı görebilir, ya da görmeyebilir. Ne bileyim işte, öyle bir şey."</p>

  <p class="normal">Güldüm. Onu kızdırmak için özellikle öyle güldüm.</p>

  <p class="normal">"Hayır," dedim, "hiç de öyle şeyler olmayacak. Şimdi bak; kız adamın evinde kalacak. Onu yatak odasına yatıracak. Kız o kadar yorgun ki, hemen uyuyuverecek. Kendisine de salondaki kanepede yatak hazırlayacak. O hemen uyuyamayacak; kalkıp dolaşacak, biraz daha içecek, balkona çıkıp sigara yakacak, içeri geçip melekler gibi uyuyan kızı seyredecek, yarın sabah ne yapacağını düşünecek... Karışık ruh durumları yani. Ama en baskın olanı da pişmanlık ve vicdan azabı. Sonunda o da uykuya yenik düşecek ve kanepede uyuyakalacak."</p>

  <p class="normal">"Sabah da karısı gelip..."</p>

  <p class="normal">"Hayır, öyküyü o kadar sarkıtmayı düşünmüyorum. Adam o gece bir rüya görecek. Bir koyda, tek başınadır. Çevredeki kayaların üzerinde sayılamayacak kadar çok karga vardır. Buraya dikkatini çekerim; martı değil, karga!"</p>

  <p class="normal">Nur gözlerini yumup başını "biliyorum" dercesine salladı.</p>

  <p class="normal">"Kargalar ilgiyle adama bakıyorlar. Ortalık o kadar sessiz ki, ürkütücü. Adam, açıktaki kayığa bakıyor. Sonra soyunmaya başlıyor. Üzerindeki her şeyi çıkarıyor. Denize girip kayığa doğru yüzmeye başlıyor. O, kayığa doğru yüzerken, kayıktaki belirsiz kişi de açığa doğru kürek çekiyor. Adam kayığa ne kadar yaklaşsa da bir türlü ulaşamıyor. Kürek çekenin bir kadın olduğunu görüyor. Rüzgârda dalgalanan saçları yüzünü kapadığından kadını tanıyamıyor."</p>

  <p class="normal">"Off!" dedi Nur, "Öykünün sonunu böyle bağlarsan, herkes, oradaki adamın sen olduğunu düşünecek. Rüyalı öyküler, falan... Yapma bunu lütfen."</p>

  <p class="normal">"Nerden çıkarıyorsun," dedim, "onlar başkasının rüyaları."</p>
</body>
</html>
