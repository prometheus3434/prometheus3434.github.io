<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>başkasının rüyaları_yeni format</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3"><br class="chapter" />
  <br class="chapter" />
  <br class="chapter" />
  SOLGUN<br class="chapter" /></h1>

  <p class="normal">Konuşacaklarımız tükenmiş, uzayan suskunluklarda sıkılmaya başlamıştık. Kapı zilinin çalması bir anda ortamı değiştiriverdi. Yalnızca "siz" diye seslenmeyi tercih ettiğim ağabeyimin karısı, "Hah, işte geldi," deyip koltuğundan kalktı, hantal bedenini gülünç bir biçimde sürükleyerek kapıya doğru koştu. Holden birtakım konuşmalar duyuldu, ama ne dedikleri anlaşılmıyordu. Salona ağabeyimin karısı, ardından da genç bir kız girdi. Gülümseyerek elini uzattı genç kız.</p>

  <p class="normal">"Hoş geldiniz," dedi.</p>

  <p class="normal">Kıvır kıvır, siyah, uzun saçları vardı. Mini eteğinin üzerine dik yakalı, pembe bir kazak giymişti. Makyajı abartılıydı.</p>

  <p class="normal">"İşte Ebru," dedi abim sıkılarak.</p>

  <p class="normal">Evin asi kızı sonunda gelmişti. Kimseyi umursamayan bir tavırla elimi sıktı.</p>

  <p class="normal">"Kurstan çıkınca Esralara uğradım, yoksa daha erken gelirdim. Şarjım bitmiş, telefon edemedim; hemen suratınızı asmayın." Sonra bana dönüp, "Nasılsınız amca?" dedi.</p>

  <p class="normal">Ebru daha salona girdiğinde, beni yok sayan bir biçimde elini uzattığında içimde bir tel kopmuştu. Ablam, demiştim... Tıpkı, Müşerref Ablam...</p>

  <p class="normal">"Ebru'nun bebekliğini bilirsin," dedi abim, "bak, kocaman kız oldu."</p>

  <p class="normal">İçimi çektim. Yıllardır görüşmüyorduk, ama bunda bir sitem yoktu. Kaçınılmaz bir kopuştu bu. Baştan kabullenilmiş bir kopuş. Yaşlanmış, yıpranmış, bitirimliğini yitirmiş, söz geçiremediği kızının karşısında yenilgiyi kabullenmiş bir abi vardı karşımda. Birçok şey gibi o da bitmişti.</p>

  <p class="normal">"Nasılsın Ebru?" dedim.</p>

  <p class="normal">Ağzını hafifçe gererek, "İyiyim," dedi. "Başınız sağ olsun."</p>

  <p class="normal">"Sizler sağ olun," dedim. Sesim düğümlendi. Ne kadar da Müşerref Ablama benziyordu.</p>

  <p class="normal">Konuyu değiştirmek için, "Kurs nasıl gidiyor?" dedim.</p>

  <p class="normal">"Fena değil," dedi, her şeyi küçümser bir biçimde gülümsedi, "geçen yıl kazanamadım."</p>

  <p class="normal">"Yanlış tercih," dedi abim, "yoksa bir yere girerdi."</p>

  <p class="normal">"Amaan baba," dedi Ebru. Bu konunun kapanmasını istiyordu. Abim de sustu.</p>

  <p class="normal">"Cenazesinde bile bulunamadım," dedim.</p>

  <p class="normal">"Vazife," dedi abim, "kısmet değilmiş."</p>

  <p class="normal">"Aslında..." dedim, bir süre ne söyleyeceğimi bilemedim. "Aslında..." diye yineledim.</p>

  <p class="normal">"Ölmeden önce gelseydin... Bir yıl önce gelseydin ne değişecekti ki. Seni tanımayacaktı. Beni de tanımıyordu. Kimseyi tanımıyordu."</p>

  <p class="normal">"Onu o hale sen getirdin," dememek için güç tuttum kendimi, "Yurtdışında olmasaydım," dedim, "belki iyi bir doktor... ne bileyim işte..."</p>

  <p class="normal">"Sen yurtdışındaysan biz buradaydık. Bütün imkânları sonuna kadar kullandık, ama Müşerref hastaydı. Çok hasta. Kimseyi tanımıyor, geçmişle ilgili hiçbir şey hatırlamıyordu. Dilim varmıyor ama, delirmişti."</p>

  <p class="normal">"Tövbe estağfurullah," dedi abimin karısı, "ölmüşün arkasından öyle konuşulur mu?"</p>

  <p class="normal">"Ama öyleydi," dedi abim.</p>

  <p class="normal">"Amcamı hatırlıyordu," dedi Ebru.</p>

  <p class="normal">Birden bir sessizlik çöktü salona. Ebru şaşkınlıkla "yine ne hata yaptım" der gibi babasına baktı.</p>

  <p class="normal">"Nasıl?" dedim.</p>

  <p class="normal">"Son zamanlarda, babamın dediği gibi hiçbir şey hatırlamıyordu. Önceleri karşısında siz varmışsınız gibi konuşuyordu. Bir şeyler anlatıyordu, ama anlamıyordum. O tuhaf biriydi, biliyor musunuz... Yani, ne bileyim işte... Beni de seviyordu. Aslında Müşerref Halama yazık olmuş. Gençliğinde çok güzelmiş. Çok da isteyeni olmuş ama... O galiba birine sevdalanmış..."</p>

  <p class="normal">"Ebruu," dedi abimin karısı. Abime baktım, parmakları arasındaki tespihi çeviriyordu.</p>

  <p class="normal">"Güzeldi," dedim. "Sen ona benzemişsin."</p>

  <p class="normal">"Teşekkür ederim" der gibi gülümsedi.</p>

  <p class="normal">"Sonu benzemesin," dedi abim.</p>

  <p class="normal">"Aman," dedi abimin karısı, "Allah korusun." Eliyle masaya vurdu.</p>

  <p class="normal">Bir süre kimse konuşmadı. Sıkıntılı sessizliği yine abim bozdu.</p>

  <p class="normal">"Annem de öldükten sonra o evde tek başına kaldı. Hastaydı zaten, biliyorsun. O kadar ısrar ettim, yanımıza gelmedi. Küçük bir daire tutalım dedim, istemedi."</p>

  <p class="normal">"Biliyorum," dedim.</p>

  <p class="normal">Beş yıl önce görmüştüm Müşerref Ablamı. Bana çocukluğumda olduğu gibi sarılmış, "Nerelerdesin," demişti. Son görüşümmüş. Çok az konuşmuştuk. Sorularımı tek sözcüklü yanıtlarla geçiştirmişti. Bakışlarını bir noktaya dikip dalıyor, uzun süre konuşmuyor, bir şey anımsamış gibi kendi kendine gülümsüyordu. Hasta olduğunu anlayamamıştım, oysa ablam başka bir dünyada yaşıyormuş. Orada belki daha mutluydu, bilmiyorum. Kimselere anlatmadığı dertlerini, acılarını da yanında götürmüştü. Öldüğünde kırk yedi yaşındaydı.</p>

  <p class="normal">"O durumda biri intiharı düşünemez ki," diye mırıldandım.</p>

  <p class="normal">"İntihar değil zaten," dedi abim, "pencereyi kapı sandı herhalde. Düştüğünde saat kimbilir kaçtı. Müezzin sabah ezanını okumak için camiye giderken görmüş. Onu bulduğunda yaşamıyormuş artık."</p>

  <p class="normal">"Elinde de bir çıkın tutuyormuş," dedi Ebru, "bir yere gitmek için hazırlanmış sanki."</p>

  <p class="normal">"Huzur içinde yatsın, mekânı cennet olsun," dedi abimin karısı. Bakışları halının üzerinde bir noktaya takılmıştı. Oldukça kederli görünüyordu.</p>

  <p class="normal">"Amin," dedi abim.</p>

  <p><br class="chapter" /></p>

  <p class="normal">Abime bakıyorum. İki yabancı gibiyiz. Otuz yedi yaşında olduğuma göre, o, elli bir yaşında. Ama altmışında gösteriyor.</p>

  <p class="normal">"İzninizle," dedi Ebru gülümseyerek. Konuşulanlardan da, ilk kez gördüğü amcasından da sıkılmıştı. Odasına gidiyordu.</p>

  <p class="normal">Yengem çay tepsisiyle salona girdiğinde ikimiz de susuyorduk.</p>

  <p class="normal">"Mübarek hava," dedi yengem, "bu lodosun arkası kar."</p>

  <p class="normal">"Yağsın," dedi abim, "zamanı artık."</p>

  <p class="ortayazi">* * *</p>

  <p class="normal">Sokakta kimseler yok. Kasım ayından çok bahar aylarını çağrıştıran ılık bir gece. Lodos ortalığı kasıp kavuruyor. Abimle konuşmadan yürüyoruz. Arada öksürük nöbetine tutuluyor. O zaman duruyoruz. Yüzü kıpkırmızı oluyor, gözleri büyüyor, çok kötü öksürüyor.</p>

  <p class="normal">Çıkmamızı o istedi. Evdeki ağırlaşan havaya dayanamadı. Ben de dayanamıyordum, ama bu gecelik katlanabilirdim. Bu duruma en çok şaşıran karısı oldu, "Yemek hazır," dedi, "nereye gidiyorsunuz?" "Biz lokalde yiyeceğiz," dedi abim. Buyurur gibi söyledi. Yengem de boynunu büküp kabullendi. Abimin elinin altında hâlâ canını çıkarabileceği bir kadın vardı. Ama Ebru'nun karşısında çaresizdi, hiçbir şey söylemese de ona sözünü geçiremediği ortadaydı.</p>

  <p class="normal">"Göreceksin bak," dedi, "lokalimiz nezih bir yer. Çok sık gitmiyorum, genellikle evdeyim. Ama bu gece dışarıda yiyelim istedim. Karşılıklı bir iki kadeh bir şeyler içeriz."</p>

  <p class="normal">Karşılıklı içeceğiz. İlk kez. Aslında benim varlığımdan sıkılıyor, biliyorum. Beklemiyordu. Birbirimizi yıllar önce çizmiştik. Ama Müşerref Ablamın ölümü... Gelmek zorundaydım. Yalnızca bir gece birlikte olacağız, katlanmamız gereken bir gece geçecek ve ben geldiğim gibi gideceğim. Otelde kalmak istememe tepki göstermişti. Kardeşi gelmiş; yıllardır görüşmediği, konuşmadığı, bir hiç yüzünden küstüğü kardeşi... Otelde kalması yakışık alır mıydı? Millet ne derdi sonra.</p>

  <p class="normal">Millet... Ya da annemin dediği gibi; el âlem. Bütün yaşamlar o görünmeyen güce yaranmak için harcanıyor buralarda.</p>

  <p class="normal">İki yabancı gibiyiz. Hep öyleydik, ne abi kardeş olabildik ne arkadaş ne de dost.</p>

  <p class="normal">Anacaddeye çıktık. Abim sigara yaktı.</p>

  <p class="normal">"Ekrem Hoca'yı hatırlıyor musun," dedi, "lisede matematik öğretmeniydi."</p>

  <p class="normal">"Tabii," dedim.</p>

  <p class="normal">"Seni de okuttuydu di mi?"</p>

  <p class="normal">"Evet," dedim, "az çektirmedi."</p>

  <p class="normal">Güldü. "Şimdi de o çekiyor. Şu gördüğün oto galerisi oğlunun, durumu çok iyi, ama Ekrem Hoca sürünüyor. Çok can yaktı, birçok çocuğun istikbaliyle oynadı. Saffet Abi'nin oğlunun hayatını söndürdü. Berduş oldu çıktı çocuk. Etme bulma dünyası işte... Şimdi sıra onda."</p>

  <p class="normal">"Şu köşede eskiden bir halıcı vardı," dedim.</p>

  <p class="normal">Abim elini sallayarak, "Ohoo," dedi, "eskidendi o, yerine bu bina yapılalı çok oldu. Belki on beş yıl var. Demek sen gelmeyeli de epey olmuş."</p>

  <p class="normal">"Beş yıl önce geldiydim. Geldim dediysem ablama uğramıştım. Çarşıya çıkmadığımdan nelerin değiştiğini de bilmiyorum."</p>

  <p class="normal">O gelişimde abime de uğramayı düşünmüştüm. Ama ablamı gördükten sonra içimden gelmemişti.</p>

  <p class="normal">"Halıcı yaşıyor mu?"</p>

  <p class="normal">"Hayır," dedi abim, "yaşamıyor."</p>

  <p class="normal">"Bir de onun oğlu vardı, değil mi?"</p>

  <p class="normal">"Vardı," dedi abim. "Geldik işte, bizim lokal burası."</p>

  <p class="normal">Önden geçmem için yol verdi. Dar bir merdivenden ikinci kata çıktık. İçerisi kalabalıktı. Sigara dumanı, uğultu, sesi sonuna kadar açılmış bir televizyon. Abim garsona adıyla seslenerek "Misafirim var Adil," dedi, "kardeşim geldi." Bunu kanıtlamak istercesine de omzuma vurdu. Garsonla birbirimize gülümsedik. Ne de olsa bir yabancıyım. İyi ağırlanması ve memnun edilmesi gereken bir yabancı. Bir kentli. Buralarda "konuk" olmak hâlâ önemli. Adil telaşlandı. Abim, itibar gördüğü ve bunu bana gösterdiği için hoşnuttu. Bize "iyi bir masa" ayarlandı. Oturduk. Abim bana fikrimi sormadan, "Rakı içeceğiz," dedi garsona, "ona göre bir şeyler getir işte." O da oyunun kuralına göre gülümsedi.</p>

  <p class="normal">"Mevsim salatası mı yaptırayım, çoban mı istersiniz?"</p>

  <p class="normal">"Kafana göre takıl Adil," dedi. Adil yine de saygıyla bana bakıyordu.</p>

  <p class="normal">"Fark etmez," dedim.</p>

  <p class="normal">"Oturup bir iki duble içilebilecek tek yer burası. Birahaneler de var ama, it kopuk yatağı."</p>

  <p class="normal">"Nam Kadir..." dedim.</p>

  <p class="normal">Yüzüme boş boş baktı.</p>

  <p class="normal">"Ne Nam Kadir'i?"</p>

  <p class="normal">"Şimdi hatırladım," dedim, "halıcının oğlunun adı Nam Kadir'di. Kırmızı bir motosikleti vardı."</p>

  <p class="normal">Abimin yüzüne bir gölge indi. Gözleri, gülüşü, alnındaki çizgiler sarktı. Ona, Nam Kadir'i çarşının ortasında evire çevire dövdüğünü, o günden sonra bir daha sokağımızdan geçmediğini, Müşerref Ablamın pencerede hep onu beklediğini, çarşıya gitmesinin uzun süre yasaklandığını da hatırladığımı, aslında hiç unutmadığımı söylemedim. Ya ablamı dövmesini... Yüzünde patlayan tokatlar, burnundan boşanan kan, bir türlü gözümün önünden gitmiyor. Söyleyemedim, çünkü abimin yüzünü kaplayan gölge elimi kolumu bağladı. Bana değil de, benim üzerimden çok uzaklara bakarak, "Nam Kadir," diye mırıldandı, "itin biriydi o, esrarkeşti. Babasından kalanı satıp savurdu. İstanbul'a gitti, ama ne olduğunu bilen yok."</p>

  <p class="normal">Garson rakılarımızı doldurmuştu.</p>

  <p class="normal">"Nerden çıktı şimdi Nam Kadir?" dedi.</p>

  <p class="normal">"Hiiç," dedim, " birden aklıma geldi. Boş ver."</p>

  <p class="normal">"Boş ver tabii ya," dedi. Rakı bardağını hafifçe bardağıma dokundurdu. "Sağlığına."</p>

  <p class="normal">"Sağlığına," dedim, "sağlığımıza..."</p>

  <p class="normal">"Emekli olduktan sonra biraz kilo aldım," dedi, "evden çıkmıyorum ki... Arada buraya geliyorum işte."</p>

  <p class="normal">"Ebru çok cici bir kız olmuş."</p>

  <p class="normal">Başını ağır ağır salladı.</p>

  <p class="normal">"Oldu da..." dedi, "çok dikbaşlı, söz geçiremiyoruz..."</p>

  <p class="normal">"Eee, zaman değişiyor," dedim, bardağımı hafifçe bardağına dokundurdum, "insanlar da değişiyor... Ölen öldüğüyle kalıyor."</p>

  <p class="normal">Abimin bakışları değişti birden. Öyle savunmasız ve zavallı bir görünüşü vardı ki, dokunsalar ağlayacak gibiydi. Bu konuyu açtığıma pişman oldum.</p>

  <p class="normal">Dirsekleriyle masaya dayanmıştı. Alnını avuçlarına yasladı, bir süre öyle kaldı.</p>

  <p class="normal">Omzuna hafifçe dokundum. Başka ne yapabilirdim ki...</p>

  <p><br class="chapter" /></p>

  <p class="normal">Adil, "Sıcak ne yaptırayım abi?" dedi.</p>

  <p class="normal">"Sıcak almayacağız," dedim.</p>
</body>
</html>
