<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>başkasının rüyaları_yeni format</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6"><br class="chapter" />
  <br class="chapter" />
  <br class="chapter" />
  ÇİÇEKLER<br class="chapter" /></h1>

  <p class="normal">Her hareketinin kontrol altına alındığı bir kalabalığın karşısındaydı. Bütün gözler ona yönelmişti. Onun ise kimseyi görecek hali yoktu. İçinde davulların gümbürdediği başı, her dakika biraz daha büyüyormuş gibi geliyordu. Ağrıkesici hapların bir yararı olmamıştı. Sabah çok isteksiz çıkmıştı yatağından. Banyoda aynaya baktığında tehlikeli bir günün başladığını hemen anlamıştı. Çünkü, aynadan ona bakan, kendine hem benzeyen hem de benzemeyen o çirkin yüz, günün kötü geçmesi için elinden geleni yapacaktı. İçkiyi fazla kaçırdığı ya da uykusuz kaldığı gecelerin sabahında bu garip yaratıkla karşılaşırdı aynalarda. Doğal haline ise ancak akşama doğru gelebilirdi.</p>

  <p class="normal">Bugünkü toplantıyı düşünerek akşam erken yatmayı, uykusunu açacak çay, kahve gibi uyarıcılardan uzak durmayı ve içki içmemeyi kendisine telkin ederken telefonu çalmıştı. Sacit'ti. En kışkırtıcı sesiyle, Ragıpların üç gün üç gece süren "Büyük Balık Kıyımı"ndan döndüklerini, ona, bir orduyu doyuracak kadar balık bırakıp gittiklerini ballandıra ballandıra anlatmıştı. Binlik bir Tekirdağ rakısı dolapta yatıyordu ve sebzelik tepeleme salata malzemesi ile doluydu. Böyle bir öneriye "hayır" diyemeyeceğini bile bile (Sacit de bunun farkındaydı) "hayır" demişti, çünkü ertesi gün bir okulda söyleşisi vardı ve öğrencilerin karşısına "adam" gibi çıkmak istiyordu. Sacit söz vermişti, geç kalmayacaklardı ve eşekler gibi içmeyeceklerdi. Hafta sonu olsa neyse neydi de, onun da önemli işleri vardı. O kadar inandırıcı konuşmuştu ki, belki bu sefer adam gibi içmeyi başarırlardı. On birde kalkmak koşuluyla "peki" demişti.</p>

  <p class="normal">Baştan tedirgin olmuştu ama, Sacit'in kızarttığı nefis balıkları yedikçe, buzlu rakıları içtikçe yaptığının daha doğru olduğunu düşünmüştü. Alışkın olmadığı bir saatte yatağa girip uyumak için çırpınmak büyük eziyetti. İnsan daha da uykusuz kalıyordu. Sacit de aynı fikirdeydi. Binlik rakı bitmiş, üzerine de buz gibi biralarla cila çekmişlerdi. Eve sabaha karşı dönmüştü. Dişlerini ne zaman fırçaladığını, ne zaman soyunup pijamalarını giydiğini hatırlamıyordu bile. Sabah uyandığında ilk işi Sacit'e sövmek olmuştu.</p>

  <p><br class="chapter" /></p>

  <p class="normal">Oldukça heyecanlı bir kız öğrenci, eliyle birlikte titreyen kâğıttan onun özgeçmişini okuyordu. Birkaç yerde takılmış, başını sıkıntıyla sallamış, bir kez de gülmeye benzer garip bir ses çıkarmış ve salondaki öğrencilerin gülüşmelerine neden olmuştu.</p>

  <p class="normal">Hoşnutsuzluğunu belli etmemeye çalışarak, kendisini dinlemek (aslında bir an önce bu eziyetten kurtulmak) için salona doldurulmuş öğrencileri inceliyordu. Konuk Yazar'a mahcup olmamak için öğrencilerin bu etkinliğe katılmaları zorunlu tutulmuş, yoklama bile yapılmış olabilirdi. Çoğu bayan olan öğretmenler, en zarif ama bir o kadar da buyurgan tavırlarını takınıp ön sıradaki yerlerini almışlardı. Onunla bağlantıyı kuran, telefonla birkaç kez konuşan, okulun kapısına kadar çıkıp karşılayan (kötü "akşamdan kalma" kokusunu mutlaka almış olmalıydı; şişmiş yüzü her şeyi söylüyordu zaten) Edebiyat Öğretmeni Seval Hanım tam karşısında oturuyor ve büyük olasılıkla kendi hazırladığı metni hülyalı bir bakışla dinliyordu. Yüzüne, uzun süre dayanabilecek türden bir gülücük oturtmuştu. Öyle ki, okuma sırasındaki aksaklıkları bile, o gülüşe hiçbir zarar vermeden "olur böyle şeyler kızım" hoşgörüsü içinde, başını hafifçe eğerek olgunlukla karşılamıştı. Öğrencilerin okunan metinle ilgisi yoktu, aralarında fısıldaşıp gülüşüyorlardı. Kız öğrenci okumasını bitirince salonda büyük bir alkış koptu; hatta ıslık çalanlar, "bravo" diye bağıranlar da vardı. Bu alkışların metnin içeriğine, yani kendisine yönelik olmadığını hemen anladı. Kız öğrenci de başını önüne eğmiş, bu coşkulu alkıştaki alayın, metni kötü okumasıyla ilgili olduğunu anlamış ve ne yapacağını şaşırmıştı. Yazar'a bakıyordu. Yazar da ona gülümseyip teşekkür etti. İçinden hâlâ, onu bu duruma getiren Sacit'e sövüyordu.</p>

  <p class="normal">Buraya gelirken, başına gelecekleri biliyordu aslında. Kaç kez "Bu son, artık hiçbir yerde konuşmayacağım" diye kararlar aldıysa da, bunu bir türlü başaramıyordu. "Hayır" diyemiyordu. Başta Sacit olmak üzere, kimseye "hayır" diyemiyordu. Bütün sorun buydu. Edebiyat Öğretmeni Seval Hanım da çok ısrarcı davranmıştı. Çocuklara kitaplarını okuttuğunu, üzerinde tartıştıklarını, kendisini merakla beklediklerini, soracakları çok şey olduğunu, onları kırmaması gerektiğini yineleyip durmuştu.</p>

  <p><br class="chapter" /></p>

  <p class="normal">Dün, bugünkü söyleşiyi düşünmüş, Seval Hanım'a evet dediği için kendine lanetler yağdırmıştı. Yaşları on dört ile on beş olan öğrencilere yetişkinlere konuştuğu gibi konuşamazdı. Nasıl bir dil, nasıl bir üslup bulacaktı? Seval Hanım'ın, "Sizi adresinizden aldıralım," önerisini hiçbir mantıksal açıklaması olmaksızın geri çevirmişti. Saat on dörtte okulda olması isteniyordu; o da olacaktı. Canını sıkan bir konu daha vardı; dün evde olmadığı bir saatte kapısına bir kargo bildirim notu bırakılmıştı. Telefon etmiş, hafta sonu getirmelerini rica etmişti ama, olmuyordu. İkinci kez adrese gelemiyorlardı, kendisi gelip almalıydı. Kimden geldiğini ve ne gönderildiğini bilmediğinden merak ediyordu. Bu sevimsiz işi de okuldaki konuşması bittikten sonra yapacaktı. Kargonun adresi okula da, evine de oldukça ters bir yerdeydi. Bu nedenle de son derece huzursuzdu. Ama onu asıl huzursuz eden başındaki ağrıydı. Nasıl dayanacaktı?</p>

  <p class="normal">Seval Hanım ayağa kalkmış, yapay gülücüğünü falan bir kenara bırakarak salona doğru dönmüş, bir kadın için son derece itici bir ses tonuyla "Çocuklar... Lütfen!" diye bağırmıştı. Uğultu birden kesilmişti. Bu kadından korkulurdu. Sessizliği sağlamış, yerine otururken de yüzüne asil ve kültürlü hanımefendi gülücüğünü yerleştirmeyi başarmıştı.</p>

  <p class="normal">Gittikçe güvenini yitiriyordu. Dirsekleri masaya dayalı, parmaklarını birbirine kenetlemiş, rahat görünmeye çalışarak, ama hiç de rahat olmayarak, gülümsemeye çalışarak, ama gülümsemeyerek salonu selamladı. Başındaki ağrı azalacağı yerde artmıştı. Ses tonu da yüzü kadar itici olmalıydı. Hafifçe öksürdü. Ses ayarı gibi bir şey. Bunu hep yapardı. Konuk edildiği için başta okul idaresi ve öğretmenler olmak üzere salondaki öğrencilere teşekkür etti. Alkışlar yeniden koptu, Seval Hanım yeniden ayağa kalktı, ama bu kez bir şey söylemesine gerek kalmadan sessizlik sağlandı. Seval Hanım yerine otururken yüzünde yine o gülücük vardı ve bu gülücük birden ona güç verdi. Seval Hanım'ın yaptığını o neden yapamıyordu ki? Konuşmasına öğrencilik döneminden bir anısını anlatarak başladı. Bir bölümünü de uydurmuştu zaten. Gülünç bir anıydı bu, herkesin başına gelebilir ama kolay kolay anlatılamazdı. Öğrenci olmadığı ve olayın üzerinden yıllar geçtiği için rahatlıkla anlatıyordu. Salonla iletişim kurmayı başarmıştı. Sesi daha güçlü ve etkileyici çıkıyordu. Yazarlığın abartılacak bir şey olmadığını söyleyerek sürdürdü konuşmasını ve yazarlık serüveninden –araya yine o anda uydurduğu birçok gülünç unsur katarak– kısaca söz etti. Onların ilgisini çekeceğini umduğu kısa bir öyküsünü okudu. Ses tonu şimdi daha iyiydi. Belki yüzündeki şişlik de inmişti. Salondaki sessizliğe bakılırsa öyküyü ilgiyle dinliyorlardı. Son cümleyi de okuduktan sonra ellerini iki yana açarak, "Bitti," dedi. Yeni yeni kendine geliyordu. Alkışlar bu kez doğrudan onaydı; abartısız ve terbiyeli. Artık top öğrencilerdeydi, soru sorabilirlerdi. Salon birden derin bir sessizliğe büründü. Kimsenin sorusu yoktu. Bunu bekliyordu. Çenesi baş ve işaretparmaklarının arasında, istemeden de olsa "tepeden bakan yazar" tavrını takınarak, onunla göz göze gelmekten çekinen öğrencilerden "soru" bekliyordu. Soru faslına hiç gerek yoktu ama, Seval Hanım, öğrencilerin merak ettiği çok şey olduğunu, bu nedenle de sorularıyla Yazar'ı bunaltacaklarını çapkın bir bakış ve yapay bir gülüşle söylemişti. Bu durumda iş yine Seval Hanım'a düşüyordu. Başını hafifçe geriye çevirip, "soru sorma olasılığı yüksek", güvendiği öğrencileriyle göz teması kurmaya çalıştı. Onlar zaten öğretmenlerinin kapsama alanı içindeydiler. Bunun üzerine bir el havaya kalktı. Babacan bir gülümseme ve yapmacık bir tonlamayla, "Buyurun," dedi. Öğrenci, nelerden etkilenerek yazdığını sordu. Yeniden güvenini yitirdi, böylesi sıradan bir soruya nasıl bir yanıt vermeliydi. Konuşmaya başladığında ise, soru soran öğrencinin onu dinlemediğini, yanındaki arkadaşıyla fısıldaşıp gülüştüğünü gördü. Soru sorup öğretmenine karşı olan sorumluluğunu yerine getirmişti, yanıt umurunda bile değildi. Nelerden etkilenerek yazdığını en azından Seval Hanım'a anlatmalıydı. Ona bakarak konuştu. Seval Hanım o yapmacık gülüşüyle hâlâ idare ediyordu. Bir el daha kalktı ve hangi yazarlardan etkilendiğini sordu. Bu "etkilenmeyi" yanıtlamak daha kolaydı. Sonra, nasıl yazdığı soruldu, yazdıklarıyla yaşamını sürdürüp sürdüremediği, aldığı ödüller, yapıtlarının hangi dillere çevrildiği soruldu ve bu işkence, Seval Hanım'ın ayağa kalkıp söz istemesiyle son buldu. Çünkü, öğrencilerin "Bayrak Töreni" için dışarıda toplanmaları gerekiyordu, ne yazık ki "bu güzel söyleşiyi" burada keseceklerdi; keşke daha fazla zaman olsaydı da öğrencilerin merak ettiği bütün soruları yanıtlayabilseydi Yazar. Bu teşekkür konuşmasının ardından yeni bir alkış koptu. Bu kez daha içten alkışlıyorlardı. Bitmişti çünkü. Önlerinde iki günlük bir hafta sonu tatili vardı. Alkışlar sürerken Seval Hanım büyükçe bir çiçek buketiyle sahneye çıktı, Yazar'la tokalaşıp buketi sundu ve bu ânı ölümsüzleştiren fotoğraf makinesine doğru dönüp gülümsedi. Alkışlar burada daha da yükseldi.</p>

  <p class="normal">Yazar'ı, Türkçe Bölümü'ne ait, sigara da içilebilen, dar, uzun odaya buyur ettiler. Görevli öğretmenler (başta Seval Hanım olmak üzere) "Bayrak Töreni"ne katılmayıp Yazar'ı ağırlayacaklardı. Hoşnutluklarının, kendisiyle biraz daha birlikte olmak ve merak ettikleri soruları sormaktan çok, angarya olarak gördükleri bir törenden kurtulmalarından kaynaklandığını düşündü. Sigaralar yakıldı, o saatte çay olmadığı ve Yazar poşet çayı tercih etmediği için kahve söylendi. Seval Hanım, etkinliğin çok iyi geçtiğini, öğrencilerin çok yararlandıklarını, kırmayıp "kıymetli zamanını" onlara ayırarak buralara kadar geldiğini belirtip bir kez daha teşekkür etti. Öğrencileri pırıl pırıl gençlerdi. İçlerinde yazmaya hevesli olanlar da vardı. Bugünü hiç unutmayacaklardı. Hayran oldukları bir yazar, ayaklarına kadar geliyor ve onların sorularını yanıtlıyordu... Az şey miydi bu... Öbür öğretmenler de buna katıldılar. O anda söyleşinin gerçekten iyi geçmiş olabileceğini düşündü; öğrenciler baştan biraz sıkılmıştı ama, kısa sürede salona hâkim olmayı başarmıştı. Yer yer gülerek, şaşarak ya da derin bir sessizliğe bürünerek verdikleri tepkilerden de, onlarla bir iletişim kurabildiğini anlamıştı. Dışarıdan İstiklâl Marşı duyuldu. Banttan yapılan yayına öğrenciler de eşlik ediyordu. Yazar bu arada çiçek buketiyle kargoya, oradan da evine nasıl gideceğini düşündü. Çok sıkıcı bir durumdu. Bir an için buketi Seval Hanım'a sunmayı aklından geçirdi; ama bu şık bir davranış olmayabilirdi. Olayı başka yönlere çekebilir, Seval Hanım'a "Bu ne iş!" der gibi anlamlı anlamlı bakıp gülüşebilirlerdi. Kadını güç durumda bırakmaya hakkı yoktu. Unutmuş gibi, yapamaz mıydı? Yapamazdı, çok büyük kabalık olurdu.</p>

  <p class="normal">Sigaralar söndürüldü, kahvelerin son yudumları içildi, teşekkür ve iyi dileklerle Yazar okuldan uğurlandı. Elinde buket taşımaktan son derece tedirgin, dolmuş durağına doğru yürürken bu tür etkinliklere katılmama kararı bir kez daha pekişti. "Hayır" demesini öğrenmeliydi artık. Bütün bir günü harcanıp gitmişti işte. Bir süredir, gideceği yere ne otobüs geçiyordu ne de dolmuş. Durakta ondan başka genç bir çift vardı. Şakalaşıp gülüşüyorlar, arada sarılıyorlar, oğlan kızı öpüyordu. Dünya umurlarında değildi. Onun varlığını önemsemiyorlardı bile. Bir an buketi onlara vermeyi düşündü, ama cesaret edemedi. Bu gençlerin sağı solu belli olmazdı, beklemediği bir tepki ile karşılaşabilir, hatta hakarete bile uğrayabilirdi. Durağın arkasındaki duvarın kenarına da bırakabilirdi çiçekleri, ama öğrencilerden ya da öğretmenlerden biri görse çok ayıp olurdu. Bir minibüs geldi, ayakta bile yolcu almıştı; tıkış tıkış doluydu. Bu arada okulun öğrenci servis araçları da çıkmaya başlamışlardı. Az önce o salonda bulunan öğrencilerden biri onu durakta, elinde büyükçe bir buketle dikilirken gördüğünde ne düşünürdü acaba? Koskoca yazar yoksa dolmuşa mı binecekti? Arabası yok muydu?</p>

  <p class="normal">Sonunda bir minibüse binebildi. Ayakta dikiliyordu. Elindeki çiçek demetiyle ne yapacağını bilemiyor, bir yere tutunamadığından dengesini sağlamak için bacaklarından güç alıyor, yine de sık sık önündeki adama doğru abanmak zorunda kalıyordu. Çiçeklerin sapları, yanı başında dikildiği başörtülü bir kadının eşarbına dokundukça ve kadın başını döndürüp kötü kötü baktıkça ne yapacağını bilemiyordu. Bu arada başka yolcular da biniyor, gittikçe daha çok sıkışıyorlardı. Hâlâ içki kokup kokmadığını düşündü. Elinde kocaman bir buketle kocaman bir ayyaş. Tuhaf bir durum. Ama başının ağrısı geçmişti. Çiçek yüzünden olabilirdi. Onunla cebelleşmekten başında ağrı falan kalmamıştı.</p>

  <p class="normal">Kargo şubesinin olduğu semtte indiğinde çiçekler oldukça hırpalanmıştı. İlk karşılaştığı kişiye "kargo"yu sordu. Bilmiyordu. Başka birine sordu, o da bilmiyordu. Biri, eski yerini biliyordu da, bir süre önce oradan taşınmıştı. Yeni yerini ise bilmiyordu. Memur kılıklı bir adam, dolmuştan bir durak önce indiğini söyledi. Bu durumda biraz yürümesi gerekecekti. Elini kolunu kullanarak yolu tarif etti. Başını sallayarak onu onayladıysa da hiçbir şey anlamamıştı. Çünkü başı yeniden ağrımaya başlamıştı. Ne olduğu belirsiz bir paket için yollara düştüğüne de (içinden, adını sanını duymadığı bir yazarın imzalı kitabı çıkacaktı, biliyordu), onu konuk eden okula da, elindeki bukete de, Sacit'e de, onca balığı tutan Ragıp'a da lanetler yağdırarak yürüyordu. En azından hangi yönde ilerlemesi gerektiğini öğrenmişti.</p>

  <p class="normal">Birden o dükkânı gördü. Çiçekçi dükkânını.</p>

  <p class="normal">Hiç düşünmeden kapısını itip içeri girdi.</p>

  <p class="normal">İriyarı, bir çiçekçiye yakışmayacak kadar kaba görünüşlü biriydi dükkân sahibi. Yemek yiyordu. Masanın üzerindeki büyükçe metal kayık tabağın yarısında kıymalı pide vardı ve adamın yanakları birer ayva yerleştirilmiş gibi gergindi.</p>

  <p class="normal">"İyi günler."</p>

  <p class="normal">Çiçekçi karşılık verecek durumda değildi. Bunu, baş hareketleriyle de belli etti. Ayranından büyükçe bir yudum alarak kendine geldi ve elinde buketle dikilen adama şaşkınlıkla baktı. Çiçekçi şaşırmakta haklıydı, çünkü o dükkâna eli boş girilir, bir çiçek demeti ya da sepeti ile çıkılırdı. Bu kez tersi oluyordu.</p>

  <p class="normal">"Buyurun," dedi.</p>

  <p class="normal">"Bu çiçeklerden kurtulmak istiyorum," dedi, "bana yardımcı olur musunuz?"</p>

  <p class="normal">"Nasıl yani?" dedi. Çok şaşırmıştı.</p>

  <p class="normal">"Bunları taşımak istemiyorum. Size bırakabilir miyim?"</p>

  <p class="normal">Çiçekçi birden işadamı kimliğine bürünmüştü.</p>

  <p class="normal">"Karşılığında ne vereceğim?"</p>

  <p class="normal">"Hiçbir şey," dedi, "bunları kabul etmeniz yeterli."</p>

  <p class="normal">Çiçekçi bukete bakıp ensesini kaşıdı.</p>

  <p class="normal">"Bunların yerine gül vereyim abi."</p>

  <p class="normal">"Hayır, hiçbir şey istemiyorum."</p>

  <p class="normal">Adamın şaşkınlığı gittikçe artıyordu.</p>

  <p class="normal">"Çay, kahve, bir şey söyleyeyim."</p>

  <p class="normal">"Sağ ol," dedi, "hiç zamanım yok. Bir adres arıyorum, yardımcı olursanız sevinirim."</p>

  <p class="normal">Adresi söyledi. Çiçekçi yeniden ensesini kaşıdı. Bu dükkânı iki ay önce açmıştı, sorduğu yeri bilmiyordu. Yardım edemediği için canı sıkılmış gibiydi.</p>

  <p class="normal">"Önemli değil," dedi, "sora sora bulurum."</p>

  <p class="normal">Çiçekçinin kafası karışmıştı. İyi para ödenmiş bir buketi, hiçbir karşılık beklemeksizin vermek istemesini anlayamamıştı. Adamı rahatlatacak bir açıklama yapması gerekiyordu.</p>

  <p class="normal">"Bakın," dedi, sesini kısmış ve yüzüne acı çeken bir ifade vermişti, "bu çok özel bir durum. Çiçekleri çok severim, çöpe atmaya gönlüm razı olmadığı için size getirdim. Onları sevmeseniz böyle bir dükkân açmazdınız, değil mi? Bu buketi bir süre önce ayrıldığım eşim için yaptırmıştım. Benim gibi onun da pişman olduğunu sanıyordum. Yeniden bir araya gelmek için bugün buluşup konuşacaktık. Kızımız o kadar sarsıldı ki, okulun en başarılı öğrencilerinden biriyken çok kötü bir duruma düştü. Onu bir saat bekledim ama gelmedi. Telefon ettim, gelmeyeceğini, onu bir daha aramamamı söyledi."</p>

  <p class="normal">"Vay be," dedi çiçekçi, "hakkaten zor bir durum. Abi, otur şöyle bir beş dakika, çay söyleyeyim, bir sigaramı iç."</p>

  <p class="normal">"Sağ ol," dedi. Yaşlı ve yorgun bir çoban köpeği gibi bakıyordu çiçekçiye. Bunun için zorlanmıyordu, gerçekten çok yorgun hissediyordu kendini.</p>

  <p class="normal">"Zamanım yok," dedi, "daha kargoyu bulacağım."</p>

  <p class="normal">"Abi," dedi, "sen bu çiçekleri aldığın yere geri versene. Mesela, benim müşterim olsaydın, tek laf ettirmez, ânında geri alır, paranı da iade ederdim. Yazık değil mi abi, dünyanın parasını ödemişsindir buna..."</p>

  <p class="normal">"Para önemli değil... Yapamam, o çiçekçi beni tanıyor. Sana anlattıklarımı ona rahatça anlatamam."</p>

  <p class="normal">"Sen bilirsin abi, ben de bunu bir garibana veririm."</p>

  <p class="normal">Garibana? Böyle bir buketi garibana verecek ha! Ya onun çok saf bir görünüşü vardı, ya da çiçekçi sıfır numara bir hıyardı. Fıkra gibiydi; tam Sacit'lik bir konu. Yürürken kendi kendine gülümsüyordu. Beş parasız, karnı aç bir garibanı çevirip, "Al şu buketi de, kıyağımı unutma," diyecekti. Sacit'e anlatsa boğula boğula gülerdi.</p>

  <p class="normal">Zeynep servisten inmiş, yolun karşısına geçmişti ki, bugün son derste okullarına konuk olan Yazar'ı gördü. Elinde ona verdikleri çiçek demeti vardı. Semtlerinde ünlü birini görmek Zeynep'i çok heyecanlandırmıştı. Yazar da onu görse mutlaka tanırdı; çünkü, özgeçmiş metnini o okumuştu. Bitirdiğinde gülümseyip teşekkür bile etmişti. Onu kitaplarından tanıyordu, ama bugün ilk kez yakından görmüştü. Davranışlarındaki olgunluk, görünüşü, konuşması, bakışlarındaki derinlik etkilemişti onu. Merak ettiği, sormak istediği birçok şey olmasına karşın cesaret edip de parmağını kaldıramamıştı. Belki şimdi, yanına sokulsa, "Hocam," dese, "öykülerinizi severek okuyorum, birkaç şey sorabilir miyim?" Ne derdi ki! Bugün tanıdığı kadarıyla gülümseyerek, "Buyurun sorun," derdi. Adımlarını hızlandırdı. Tam ona yaklaşmışken, seslenmeye hazırlanıyorken Yazar bir çiçekçi dükkânına giriverdi.</p>

  <p class="normal">Zeynep kararlıydı, onunla mutlaka konuşacaktı. Dükkândan çıkmasını bekleyecekti. Bekledi. Bir süre sonra Yazar dükkândan çıktı. Ama, okulun armağan ettiği buket elinde yoktu. Buna bir anlam veremedi. Neden yoktu ki? Yazar'ın ardından bir süre baktı. Dükkâna girdi. Buket masanın üzerinde duruyordu. Çiçekçi bir şeyler yiyordu. Bardağındaki ayranı içip,</p>

  <p class="normal">"Buyurun," dedi.</p>

  <p class="normal">"Şu buket..."</p>

  <p class="normal">"Evet!"</p>

  <p class="normal">"Satılık mı?"</p>

  <p class="normal">"Satılık."</p>

  <p class="normal">"Ama birine aitmiş gibi duruyor."</p>

  <p class="normal">"Öyle gibi ama, değil. Onu az önce bir beyden satın aldım."</p>

  <p class="normal">"Yani parasını..."</p>

  <p class="normal">"Evet, parasını ödedim. Bu özel bir durum olduğu için aldım."</p>

  <p class="normal">"Özel bir durum mu?"</p>

  <p class="normal">"Evet. Onu terk eden eşiyle barışmak için yaptırmış bu çiçekleri, ama kadın onunla görüşmek istemeyince..."</p>

  <p class="normal">"İstemeyince?"</p>

  <p class="normal">"O da getirip bana sattı."</p>

  <p class="normal">"Kaça verirsiniz?"</p>

  <p class="normal">"Sizin için on milyona olur."</p>

  <p class="normal">"Ama başkası için yapılmış bir buket bu, ben beğendiğim için almak istedim. O kadar eder mi?"</p>

  <p class="normal">"Onun için on milyon dedim ya, gerçek değeri çok daha fazla."</p>

  <p class="normal">"Ben öğrenciyim, o kadar param yok."</p>

  <p class="normal">"En son yedi buçuğa olur."</p>

  <p class="normal">"Benim için o da çok, sağ olun."</p>

  <p class="normal">Kapıya doğru yöneldi, bir iki adım atmıştı ki, çiçekçi,</p>

  <p class="normal">"Peki sen ne vereceksin?" dedi.</p>

  <p class="normal">"İki milyon," dedi Zeynep, "o kadar param var."</p>

  <p class="normal">"İki milyon mu?" diye bağırdı çiçekçi, "maydanoz satmıyoruz biz burada! İki milyona böyle bir buket mi olurmuş!"</p>

  <p class="normal">"Haklısınız," dedi Zeynep, "ama benim param o kadar."</p>

  <p class="normal">"Bakın küçükhanım," diye yalvardı çiçekçi, "hiç olmazsa üç milyon verin, inanın ki zarar ediyorum."</p>

  <p class="normal">"Peki," dedi Zeynep, "üç milyon."</p>

  <p class="normal">Parasını ödeyip buketi aldı. İçinde bir şeyler kırılmıştı. Canı yanmıştı. O kadar önemsediği, saygı duyduğu Yazar için bu derece önemsizdi demek verdikleri çiçek. Onu satmak için yalanlar uyduracak kadar da sıradan biriydi. Utanmadan gelip üç kuruşa satmıştı onu. Yazıklar olsundu.</p>

  <p class="normal">Bu buketi pazartesi günü okula götürecek, Seval Hanım'a her şeyi anlatacaktı; yazarınız bu, diyecekti, öykülerini beğendiğiniz, yere göğe sığdıramadığınız yazarınız bu işte...</p>

  <p><br class="chapter" /></p>

  <p class="normal">Çiçekçi, buketi alıp giden kızın arkasından baktı ve ensesini kaşıdı. Her şey çok netti, olayı anlamamak için eşek olmak gerekirdi. Buketi alan kız, o adamın kızıydı. Anası görüşmeye gitmemişti, zaten öyle bir niyeti de yoktu karının, ama kızı babasının peşine takmıştı. Kız şimdi eve gidip demeti anasının önüne atacak ve olan biteni anlatacaktı. Anası da dişlerini sıkacak, gözlerini patlatarak, "Beter olsun!" diyecekti.</p>

  <p class="normal">Çiçekçi deyip geçmemek lazımdı, şu küçücük dükkânda nelere şahit oluyordu insan.</p>
</body>
</html>
