<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>başkasının rüyaları_yeni format</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5"><br class="chapter" />
  <br class="chapter" />
  <br class="chapter" />
  FİYASKO<br class="chapter" /></h1>

  <p class="normal">Eran Kaptan'ın akşam keyfi çok erken başladı bugün; güneşin batmasına en az bir saat var, ama o, hamağına uzanıp görecek bir şey varmış gibi gökyüzüne dikti gözlerini. Belki nefret ettiği martılar, belki bıçak gibi kayan kırlangıçlar, ya da hiçbirimizin bilmediği bir yere doğru uçan ve bilmediğimiz bir havaalanına inecek olan uçağın bıraktığı ince beyaz çizgi... Onun bunlarla ilgilenmediğini biliyoruz; hele martılarla hiç! Denizde boğulanların gözlerini oydukları için çok kızıyor onlara. Yuva bile kuramayan dağınık hayvanlar, diyor martılar için. Dişileri çok pasaklıymış, yumurtalarını sağa sola bırakır, doğru dürüst üstlerinde oturmazlarmış bile. Ya sesleri? Eran Kaptan bir gün durup dururken günahsız bir adamı bıçaklarsa, bunun tek nedeni martı sesleri olurmuş. Karada, kayalıklarda oltayla martı avladığı günler hâlâ sağda solda anlatılır. İyice çileden çıktığı günler tabii. İğnenin ucuna bütün bir kıraçayı geçirip denize doğru değil de, karaya doğru savuruyor misinayı. Oltayla yakaladığı bir martıyı bahçesindeki kümese attığını biliyoruz; kendi anlattıydı, azgın horozun ona nasıl davranacağını müthiş merak ediyormuş. Her anlattığında ise değişiyor öykü, bazen martı tepeliyor horozu, bazen horoz martıyı. Hiçbir şey yapmadan birbirlerine saatlerce baktıkları öyküleri de var.</p>

  <p class="normal">Beşinci gün de bitiyor, ama ondan henüz iyi bir hava raporu alınamadı. Şimdi sormanın bir anlamı yok zaten, vereceği cevap belli. Akşamı beklemek gerek. O zaman garip bir hayvana dönüşüyor, salt kulak kesilip geceyi dinliyor. Bizim duymadığımız, uzak kıyılardaki yaprak hışırtılarını, böceklerin cayırtısını, kötü şeyler sezen köpeklerin havlamasını, baykuşların haberleşmelerini, henüz patlamamış ama patlayacak olan fırtınanın uğultusunu, kayalarda kırılan dalgaların sesini duyuyor; sonra gökyüzüne bakıp, ama uzun uzun bakıp yıldızlarda bizim göremediğimiz bir şeyler görüyor ve umutsuzca başını iki yana sallıyor: Hava kötü, diyor, yarın da yola çıkamayız. Beş gündür böyle yapıyor.</p>

  <p class="normal">Hasan koluma girip beni bir iki adım hamaktan uzaklaştırırken kulağıma, "Kaç gündür bizi aldatıyor," diye fısıldadı. Sonra da dönüp hamağa doğru baktı. Ben de baktım. Eran Kaptan, uzak noktaları aydınlatan projektörlere benzeyen gözlerini gökyüzüne çevirmiş, sözlerini anlamadığımız bir şarkıyı mırıldanıyordu. Huzurlu ve sakindi. "Benim de anlamadığım bu," diye Hasan'a fısıldadım, "yaprak bile kıpırdamıyor. Ne biçim bir fırtınaymış bu? Nerden yola çıkmış, ne zaman gelecekmiş? Kaç gündür neden gelmedi? Önceki gün yola çıksaydık bugün başka bir kıyıdaydık ve varacağımız yere biraz daha yaklaşmış olacaktık." "Abi," dedi Hasan, gizli kapaklı bir şeyler konuşurken sürekli karşısındakinin kolunu mıncıklardı, "bu herifin bir yere gitmeye niyeti yok, bu adada ne bulduysa buldu, tıkılıp kaldık. Sıkıntıdan patlıyorum ya, zaman geçmek bilmiyor... Sen az buçuk denizden anlarsın, bırakalım onu burada, yarın sabah gün ışımadan basıp gidelim." Gidebilir miydik? Kıyı kıyı yol aldıktan sonra giderdik tabii. Haritamız var, pusulamız var. Baktık hava bozuyor, atardık kendimizi kıyıya. Ama iş bu kadar basit değildi işte. "Hasan," dedim, "gitmesine gideriz de, ben makineden hiç anlamam. Sen benden betersin. Motor stop etse ne yaparız denizin ortasında?" Hasan başını kaşıdı. Öyle ya, makine sustu... Ne yapacağız? Hasan ne denizi biliyor ne makineyi. O, vasıfsız yolcu. Bir de Faruk var, ama o aşçı. Eran Kaptan'sız da pek bir yere gitmez. Parasız pulsuzdur. Her yer onun için bir "yer"dir. Hiçbir yerde sıkılmaz, hiçbir yeri de özlemez. Alışverişe gitti, hâlâ dönmedi. Bu gece de menemen ve makarna yiyeceğiz. Kaptan'ın "harika" dediği, kendi imalatı berbat şarapları içeceğiz ve şaraptan da berbat o şarkıyı dinleyeceğiz. İçtikçe sesi gürleşiyor Kaptan'ın. Makarnayı ağzına koymuyor. En az martılar kadar nefret ediyor makarnadan. Ama paramız o kadar azaldı ki, çok idareli harcamamız gerekiyor. Makarna düşmanlığı da Libya'da hapis yattığı günlerin kötü bir anısı. Gardiyanlar her gün bir el arabasıyla tepeleme makarna getirip yere, taşın üzerine boca ederlermiş. Mahkûmlar da başına toplaşıp elleriyle yermiş topak topak hamuru.</p>

  <p class="normal">Birden ortalık öylesine sessizleşti ki, suçüstü yakalanmışız gibi kalakaldık. Sonra anladık ki, Eran Kaptan'ın şarkısı bitmiş. Bitmemiş de (bitmeyen bir şarkı o, güç bulsa sabahtan akşama aynı şeyi söyleyecek), hamakta, başı, ölü bir güvercinin başı gibi göğsüne düşmüş, uyuyakalmış. Biz aşağı, tekneyi demirlediğimiz koya doğru yürürken sessizlik yeniden bozuldu. Eran Kaptan, hiçbir insanın horlayamayacağı bir biçimde horlamaya başladı. "Bu gece konuşalım," dedi Hasan, "fırtına mırtına anlamam abi, canıma tak etti artık. Yarın yola çıkıyoruz. Yine aynı mavalları okursa da dövelim."</p>

  <p class="normal">Koyda, iri çakılların üzerine oturduk. Teknemiz sakin bir köpeğe benziyor. Çok hafif hareketlerle salınan sadık bir köpeğe. Şimdi bile yola çıkılabilir. Gece, ay ışığında, Kaptan'ın o felaket şaraplarını içerek ve o felaket şarkıyı dinleyerek gidebiliriz. Yeter ki o "he" desin. Hasan kollarıyla dizlerini sarmış, başını da bacaklarının arasına gömmüş, intihara eğilimli bir hasta gibi oturuyor. Dingin denize bakıyorum. Perde perde Kaptan'ın horultusu duyuluyor. İri bir çakıltaşını tekneye doğru atıyorum. Hasan başını kaldırıp taşın düştüğü yere bakıyor. Haftalar önce bu yolculuğu planlarken nasıl da coşkuluyduk. Eran Kaptan'da tekne var, iş güç yok. Biz de kırk yılın başı at yarışlarından üç beş vurmuşuz, neden olmasın? Hep, alıp başımızı bir gitsek demez miydik. İşte fırsat, al başını git. Yakıtını koyduk mu, yiyeceğini içeceğini aldık mı neden "he" demesin ki? Eran Kaptan da "he" dedi zaten, ama bir şartı vardı: "Faruk da gelirse." Gelsin, dedik. Nazını çekecektik, "En büyük kaptan sensin" diyecektik, bu denizleri sen bilirsin, balığın kaynadığı koyları en iyi sen bilirsin, diyecektik, hiçbir şeye benzemeyen ama çok içince sarhoş eden "imalat" şaraplarını da övecektik. O zaman dünyanın öbür ucuna giderdi işte. Ama, koylarında tek bir balık bile tutamadığımız bu adada ne bulmuştu, neden buraya saplanıp kalmıştık? Neden bir süredir bize tayfalarıymışız gibi davranmaya başlamıştı, anlayamıyorduk. Kendini başka bir yerde mi görüyordu? Yavaş yavaş deliriyor muydu?</p>

  <p class="normal">"Sence bu herife ne oldu?" dedim.</p>

  <p class="normal">"Şaraptan," dedi Hasan. Ayağa kalkıp pantolonunun arkasını silkeledi. "Kaç gecedir ben de abuk sabuk rüyalar görüyorum. Artık ‘imalat' içmeyeceğim, bozulursa bozulsun. Lan, armuttan şarap olur mu, incirden şarap olur mu? İçine afyon mu katıyor, ne yapıyor... Söylediği şarkıdan bir şey anlıyor musun Allah aşkına? Bir satırını söyle, dişimi kırayım. İçme oğlum, sen de içme şu şarabı. Adam gibi içki alalım kendimize."</p>

  <p class="normal">"Yarın gidiyoruz," dedim, "her şeye rağmen gidiyoruz."</p>

  <p class="normal">Hasan zıpkın yemiş gibi irkildi.</p>

  <p class="normal">"Nasıl yani?"</p>

  <p class="normal">"Nasıl olursa... Ama gidiyoruz."</p>

  <p><br class="chapter" /></p>

  <p class="normal">Faruk, hamağın başında dikilmiş, neden bu kadar geciktiğini, ceza almaktan korkan bir öğrenci gibi Eran Kaptan'a anlatıyor. Fırında çok beklemiş. Ekmek varmış ama, hem bayatmış hem de şekilsiz, gözü hiç tutmamış.</p>

  <p class="normal">"Hiç merak etme," diyor, "yarım saat içinde yemek hazır olur."</p>

  <p class="normal">Eran Kaptan'ın hiçbir şeyi merak ettiği yok. Doğrulup yavaşça hamağından iniyor. Tören için hazırız. Başını kaldırıp gökyüzüne bakıyor. Ben ve Hasan ona bakıyoruz. Faruk ise işine bakıyor. Biberleri yıkamadan, aceleyle tavaya doğruyor. Makarnayı haşlayacağı tencereyi küçük tüpteki ocağa oturtmuş bile. Yıldızları tek tek sayıyormuş gibi, hiç kıpırdamadan bakıyor Kaptan. Bu duruşu hiçbir saygı uyandırmıyor artık bizde. Muska yazan, büyü bozan sahte hocaların davranışlarını andırıyor yaptıkları. Duyamadığımız, duyamayacağımız ya da hiçbir zaman gelmeyecek bir fırtınanın kokusunu almak için, av köpeği gibi burun kanatlarını titreştirmesine bile alıştık. Tören (aslında buna şaklabanlık demek daha doğru) uzasa uzasa Faruk'un yemeği hazırlamasına kadar uzar. Ama o kadar da sürmüyor bu gece, omuzlarının düştüğünü, birden yorulduğunu görüyoruz. Başını iki yana sallayarak, "Yarın da gidemiyoruz," diyor.</p>

  <p class="normal">Yemekten sonra yeniden hamağına uzandı. Biz de, daha önceki akşamlarda olduğu gibi çay içmek için köyün yolunu tuttuk. Yürürken bir yandan da plan yapıyoruz. Kaptan yine dışarıda, hamakta uyuyacak, bu belli. O zaman kaçmamız çok kolay olacak. Ama yine de belli olmaz; ya teknede yatacağı tutarsa? Hasan, şiddetten yana. "Yola çıkmadan önce elini ayağını, hatta ağzını bağlar, etkisiz hale getiririz," diyor. Faruk'tan hiç ses çıkmıyor. Korkuyor.</p>

  <p class="normal">"Yani", dedim, "burası bir ada olmasa teknesini de onu da bırakıp giderdik. Ama gidemiyoruz."</p>

  <p class="normal">"Sen niye konuşmuyorsun," dedi Hasan.</p>

  <p class="normal">"Onu bu adada bırakıp gitmek pek doğru gelmiyor," dedi Faruk, "üstelik adamın teknesini de çalıyoruz. Sonuçta hapislerde sürünmek var. Neden buradan başka bir tekne ayarlamıyoruz? Ya da, haftaya bir motor gelecekmiş, onunla döneriz..."</p>

  <p class="normal">"Bak, bir kere teknesini çalmıyoruz, onunla geldiğimiz yere dönüyoruz ve tekneyi yerine bağlıyoruz. Bizim yaptığımız Kaptan'ı burada bırakmak, ne zaman isterse o zaman dönsün, tamam mı?"</p>

  <p class="normal">"Bu durumu onunla bir konuşsak..."</p>

  <p class="normal">"Dinlemez," dedim.</p>

  <p class="normal">Hasan'ın bu konuşmaya dayanacak gücü kalmamıştı. Öfkeyle, "O zaman sen de kal," dedi, "Biz yarın güneş doğmadan yola çıkıyoruz."</p>

  <p class="normal">Bir süre konuşmadan yürüdük. Böcekler bile çok telaşlıydı bu gece, zeytinliklerde kıyamet kopuyordu.</p>

  <p class="normal">"Yok," dedi Faruk, "burada kalamam."</p>

  <p><br class="chapter" /></p>

  <p class="normal">Döndüğümüzde Kaptan kendinden geçmiş, şarkı söylüyordu. Şarabı bitmemişti. Ona seslenmeden koya, teknenin yanına indik.</p>

  <p><br class="chapter" /></p>

  <p class="normal">Fısıltılı, kaşıntılı, uğursuz ve uykusuz bir gece. İki ağacın arasına bağlanmış, çocukların çizdiği gülen bir ağza benzeyen hamak ve içindeki kütle tekneden ne kadar uzakta ama, yine de onun horultusuyla sarsılıyoruz. Belki de Kaptan yalnız uyurken huzursuzdu, yoksa böyle horlamazdı. Kendini hamağa hapsetmesinin nedeni, bir yandan bir yana dönmesini engelleyip kendini cezalandırması olabilirdi. Hasan sesini iyice kısarak başka bir açıklama getiriyor: "Bu bir önlem; Kaptan öyle korkunç rüyalar görüyor ki, düz bir yatakta yatsa paniğe kapılıp kaçmaya kalkar, teknede yatsa denize düşer. Her iki durumda da sakatlık çıkar. Hamakta ise kundaklanmış gibi." Birden acıyoruz Kaptan'a. Neler görüyor acaba rüyasında? Sonra bir kulak kabartıyoruz, yok öyle bir şey. Bütün bunlar korkudan, biz uyduruyoruz. Duyduğumuz Kaptan'ın horultusu değil, denizin hışırtısı, kıyıdaki çakılları örterken, sonra da çekilirken çıkardığı ses. Kafa kafaya versek cayacağız. Faruk bir işarete bakıyor zaten, çözülmeye hazır. Öyle ya, beş gün katlandık, beş gün daha katlansak ne olur? Kaptan, belki de hayatının en huzurlu gecelerini değil, ama en huzurlu günlerini yaşıyor burada. Rüyasında neler görüyor acaba; bir bilsek, onu daha çok seveceğiz.</p>

  <p><br class="chapter" /></p>

  <p class="normal">Hasan omzumu sarsıyor. Oysa uyumuyorum, Faruk da uyumuyor. Bu gürültüde uyumak mümkün değil. "Kalk," diye fısıldıyor, "yola çıkalım." Saate bakıyorum, güneşin doğmasına en az iki saat var. Hasan'ın mesajı çok açık; şimdi yola çıktık, çıktık; yoksa cayacağız. Hele ortalık aydınlandığında, hamağın içindeki kütle seçilmeye başladığında bütün cesaretimiz kırılacak. "Hadi," diyor tıslayarak. Ses çıkarmamaya çalışarak doğruluyorum. Uyku ilacı gibi hafif bir esinti var. Hasan, işaretparmağı ile tiril tiril titreşen gömleğinin kolunu gösteriyor ve "Fırtına," diye fısıldıyor. Dişlerini sıkıp başını ağır ağır sallayarak dirseğinden kavradığı kolunu bir top namlusu gibi hamağa çeviriyor: "Al, bak," diyor, "işte sana fırtına." Faruk elinde olmadan gülüyor. Kaptan'la ilgili yapılan hiçbir şakaya gülmez ve şaka yapmaz; ama boş bulunuyor. Ben de gülüyorum. "Fırtına Tellalı" karabasanlarıyla boğuşurken, biz gidiyoruz.</p>

  <p class="normal">Hasan usulca kendini tekneden bırakarak beline kadar suya giriyor, kolları birer kanat gibi açık ve dirseklerinden bükülmüş, gövdesini bir sağa bir sola döndürerek, ama çok yavaş, hiç şapırtı çıkarmamaya çalışarak kıyıya doğru yürüyor. Kıçtan kara bağladığımız teknenin halatını sökecek. Soluklarımızı tutmuş Hasan'a değil hamağa bakıyoruz. Kaptan'sa kundağında, asla hatırlamayacağı korkunç rüyalar görüyor, çok korkunç rüyalar.</p>

  <p class="normal">Demiri çekerken biraz ses çıkıyor ve o zaman biz, dudaklarımızı dişleyip öylece kalıyoruz, çünkü o anda horultunun kesildiğini, ortalığı derin bir sessizliğin kapladığını sanıyoruz. Demiri de topladık, tamam. Bir litreden beş litreliğe kadar değişik boylardaki pet şişeleri birer birer denize bıraktık. İçleri bulanık bir sıvıyla dolu şişeler bata çıka, yalpalaya yalpalaya kıyıya, Kaptan babalarına doğru yöneldiler bile. Şimdi işin en zor yanına geldik; ilk çakışta makine çalışmazsa ne olacak? Kaptan uyanacak, hamaktan fırladığı gibi, biz daha ikinci denemeyi yapamadan tepemizde bitecek, üçümüze de basacak tokadı. Açacak ağzını, yumacak gözünü, duyduğumuz, duymadığımız, hatta kendinin bile duymadığı küfürleri öyle bir sıralayacak ki, bütün köy buraya üşüşecek.</p>

  <p class="normal">Yaradana sığınıp marşa bastım. Makine bir iki homurdandı, tekne sarsıldı ve sustu.</p>

  <p class="normal">Üçümüz de korkuyla hamağa baktık ve yarı beline kadar doğrulmuş, kıpırtısızca bize bakan Kaptan'ın karaltısını gördük. "Hadi," diye yalvardım makineye, "çalış hadi." Yeniden marşa bastım. Çalıştı. Eran Kaptan hâlâ kıpırdamamıştı. Hafifçe yol verdim. Arkamızda köpüklü bir iz bırakarak hareket ettik. O, yazgısını ve yazgımızı sessizce kabullenmiş gibi uzaklaşan teknesine bakıyordu. Belki bunu da bir rüya sanıyordu. Hamak da, hamağın ortasında yarı beline kadar seçilen karaltı da hızla küçülüyordu.</p>

  <p><br class="chapter" /></p>

  <p class="normal">Koydan çıktık. Konuşmuyoruz. Birimiz "dönelim" dese hemen döneceğiz. Kaptan'ın tepkisizliği içimize oturdu.</p>

  <p class="normal">Hasan'ın çıkardığı haritayı inceliyoruz. Küt tırnaklı kalın parmağını (hiçbir becerisi olmayan bir ele ait bu uzantıyı) koyduğu yer, ayrıldığımız koy. Bir de bunu sesli olarak, büyük bir serüvenci gibi söylüyor. Aslında işaretparmağını koyduğu yer, tam da hamağın olduğu yer. "İşte buradan yola çıktık." Sessizce dinliyoruz. "Kuzeydoğuya doğru elli derecede yol alırsak," diyor, "yetmiş mil sonra demirleyecek bir yer bulabiliriz." Parmak bir çırpıda yetmiş millik yolu alıyor ve demirleyebileceğimiz noktada duruyor. Sonra da bilgiç bilgiç başını sallıyor. "Nerden baksan on saat. Buralarda (parmağıyla çizdiği ‘buralar' en az beş mil çaplı bir alan) su ikmali de yapabiliriz. Sonra da doğuya doğru kıyı kıyı gideriz." Kocaman parmak kıyı kıyı gidiyor. Harita üzerindeki bilgilenme bitti, şimdi o bilge el, öbür elle birlikte kıçının üstünde. "Suyumuz, makarnamız, Kaptan'ın onlarca yumurtası ve bizi oraya götürecek kadar yakıtımız var."</p>

  <p class="normal">Gün ağarıyor. Adadan oldukça uzaklaşmışız. Hasan, gözlerini kısmış uzaklara bakıyor ve ıslıkla Samanyolu'nu çalıyor. Faruk'un omzuna vurup, "Düşünme artık," diyor, "kaçmasaydık kolay kolay o adadan çıkamazdık."</p>

  <p class="normal">Bütün bunlara kendini inandırsa da, ıslık çalarak çok rahat olduğunu göstermeye çalışsa da içinin hiç de rahat olmadığını biliyorum.</p>

  <p class="normal">"Rüzgâr çıktı galiba," dedi Faruk.</p>

  <p class="normal">"Ne rüzgârı?" dedi Hasan, "sabahki esinti bu. Açıktayız ya, daha fazla hissediyoruz."</p>

  <p class="normal">"Yok yok," dedi Faruk, "rüzgâr artıyor."</p>

  <p class="normal">Adadan henüz on mil kadar uzaklaşmış olmalıyız. Denizde uzaklığı kestirmek çok zor. Hasan kabul etmese de rüzgârın şiddetlendiği gün gibi ortada. Teknenin başı kalkıp kalkıp iniyor. Köpüklü sular baş üstüne vurmaya başladı bile.</p>

  <p class="normal">"Fırtına!" dedi Faruk, "Eran Kaptan'ın beklediği fırtına!"</p>

  <p class="normal">"Saçmalama lan," diye bağırdı Hasan, "açıktayız, bu kadar sallanmamız normal. Eran Kaptan varken bundan çok daha fazla deniz yemedik mi? O zaman niye mızıklamıyordun..."</p>

  <p class="normal">"Faruk haklı," dedim, "rüzgâr döndü, kuzeybatıdan esiyor, tam bordodan alıyoruz. Biraz daha şiddetlenirse ya baştan almamız gerekecek rüzgârı ya da kıçtan."</p>

  <p class="normal">Üçümüz yine kafa kafaya haritanın başındayız. Rüzgârı baştan alırsak gideceğimiz yön belli; Eran Kaptan'ın çok emniyetli bulduğu açık deniz. Oysa biz açıklardan çok korkuyoruz. Hele yüzme bilmeyen Faruk yaprak gibi titremeye başladı bile.</p>

  <p class="normal">"Ee," dedi Hasan, "kıçtan alırsak nereye gideriz?"</p>

  <p class="normal">"Bir süre güneydoğuya."</p>

  <p class="normal">"Eee," dedi Hasan, "o zaman adadan kaçmış olmuyoruz ki."</p>

  <p class="normal">"Yapabileceğimiz başka bir şey yok."</p>

  <p class="normal">"Dua edelim de rüzgâr daha çok artmasın."</p>

  <p class="normal">Can yeleklerimizi giydik. Faruk'un yüzü bembeyaz, ağladı ağlayacak.</p>

  <p class="normal">Rüzgâr gittikçe şiddetleniyor. Tekne iyice yalpaya düştü.</p>

  <p class="normal">"Alabora olacağız," dedim, "güneydoğuya dönüyorum."</p>

  <p class="normal">Hasan itiraz etmedi. Faruk küpeşteye eğilmiş denize kusuyordu.</p>

  <p class="normal">Rüzgârı arkadan alınca biraz rahatladık. Hızımız da arttı.</p>

  <p class="normal">"Nereye gidiyoruz?"</p>

  <p class="normal">"Bilmiyorum. Rüzgâr bu şiddette estiği sürece bu rotada gideceğiz."</p>

  <p class="normal">"Batarız," dedi Faruk. Kusmaktan gözleri yaşarmıştı, çok kötü görünüyordu. Sancağımızda kalan adaya bakıyordu. "Oraya dönelim."</p>

  <p class="normal">Batıda kara bulutlar hızla çoğalıyordu.</p>

  <p class="normal">"Evet," dedim, "şunun şurası on mil geldik, rüzgârı da hesaba katarsak iki saat sonra adaya ulaşırız. Rüzgâr biraz daha şiddetlenirse bu şansımız da olmaz."</p>

  <p class="normal">"Adaya dönemeyiz," dedi Hasan, "Kaptan'ın yüzüne nasıl bakacağız."</p>

  <p class="normal">"Ölmektense onun yüzüne bakacağız. Cahillik yaptık deriz, şeytana uyduk deriz. O da insan, halden anlar..."</p>

  <p class="normal">"Neyini anlayacak lan! Sen herifin teknesini çal, onu orada beş parasız, aç bırakıp kaç, sonra da ondan anlayış bekle!"</p>

  <p class="normal">"Dönmekten başka yolumuz yok Hasan," dedim, "bile bile de ölüme gidilmez ki."</p>

  <p class="normal">Faruk ağlamaya başladı. Hasan somurtmuş adaya bakıyordu.</p>

  <p class="normal">"Sus lan," dedi, "seni zorla mı çağırdık, kendi isteğinle geldin. Ölürsek ölürüz be! Ne var bunda..."</p>

  <p class="normal">Böyle diyordu ama, onun da yüzüne teslimiyetçi bir ifade oturmuştu. Kaptan'ı bıraktığımız ada sancağımızda iyice belirgin şimdi. Biraz daha yaklaştıktan sonra pruvamızı adaya çevireceğiz. Dönerken alabora olmazsak kurtulacağız. Faruk ölü gibi yatıyor. Hasan yanı başımda, küskün küskün denize bakıyor. Denedik, ama kaybettik. Hayatta kalmayı başarabilirsek Kaptan'ın kucağına düşeceğiz.</p>

  <p class="normal">"Sıkı tutunun, dönüyoruz!"</p>

  <p class="normal">Birden sol yanımızdan şiddetli bir darbe yedik. Tekneyi sular kapladı. Alabora olduk. Sonra tekne doğrulmaya, öbür yana doğru yatmaya başladı. Alabora olmamışız. İlk şaşkınlığı atlattık, Kaptan'ın şarap şişeleri gibi bata çıka adaya doğru ilerliyoruz. Şimdi içimizde başka bir korku büyümeye başladı. Faruk yeniden, bu kez hıçkıra hıçkıra ağlıyor. Hasan ona "sus" demiyor. Hiçbir şey demiyor. Kara kara düşünüyor.</p>

  <p class="normal">Koya girince tekne sakinleşti. Faruk yattığı yerden doğruldu. Koluyla gözlerindeki yaşları sildi.</p>

  <p class="normal">"Kurtulduk mu?"</p>

  <p class="normal">"Hayır," dedi Hasan, "bela yeni başlıyor."</p>

  <p class="normal">Artık iki ağacı, ağaçların arasına gerilmiş hamağı ve yarı beline kadar doğrulmuş oturan Kaptan'ı görebiliyoruz. Onu nasıl bıraktıysak öyle buluyoruz. Yeniden yatmamış, hamaktan inip işememiş, kıyıya inip şarap şişelerini toplamamış. Hiçbir şey yapmamış.</p>

  <p class="normal">Kıyıya iyice yaklaştığımızda o da hamaktan indi. Pantolonunu çekiştirerek kendine bir çekidüzen verdi. Başımızı kaldırıp bakacak gücümüz yok. Çapayı bırakıyoruz. Hasan, beline kadar gelen suya giriyor, elinde halat, kıyıya doğru yürümeye çalışıyor. Makineyi stop ediyorum. Ortalık birden sessizleşiyor. Belalı bir sessizlik. Az sonra kıyamet kopacak. Faruk da suya giriyor. En son ben çıkıyorum tekneden. Konuşmadan, önümüze bakarak ilerliyoruz. Konuşan Kaptan oluyor. Bize değil de Faruk'a söylüyor:</p>

  <p class="normal">"Acıktım," diyor, "içim dışım yumurta oldu. Sen bana patates haşla, siz ne bok yerseniz yiyin."</p>
</body>
</html>
