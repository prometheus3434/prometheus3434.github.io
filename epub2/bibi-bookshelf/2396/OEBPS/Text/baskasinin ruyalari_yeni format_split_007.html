<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>başkasının rüyaları_yeni format</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4"><br class="chapter" />
  <br class="chapter" />
  <br class="chapter" />
  O KADIN<br class="chapter" />
  FATMA GİRİK DEĞİL<br class="chapter" /></h1>

  <p class="normal">Bugün işi çokmuş; o kadar çokmuş, o kadar çokmuş ki... Bak, saat kaç olmuş, daha yemek bile yiyememiş.</p>

  <p class="normal">Yiyemesin. Fazla kilolarından yakınan, pantolon bile giyemez oldum diyen kendisi değil mi? Sıkıldıkça bir şeyler yiyor, abur cubur atıştırıyor, farkında değil. Sonra da, "su içsem yarıyor" zırvaları. Kadın milleti...</p>

  <p class="normal">Gergin. Telefonu susmak bilmedi. Hasarlı bir kaza haberi. İki ay önce sigortası yapılan bir aracın hurdaya döndüğünü öğreniyor telefondan. Can kaybından önce hasarı soruyor. "Yaa," diyor, "vah vah," diyor. Neden sonra akıl ediyor; "Peki ölen var mı?" "Yazıık," diyor sonra da. Ölen varmış, hasar büyükmüş. Yandaki küçük odadan duyuyorum bütün bunları. Bilgisayarın başındayım ve berbat bir oyuna üçüncü kez yeniden başlıyorum. O, hiçbir şey duymamışım gibi, "Duydun mu!" diye bağırıyor. Duydum, diyorum, ama içimden. Duymamam mümkün değil, hatta yandaki avukatlık bürosundan ve üstteki muhasebeciden bile duyulmuştur. Ama o bir kez daha, bağıra bağıra olup biteni anlatıyor. "Şansa bak," diyor, "iki ay önce sigortaladığımız araba... Geçen ay da buna benzer bir kaza olmuştu..." Allahtan telefonu yeniden çalıyor. Bu kez başka, benim bile pek tanıyamadığım bir ses tonuyla konuşuyor. Değişik kişilerle değişik konuşma biçimleri var karımın. Bunları birbiriyle karıştırmaması beni şaşırtıyor. Benimle konuştuğu "anadili" bile konusuna göre çeşitlilik gösterebiliyor. Şimdi karşısındaki her kimse, ona yeni bir biçim deniyor. Hatırlı bir müşteri olduğu belli. Onu hiç ilgilendirmediğine eminim ama, kaza haberini bir de ona anlatıyor. "Sağ olun... Sağ olun..." diyor. Bir ara, son derece yapay bir biçimde gülüyor. Eşek olsa, bunun sahte bir gülüş olduğunu anlar. Telefonun öbür ucundaki anlamıyor olmalı ki, o, gülmeye devam ediyor. Ya da karşı taraftaki onu güldürmeyi sürdürüyor. Telefon kapanınca "Off!" diyor, bu kez kendi sesi. "Ben acıktım," diyor yüksek sesle. Bu da kendi, hatta evdeki sesi. "Heyy!" diyor. Başımı kaldırınca kapının pervazına yaslanmış, yorgun gözlerle bana bakan karımı görüyorum. Yani, bu küçük büronun patronunu. Bugün daha kilolu görünüyor nedense. "Duymadın mı," diyor, "acıktım." Bu da bir oyun. Şimdi ben ona birtakım seçenekler sunacağım ve o, kendisini çok çirkinleştiren bir dizi mimik yapacak; yüzünü buruşturacak, gözlerini devirip "ayy" diye bir ses çıkaracak, başını iki yana sallayacak, sonuçta hiçbirini beğenmeyecek. Oyun başlıyor; hamburger, köfte piyaz, döner, pizza, pide, bütün söylenebilecekleri sıralıyorum. "Neyse," diyor, "zaten yemek saati geçti, Hadi'yi gönderelim de simit alsın. Yanına çay yaparız..." Simit seçeneğinde içten olmadığını biliyorum; aklı öbür yiyeceklerde, ama "rejim" yapıyor.</p>

  <p class="normal">Hadi, bugün yalnızca simit alacak. Siparişleri içinden yineleyerek, başını sallayıp onaylayarak bir bir ezberlemeye çalışmayacak. Yine de ağır ağır başını sallıyor, alışkanlık işte. Karım da, "Tamam mı!" diyor üstüne basa basa, "Simitler yanık olmasın, her birini elleyip mıncıklama. Simitçi maşasıyla tutup kâğıda sarsın. Bakkaldan da iki milyonluk kaşarpeyniri al. Eski kaşar olsun, tamam mı?" Döndüğünde yine fırça yiyecek, biliyorum. Ona çok acıyorum; sınırları belli, ama ondan yapabileceğinin üstünde işler isteniyor.</p>

  <p><br class="chapter" /></p>

  <p class="normal">Hayat tam normale dönmüşken "Hay Allah!" diye bir çığlık yükseliyor yan odadan, "Gördün mü bak! Az daha unutuyordum." Yeniden kapıda belirmiş, oyuncağı kırılmış çocuk gibi bana bakıyor. "Senedin son günü," diyor, gözü kolundaki saatte. "Bugün de burayı bırakıp bankaya gidemem ki!" Anlıyorum ki, ben gideceğim. Başka çaresi yok.</p>

  <p class="normal">Benim gitmemden başka çıkar yol olmaması onu tedirgin ediyor. Bu işleri hep Emel yapar, ama bugün izinli, çünkü annesi katarakt ameliyatı olacak. Hadi'yi gönderemez, bir simit almaktan bile aciz. Kendisi gidemez, bugün işleri bir rezalet. Kala kala bir Sefilciği kalıyor. İşin kötü yanı da son gün olması.</p>

  <p class="normal">"Bak," diyor, ellerini beline koyuyor, bunu istemeden yapıyor, biliyorum, çünkü yüzündeki ifade buyurgan değil, yalvaran gözlerle bakıyor.</p>

  <p class="normal">"Bak Sefilciğim," diyor, "yalnızca bankaya gideceksin, parayı yatırıp doğru buraya döneceksin. Yaramazlık yapmayacaksın, tamam mı? N'olur bana söz ver. Moralim çok bozuk."</p>

  <p class="normal">"Tamam ya!" deyip sinirlenmiş adamı oynuyorum. Öyle ki, "gitmiyorum" diyecek kadar sert bir tepki veriyorum. "Niye çocukmuşum gibi davranıyorsun bana!" diye bağırıyorum. "Değiştiğimi anlamıyorsun... Şu kadarcık bile güvenmiyorsun..." Oysa dışarı çıkmak, bir an için bile olsa özgürlüğüme kavuşmak için can atıyorum. Yüzümü pencereye doğru çevirip somurtuyorum. "Şuna bak ya!" deyip homurdanıyorum, elimi masaya vuruyorum. Oyunumla o kadar baştan çıkıyorum ki, bütün tehlikeyi göze alarak, "Gitmiyorum işte!" diyorum.</p>

  <p class="normal">Çenesi titremeye başlıyor. Ağlayabilir.</p>

  <p class="normal">"Lütfen," diyor, "seni kırmak istemedim. O günlerin bittiğini biliyorum. Her zamanki gibi patavatsızım işte, kusura bakma."</p>

  <p class="normal">Susuyorum. Beni kurtarmak istiyor, ben ise kurtulmak istemiyorum; olay bu. Ayağa kalkıyorum. "Neyse," diyorum, "sen kusura bakma... Bankaya ne yatırılacaktı?"</p>

  <p class="normal">Yüzünde birden güller açıyor. Gönlünü almak bu kadar kolay işte. Bunu bile yapamıyorum.</p>

  <p class="normal">Hadi'ye sipariş verir gibi, bankaya parayı yatırıp senedi alınca hemen pulun bulunduğu köşeyi yırtıp o kâğıt parçasını iptal etmemi üstüne basa basa anlatıyor. Parayı iki kez sayıyor. "Sen de say," diyor. Karşı çıkmadan, homurdanmadan ya da hoşnutsuzluğumu belirtir en küçük bir davranışta bulunmadan bir de ben sayıyorum.</p>

  <p><br class="chapter" /></p>

  <p class="normal">Dışarıdayım. İyice seyrelmiş zayıf saçlarımı alnıma düşüren sevimsiz bir rüzgâr var. Pardösümün etekleri uçuşuyor. Özgürlüğüne kavuşmuş biri gibi değil de, herhangi biri gibi yürüyorum. Bankaya para yatıracağım, bana verilen bir kâğıt parçasının ucundan, hem de veznedeki adamın gözlerine dimdik bakarak bir parça yırtacağım ve aynı emin adımlarla karımın ofisine döneceğim. Onu üzmeyeceğim. Nasıl olmamı istiyorsa öyle olacağım. Yaramazlık olarak nitelendirdiği hiçbir şeyi yapmayacağım. Yani, içmeyeceğim. Bu fırsatı değerlendirmeyeceğim. İçimden en çok da bunu yineliyorum: Yapmayacağım... içmeyeceğim... Yüzümde kararlı bir ifade var, ya da en azından ben öyle olduğunu düşünüyorum. Bir işadamı gibiyim. Banka şubesine girişim de her şeyi bilen bir işadamı edasıyla oluyor. Bir yandan da, tanıdık birinin beni bu durumda görmesinden, büyük bir oyunun içinde olduğumu anlamasından korkuyorum. Sıra numaramı elektronik cihazdan alıyorum: dört yüz yetmiş iki. İşlem yapan üç bankoda ise en son üç yüz kırk altı numarası yanıyor. İçerisi kalabalık. Bir saate yakın bekleyeceğim. Bir saat... Bu kalabalığın arasında geçecek uzun bir zaman. "Kendine birtakım nedenler yaratma," diyen sesimi duyuyorum; bunu karımla birlikte koro olarak söylüyoruz. Yaratmıyorum. Burada sıkılıyorsan –öyle ya, sıranın gelmesine çok var– dışarı çıkıp sigara içebilirsin. Evet, içebilirim.</p>

  <p class="normal">Bankanın önüne çıkıp bir sigara yakıyorum. O anda, "Gaak!" diyen sesi duyuyorum ve gözümün önünde siyah porselenden bir karga heykeli beliriyor. Bu görüntüden kurtulmak için gözlerimi kapıyor ve başımı iki yana sallıyorum. Ama o yeniden, "Gaak!" diyor. "Bak karga," diyorum gözlerimi açmadan, "bak karga..." Gözlerimi açıp çevreme bakınıyorum. Bütün bunları yüksek sesle söylemiş olabilirim. Söylememişim. Rahatlıyorum. İçimden yine, "Bak karga," diyorum, "beni baştan çıkaramazsın; karıma söz verdim, biiir; zamanım sınırlı, ikiii..." Yüzümdeki ifadenin daha da sertleştiğini hissediyorum. Kavgaya hazırım. O yine, "Gaak!" diyor. "Bak," diyorum, "artık kırk beş dakika bile zamanım yok." Sigaramı, herkesin yaptığı gibi yere atıp ayakkabımın ucuyla eziyorum. Bankaya giriyorum. Sıra numarası üç yüz kırk dokuzda.</p>

  <p class="normal">Karga heykelini net olarak görüyorum.</p>

  <p class="normal">Bankadan çıkıyorum. Ellerimi pardösümün ceplerine sokup başım önümde ağır ağır yürüyorum.</p>

  <p><br class="chapter" /></p>

  <p class="normal">Karga Vahit'in işlettiği dükkânın tabelasında yalnızca "karga" yazıyor. Kapıdan girince sağda portmanto, solda da dikdörtgenler prizması biçiminde, yaklaşık bir metre yüksekliğindeki siyah mermer blokun üzerinde, gören herkesin hayran olduğu ve Vahit'e müthiş benzeyen porselen bir karga heykeli duruyor. Sürekli tozu alındığı için de siyah bir elmas gibi parlıyor. Ona bakan herkesin içini tanımsız bir kahır kaplıyor, çünkü karga çok mutsuz. Ağladı ağlayacak gibi, ya da az sonra hıçkırarak iç çekecekmiş gibi... Aslında Vahit de öyle. Hep düşünüyor, ama ne düşündüğünü kimseye söylemiyor. Bir de saat önemli tabii; barın solundaki duvarda asılı olan, yuvarlak, büyük duvar saati. Akrep ve yelkovanı gaga biçiminde olan bu saatin merkezinde bir karga başı bulunuyor. Saatin on ikiyi gösterdiği anda karganın gözü ve gagası da kapalı oluyor. Uyuyor gibi olmasa bile, ıstırabı bir an için dinmiş gibi görünüyor. İlerleyen zamanla birlikte gagası ve gözü aralanmaya, yüzündeki acı çeken ifade artmaya başlıyor. On iki otuzda kimse saate bakamıyor, çünkü, duyulmasa bile karganın çığlıkları kulakları tırmalıyor, kocaman açılmış gözü ise çok korkunç oluyor. Sonra karganın başı öbür yana dönüyor ve yelkovan on ikiye yaklaştıkça zavallının da ıstırabı azalıyor.</p>

  <p class="normal">İşte o sokaktayım; Karga Sokağı. Vahit'in sessiz yuvası. Kapıyı açıp giriyorum. Vahit'i, dirsekleriyle bara yaslanmış, başı ellerinin arasında, derin derin düşünürken buluyorum. Çok dar bir alnı var, gür kaşlarından hemen sonra sık siyah saçları başlıyor. Gözleri birbirine yakın ve küçük, burnu ise hatırı sayılır bir büyüklükte.</p>

  <p class="normal">"Vaay," diyor, "Sefil!"</p>

  <p class="normal">"Evet," diyorum, "Sefil."</p>

  <p class="normal">"Uzun zamandır görünmüyordun."</p>

  <p class="normal">"İnzivadaydım," diyorum.</p>

  <p class="normal">Omuzlarını sarsa sarsa, ses çıkarmadan, bu "inzivanın" benim seçimim olmadığını biliyormuş gibi gülüyor. Gülen yalnızca ince dudakları, gözlerinde hiçbir değişiklik yok.</p>

  <p class="normal">"Biraz borcum olacaktı," diyorum, "önce onu kapatayım."</p>

  <p class="normal">"Kapatırsın... Votka mı?"</p>

  <p class="normal">Kollarım kendiliğinden iki yana açılıyor, boynumu hafifçe büküyorum. "Votka" demenin Sefil'ce bir ifadesi. Bu arada da duvardaki saate bakıyorum; üçe on var. Karganın başı yukarı doğru dönmüş ve gaga pozisyonu oldukça ıstıraplı. Üçü çeyrek geçe o da, ben de rahatlayacağız. O, gagasını kapamış, gözünü hazla yummuşken ben de gözlerimi ancak önümü görebilecek kadar aralık bırakarak bu yuvadan bankaya doğru uçacağım. Çok masum bir kaçamak, kimsenin canı yanmayacak.</p>

  <p class="normal">Votkamı ölçekle koyuyor, üzerine vişne suyu ekliyor.</p>

  <p class="normal">"Zor," diyor.</p>

  <p class="normal">"Her şey zor," diyorum.</p>

  <p class="normal">Yine yüzü ellerinin arasında ve dirsekleri masaya dayanmış, ötelere, benim bilmediğim bir yerlere bakıyor. İçkimi alıp saatin tam karşısındaki masaya oturuyorum. Benden başka üç kişi var zaten; ikisi karşılıklı oturmuş, hiç konuşmuyor. Sürekli leblebi atıştırıyorlar. Öbürü de benim gibi yalnız. O da kargaya benziyor. Aslında burada oturan herkes bir süre sonra kargaya benziyor ve konuşmalar da anlamlı sözcüklerden çıkıp "gak"lara dönüşüyor.</p>

  <p class="normal">Saat öğleden sonra üç. İki gaga arasındaki açı doksan derece ve karganın başı narkozdan çıkmış bir hasta gibi perişan. Votkamdan derin bir yudum alıp benim gibi tek başına içen, ama benim gibi zamanı kısıtlanmamış olan adama bakıyorum. Bakınca da ister istemez bir şeyler düşünüyorum. Bunu hep yaparım. İlginç bir yaşamı varmış gibi düşünüyorum onu. Belki de vardır. Kimine göre vardır, kimine göre de yoktur. Gençliğinde belediyenin açtığı "karga kıyımı" kampanyasına katılmış ve henüz canını teslim etmemiş onlarca karganın başını koparmış bir "pişman", hatta "bin pişman" biri olabilirdi. Karga Vahit gibi. Vahit gençken kargaya benzemezmiş ki. Hiç alakası yokmuş. Sıkı bir karga düşmanıymış. Öyle ki, kargalar kendi aralarında ona "Kinova" derlermiş. O kadar düşmanmış yani. Belediye, dört karga bacağına bir fişek veriyormuş o zamanlar ve söylentiye göre Vahit bu bacaklarla büyük bir cephanelik kurmuş. Kasabanın sokaklarında havalı havalı dolaştığı yıllar... Kargalar da tanıyor onu, Kavaklaraltı Parkı'na mı girdi; elinde tüfeği olsun olmasın, büyük bir patırtıyla sürü halinde havalanıyorlar. O zaman herkes Vahit'in parka geldiğini anlıyor, bütün başlar kasıla kasıla kapıdan giren Karga Kasabı'na dönüyor. Öyle ki ana, baba, yavru ayırımı yapmıyor Vahit, ne bulursa harcıyor. Uçamayan yavruları köşeye kıstırıp –umarsız çığlıklarla tepesinde dönen karga sürüsünün gözleri önünde– yakalıyor ve düşünmeden kafalarını koparıyor, bacaklarını kırıp cebine atıyor. Belediye Başkanı'nın da durumdan hoşnut olduğu, sağda solda, "Bu hıyar, karga soyunu bitirecek," dediği konuşuluyor. Tabii bunlar Vahit'in de kulağına geliyor. Tarlalara, bostanlara Vahit'e benzer korkuluklar dikiliyor o yıllar. Önceleri bu duruma çok bozulan babası bile yumuşuyor; çünkü itibar var. Oğlunu destekliyor. Göğsünü kabartarak dolaşıyor sokaklarda.</p>

  <p class="normal">Bir gün Vahit'in bütün hayatını karartan bir olay olmuş ki, işin aslını pek bilen yok. Anlatılanlar arasında en akla yatkını şu: Vahit evine dönerken sokakta yaralı bir karga görüyor. Kanadı kırılmış, uçamıyor. Kısmet ayağına gelmiş ya, seviniyor. Hayvan çaresiz, bir yandan kedilere karşı kendini korumaya çalışırken bir yandan da uçup kaçmak için çırpınıyor. Karşısında Vahit'i görünce bütün direnci kırılıyor. Teslim oluyor. Vahit kargayı alıyor, sol eliyle kanatlarını ve bacaklarını kavrıyor. Sağ eliyle kafasını tutacakken (öyle ya, tuttuğu gibi koparacak) tutamıyor. Tuhaf bir şey oluyor. Karganın açılıp kapanan gagası ve gözleri Vahit'i çarpıyor. Öyle derin, öyle anlamlı bakıyor ki karga, ne yapacağını bilemiyor. Başı dönüyor. Duvarın dibine yığılıp kalıyor. Kendine geldiğinde kargayı karşısında buluyor. Kaçmamış. İnatla, öfkeyle bütün ölülerinin hesabını sorar gibi Vahit'e bakıyor. Kalkıp koşmaya başlıyor. Geriye dönüp baktığında ise, kanadının birini sürüyerek sıçraya sıçraya peşinden gelen kargayı görüyor. Vahit'in o günden sonra değiştiği, çiftesini ve yüzlerce fişeğini götürüp dereye attığı, Vahit olmaktan çıkıp bir kargaya benzediği söylenir.</p>

  <p><br class="chapter" /></p>

  <p class="normal">Votkam bitiyor. Ne kadar idareli içmeye çalışsam da bitiyor işte. Saat on beş on; karganın huzura ermesine ve çekip gitmeme beş dakika var. "Gaak!" diye bir ses duyuyorum, bunu kendi dilime, "Bir elli gram daha içebilirsin," diye çeviriyorum. Vahit'e bakıyorum. O bana bakmıyor. O öyle uzak bir noktada ki, "Vahit Abi," diye seslenmek zorunda kalıyorum. Karga karga bakıyor.</p>

  <p class="normal">"Bir elli gram daha votka," diyorum.</p>

  <p class="normal">Başını eğiyor. Vişne suyu ilaveli votkam geliyor. Yeni bir sigara yakıyorum. Hiç olmazsa senin kargaların var Vahit Abi, diyorum. Benim hiçbir şeyim yok. Beni hayata bağlayan ya da hayattan koparan anlaşılabilir bir nedenim yok. Keşke ciddi bir vicdan azabım olsa da ona tutunsam. Gel gör ki içiyorum. Şu karga heykeli bana bir şeyler söylüyor, ama anlamıyorum. Gördüğün gibi bir sigara yakıyor ve daha büyük bir yudum alıyorum votkamdan. Duyduğuma göre Vahit Abi, o yıllarda çok kötü rüyalar görüyormuşsun; seni kovalayan bulut gibi karga sürüleri, dile gelen, başını koparmaman için yalvaran yavrular... Neler neler Vahit Abi. Hatta, tüylerinin rengi ağarmış erkek bir karganın her gece rüyana girdiği ve anana sövdüğü yolunda söylentiler de var. Sonra ip kopuyor Vahit Abi; sen ve kargalar dışında hiçbir şey kalmıyor. Benim böyle bir olayım yok işte; rüya bile görmüyorum, biliyor musun... Başını koparıp attığın o kargalardan biriyim.</p>

  <p class="normal">İçkimi bitiriyorum.</p>

  <p class="normal">Duvardaki saate bakınca donup kalıyorum; ne akrep ne yelkovan ne de karga başı var. Kendi saatime bakıyorum; boş bir kadran. Şaşkınlığım iyice artıyor.</p>

  <p class="normal">"Saate ne oldu Vahit Abi? Neden hiçbir şey göremiyorum?"</p>

  <p class="normal">Vahit önce duvardaki, sonra kolundaki saate bakıyor. Başını kaşıyor. Onun da bir şey anlamadığı ortada. Omuzlarını kaldırıp boş boş bakıyor yüzüme.</p>

  <p class="normal">Tek başına oturan adam "Saat yok," diyor, "zamanı kaybettik."</p>

  <p class="normal">"Nasıl kaybettik?"</p>

  <p class="normal">"Ben ne bileyim işte," diyor, "kaybettik."</p>

  <p class="normal">Birden paniğe kapılıyorum.</p>

  <p class="normal">"Bankalarda işler durmuş mudur?"</p>

  <p class="normal">"Sen ne diyorsun abi," diyor, "hayat durdu, hayat..."</p>

  <p class="normal">"O zaman, yapacak bir şey yok," diyorum, "bana elli gram daha votka ver."</p>

  <p class="normal">Hayatın dışarıda nasıl durduğunu bilmiyoruz. İnsanlar en son ne yapıyorsa öylece kalmış olmalılar. Uçaklar, kuşlar, kargalar, hepsi patır patır düşmüştür.</p>

  <p class="normal">"Daha önce de olmuş muydu?"</p>

  <p class="normal">"Çook," diyor.</p>

  <p class="normal">Vahit de, ben de ilk kez böyle bir şeye tanık oluyoruz.</p>

  <p class="normal">"Dua edin buradayız," diyor, "bak bize bir şey olmadı."</p>

  <p><br class="chapter" /></p>

  <p class="normal">Önce Karga Vahit'in sesini duyuyorum, bir şey söylüyor, ya da gaklıyor. Anladığım kadarıyla, "Bu Fatma Girik," diyor. Ya da, "Aaa, Fatma Girik buraya geliyor," diye bağırıyor. Birden kendime geliyorum. Başımı kaldırıp duvardaki saate bakıyorum. Akrep de, yelkovan da yerli yerinde. Karga ağzını açabileceği kadar açmış, gözleri dışarı uğramış. Saat on sekiz! Hayat başlamış. Başlamış ama, kaldığı yerden değil. Arada iki saatlik bir kayıp var.</p>

  <p class="normal">"Sefiiil!" diye haykıran tiz sesi duyuyorum.</p>

  <p class="normal">Başımı sesin geldiği yana çevirmeden Karga Vahit'in karga gözlerine bakıyorum.</p>

  <p class="normal">"O kadın, Fatma Girik değil," diyorum, "o, beni almaya gelen karım."</p>

  <p class="normal">Meyhaneden bir karga sürüsü havalanıyor. Hepimiz ellerimizle kulaklarımızı tıkayıp başımızı önümüze eğiyoruz.</p>
</body>
</html>
