<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>başkasının rüyaları_yeni format</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8"><br class="chapter" />
  <br class="chapter" />
  <br class="chapter" />
  DÜĞÜN<br class="chapter" /></h1>

  <p class="normal">Bu durumlarda, küçük de olsa birtakım aksilikler çıkar, ya da olmayacak şeyler abartılıp sorun yapılır, nedeni belli olmayan bir gerilim dolaşır ortalıkta. Ama bu gece aksayan hiçbir şey yok. Herkesin yüzü gülüyor, herkes mutlu. Babama bakıyorum; sünnetimde diktirdiği, daha sonra da bayramdan bayrama giydiği takım elbisesi var üzerinde. Giysileri o kadar eğreti ki, bir filmin düğün sahnesi için sokaktan toplanmış yardımcı oyunculardan biri gibi duruyor. Ceketini çıkarıp sandalyesinin arkasına koymuş (sıcaktan değil, sıkıldığından), bütün düğmelerini iliklediği yeleği dar geldiğinden, minik göbeğinin üstünde davul derisi gibi gerilmiş. Kocaman yakalı, beyaz gömleğini de bayramdan bayrama giyiyor babam. O da sünnetimde alınmıştı, yakasını annemin tersyüz ettiğini hatırlıyorum. Kravat takmamış. Hiçbir zaman takmadı ki. Yaşamı boyunca kullanmadığı, kullanmayacağı bir nesne kravat. Hem, taksa bile yakışmaz, çok komik durur üstünde. Çünkü babam o bez parçasından rahatsız olacağından ne yapacağını bilemez. Şimdi bile rahatsız.</p>

  <p class="normal">Annemle babam; halalarım, eniştelerim, amcam ve yengemin olduğu masada oturuyorlar. Annem pek mahcup görünüyor. Üzerinde kendi ördüğü hırka var. Elbiseyi ise ablamla birlikte diktiler. Eşarbı ve ayakkabıları yeni. Garip yerlere sakladığı bileziklerini çıkarıp bu gece için koluna geçirmiş, yakasına da gül dalı broşunu iliştirmiş. Keyifli olduğu, kızını iyi bir yere vermekten kıvanç duyduğu her halinden belli oluyor. O masada herkes keyifli, gülümsüyor, ama yine de yüzlerinde bir tuhaflık var. Gülümsemeleri yapay ve zorlama olmamasına karşın doğal da değil. Başkalarının gülüşüymüş gibi, çok önceden gülünmüş de yüzlerinde unutulmuş gibi; biraz acemi, yapıştırılmış gibi.</p>

  <p class="normal">Halalarım ve eniştelerim, babamla aralarında hiçbir şey olmamış gibi, yıllarca küs durmamışlar gibi oturuyorlar. Salih Eniştem, her zamanki ciddiyetiyle babama bir şeyler anlatıyor; kesik kesik, öksürür gibi gülüyor babam. Ne korkunç adamdı Salih Eniştem; şimdi, evli barklı kocaman bir adamken bile ondan korkuyorum. Çocukken izlediğim kovboy filmlerinde hep haydut rolüne çıkan bir oyuncu vardı; ona benziyordu. Oysa sessiz bir adamdı, Emin Eniştem gibi bağırıp çağırmaz, kimseyle kavga etmezdi, ama suskunluğu ile ürkütürdü.</p>

  <p class="normal">"Şu herif kim?" dedi Enis.</p>

  <p class="normal">"Hangi herif?"</p>

  <p class="normal">"Babanla konuşan at hırsızı kılıklı adam."</p>

  <p class="normal">"Eniştem, Sabiha Halamın kocası."</p>

  <p class="normal">"İyi ki öyle bir eniştem yok."</p>

  <p class="normal">"Sefilciğim," dedi Neval, başöğretmen gibi alttan bakarak, "sözcüklerine dikkat et!"</p>

  <p class="normal">"Haklı," dedim.</p>

  <p class="normal">"Haklı ya da haksız; konuk edildiği bir yerde ev sahibi durumundaki insanlar hakkında böyle konuşması çok çirkin."</p>

  <p class="normal">"Özür dilerim, eniştesi olduğunu bilmiyordum."</p>

  <p class="normal">"Benden değil, ondan özür dile."</p>

  <p class="normal">Enis'le bakışıp gülüştük.</p>

  <p class="normal">Emin Eniştem ağızlığındaki sigarayı yakmayı unutmuş, içiyormuş gibi tutuyor. Onun yüzü de babama dönük, Salih Eniştemin anlattıklarını dinlerken gülümsüyor. İki eniştem de bir tarla konusundan küsmüşlerdi. Hatta birbirlerine hakaretler yağdırıp tehditler savurmuşlardı. Demek ki barışmışlar. Herkes barışmış, ne güzel! Halalarım çok ciddi oturuyorlar. Gözlerini damada dikmişler, bir kusur bulmak için süzüyorlar. Arada fısıldaşıp başlarını ağır ağır sallıyorlar. Kusur bulamadıklarını anlıyorum. Bulsalar kaşlarını çatar, iğrenç bir şeyin tadına bakmış gibi yüzlerini buruştururlardı.</p>

  <p class="normal">Abim, koyu kahve bir takım giymiş. Krem rengi gömleğinin üzerine modası çoktan geçmiş şal desenli, geniş bir kravat takmış. Moda falan umurunda değil. Bütün bunlar onun dünyasına çok uzak. Babam gibi o da böyle giyinmekten, kravat takmaktan nefret ediyor. Yine de babama göre daha uyumlu. Oldukça heyecanlı görünüyor. Yüzünde yumuşak, sevecen bir gülücük var. Yengemle birlikte gelenleri karşılıyorlar. Arkadaşlarıyla kucaklaşıyor, sırtlarını sıvazlıyor. Müzik henüz başlamamış, herkes birbiriyle konuştuğundan bir uğultu var.</p>

  <p class="normal">Ben ve karım; annem, babam ve yakınlarımızın masasında değil de, dışarıdan gelen konuklarla birlikte, ayrı bir masada oturuyoruz. Onlar benim arkadaşlarım. Burada kimseyi tanımadıkları için birlikte oturmamızın daha doğru olacağını düşündüm. Çünkü benim için geldiler. Annem de, yengem de karıma çok iyi davrandılar. Abim oldukça ölçülü ve sıkılgandı. "Nasılsınız?" deyip hatırını sordu. Halalarım bile ellerini öpen karıma gülümsemeyi başardılar, ama yine de tepeden tırnağa süzmeden edemediler. Ne de olsa ilk kez görüyorlar. Nur'u önceden uyardığım, daha doğrusu yalvardığım için tepki vermiyor. Yoksa bu kadarına dayanamaz, ikisinin de canına okurdu. Halalarım beni de incelediler. Bunu her zaman yaparlardı, ama bu kez daha uzun sürdü. Sonra gülümsediler. Canlarını sıkacak hiçbir şey bulamamışlardı. Ne güzel, diye düşündüm, gerginlik yok, kavga yok, yolunda gitmeyen bir şeyler yok; rüya gibi bir düğün.</p>

  <p class="normal">Ya ablam? Gelinliğinin içinde bir melek gibi gülümsüyor. Yanı başında sevdiği, kocası olacak adam. Eniştem. Nam Kadir. Arada elini ağzına siper edip sevdiği adamın kulağına bir şeyler söylüyor. O da gülümseyerek başını sallıyor. İkisi de çok mutlu görünüyorlar.</p>

  <p class="normal">Karım, ablamın güzelliği karşısında büyülendi.</p>

  <p class="normal">"Ablandan söz ederken abarttığını düşünürdüm, ama gerçekten çok güzelmiş."</p>

  <p class="normal">O da karıma çok içten davrandı. İkimizin de elini tutup "Ne güzelsiniz," dedi, "bir de çocuğunuz olsaydı..."</p>

  <p class="normal">"Sen de çok güzelsin," dedi karım. Başıyla beni gösterip, "Kardeşin hep güzelliğinden söz ederdi, ama sen onun anlattığından daha güzelsin. Bir peri gibisin. Gelinliğin çok yakışmış. Ömür boyu mutlu olur, hep böyle gülersin inşallah."</p>

  <p class="normal">Kucaklaştılar. Karım, çantasından kâğıt mendil çıkarıp makyajını bozmamaya özen göstererek gözlerini kuruladı. Böyle bir durumda gözyaşı döktüğünü ilk kez görüyordum. Sonra da "yok bir şey" der gibi yaşlı gözlerle gülümsedi bana. Duygusal karım benim. Elini tutup hafifçe sıktım.</p>

  <p class="normal">Bir ara Enis kulağıma eğilip (içki kokuyordu, nasıl yaptıysa, kaşla göz arası içmeyi başarmıştı, ya da yola çıkarken önlemini almıştı), "Yaa," dedi, "ablanı bir gelinlikli görüyorum, bir de gelinliksiz. Nasıl oluyor bu?"</p>

  <p class="normal">"Her ne içiyorsan oldukça kuvvetliymiş," dedim.</p>

  <p class="normal">Boş boş yüzüme baktı.</p>

  <p class="normal">"Yok lan," dedi, "aklım başımda, sarhoş değilim."</p>

  <p class="normal">"Ama içmişsin, kokuyorsun..."</p>

  <p class="normal">Masanın öbür ucundan Sacit "gel" diye işaret ediyor. Kalkıp yanına gittim.</p>

  <p class="normal">"İçkiler ne zaman ortaya çıkacak?"</p>

  <p class="normal">"Ne içkisi oğlum," dedim, "bizimkiler dindar, içki miçki yok."</p>

  <p class="normal">"Böyle düğün mü olur lan!" dedi, "bilseydik içip gelirdik."</p>

  <p class="normal">"Bitince bir yere gider içeriz."</p>

  <p class="normal">"Ya, bir şey soracağım, Ragıpların masasındaki tipler kim?"</p>

  <p class="normal">"Hangi tipler?"</p>

  <p class="normal">"Şu üstü başı dökülen sakallı herif kim? Düğüne böyle gelinir mi? Ragıpların ona saygı göstermeleri de tuhaf."</p>

  <p class="normal">"O mu? O, Eran Kaptan, yanındakiler de Hasan'la Faruk."</p>

  <p class="normal">"Kimin davetlisi bunlar oğlum?"</p>

  <p class="normal">"Benim."</p>

  <p class="normal">"Senin böyle heriflerle ne işin var, nerden tanıyorsun bu meczubu."</p>

  <p class="normal">"Öyküden."</p>

  <p class="normal">"Masanın ucunda oturan kimseyle konuşmayan karga kılıklı adam da mı öyküden?"</p>

  <p class="normal">"Evet Sacitçiğim, o da Vahit, Karga Vahit. Önemli biri."</p>

  <p class="normal">Birden abim masanın başında bitiverdi. En anlayışlı, en delikanlı tavrını takınmıştı.</p>

  <p class="normal">"Bir şey mi var?"</p>

  <p class="normal">"Yok, yok," dedi Sacit. Ona ait olmayan bir gülüş yayıldı yüzüne. "Her şey çok güzel, ‘Böyle güzel düğün görmedim,' diyordum."</p>

  <p class="normal">"Arkadaşlar düğünü içkili sanmışlar," dedim.</p>

  <p class="normal">"İçki aldırdık," dedi abim, "yalnızca votkamız var, isteyene meyve suyuna karıştırıp veriyoruz. Enis Bey oturduğunuzdan beri içiyor. Ragıplar, Eran Kaptan ve arkadaşları hep içiyorlar."</p>

  <p class="normal">"Ulan," dedim, "herif her ortamda içki kokusunu nasıl alıyor be!"</p>

  <p class="normal">Abim, Sacit'in oturaklı görünüşü karşısında ezilmişti.</p>

  <p class="normal">"Baştan düşünemedik, kusura bakmayın," dedi, "büyüklerimizi bu konuda ikna etmek oldukça güç, ama Enis Bey hatırlatınca..."</p>

  <p class="normal">"İçkiyi o mu istedi?"</p>

  <p class="normal">"Önemli değil, bizim düşünmemiz gerekirdi."</p>

  <p class="normal">"Adama bak ya," dedim.</p>

  <p class="normal">"Meşru zeminde çare tükenmez," dedi Sacit, "o zaman ben de içeyim. Şu Enis renkli bir adam, bir ara beni tanıştırsana onunla."</p>

  <p class="normal">"Gel tanıştırayım."</p>

  <p class="normal">"Yok abi, şimdi karısı falan varken gelmeyeyim. Daha sonra. Ama herif harbiden ‘şık' bir sefil."</p>

  <p class="normal">"O özel biridir. Tek zararı kendinedir."</p>

  <p class="normal">"Birader sen de içer misin?" dedi abim, avcuyla omzumu kavramıştı. "İnanın ki telaşeye geldi, kusura bakmayın."</p>

  <p class="normal">"Sorun değil abi, canını sıkma. İçerim tabii, böyle bir gecede içilmez mi?"</p>

  <p class="normal">Ragıpların yanına gitti abim, masaya eğilip bir şeyler söyledi. Bir kahkaha yükseldi. Dönüp bize doğru baktılar. Eran Kaptan meyve suyu bardağını kaldırıp Sacit'le beni selamladı. Abim, gerekli talimatları vermek için büyük adımlarla yürürken hâlâ gülüyordu. Gelen konuklar içinde Eran Kaptan'a büyük bir saygı duydu abim, ama en çok da Ragıplarla anlaştı. Tanışır tanışmaz Ragıp'ın ilk sorusu dereler olmuş.Yolda birçok dere görmüş, balık var mıymış. Abimin o taraklarda bezi yoktu ama, kasabasını "biricik" ve her şeyiyle mükemmel gördüğünden dereler konusunda da Ragıp'ın gözlerinin kocaman kocaman açılmasına neden olacak şeyler söylemiş. Balık kaynıyormuş ortalık. "Bir gün gelelim," demişti Ragıp, "burası bir balık cennetiymiş." Dönüp bana bakmışlardı. "Tabii," demiştim, "bir gün gelelim."</p>

  <p class="normal">"Sıkılmıyorsun değil mi?" dedim Sacit'e.</p>

  <p class="normal">Önüne konan meyve suyundan büyükçe bir yudum aldı.</p>

  <p class="normal">"Sıkılmıyorum," dedi. Bardağını gösterip, "Bundan sonrası daha keyifli geçecek. Sen dalgana bak, karını ve arkadaşını yalnız bırakma."</p>

  <p class="normal">Omzuna vurdum. "Sen de arkadaşımsın lan," dedim, "gideyim, biraz sonra yine gelirim. Bir ara Ragıpların yanına da uğrayayım, ayıp olmasın."</p>

  <p class="normal">"Onlara ayıp olmaz, canını sıkma."</p>

  <p class="normal">Sandalyeme döndüm.</p>

  <p class="normal">"Nam Kadir bu mu lan?" dedi Enis.</p>

  <p class="normal">"Çok yüksek sesle konuşuyorsun," der gibi boynumu büktüm. Sesimi alçaltarak,</p>

  <p class="normal">"Oğlum biraz yavaş," dedim, "duyarsa ayıp olur. Yüzüne pek ‘Nam Kadir' denmiyor."</p>

  <p class="normal">"Niye? Kötü bir şey mi?"</p>

  <p class="normal">"Ne bileyim, arkadaşları diyordur da, sen ben dersek ayıp olur."</p>

  <p class="normal">"Enişteye koltuk çıkmak, he!"</p>

  <p class="normal">"Bu yine bir şeyler bulmuş, içiyor," dedi Neval.</p>

  <p class="normal">"Bak şimdi!" deyip arkasına yaslandı. Haksızlığa uğramış biri gibi baktı Neval'e. Elinin tersiyle masaya vurup, "Görmüyor musun, meyve suyu içiyorum," dedi. Sonra da bana döndü: "Bu kadın beni öldürecek be abicim..."</p>

  <p class="normal">Neval'in bu oyunlara karnı toktu.</p>

  <p class="normal">"Ver bakayım şu meyve suyunu!"</p>

  <p class="normal">"Bırak içsin Neval," dedim, "düğündeyiz."</p>

  <p class="normal">"Anlamadığım, bu mereti her koşulda nasıl buluyor."</p>

  <p class="normal">"Allah Allah," deyip başını salladı Enis.</p>

  <p class="normal">"Ablan çok güzelmiş ama, damat da yakışıklı oğlan," dedi Neval. Enis'i tek kalemde silip atmıştı.</p>

  <p class="normal">"Ablama da böylesi yakışırdı."</p>

  <p class="normal">"Ne iş yapıyor damat?"</p>

  <p class="normal">"Büyük bir halıcı dükkânları var. İşlerini o kadar büyüttüler ki, halıcının yanı sıra bir de beyazeşya satan bir yer açtılar. Babası yine halıcı dükkânında duruyor, Kadir yeni açılan dükkâna geçti."</p>

  <p class="normal">"İyi valla," dedi Neval, "kısmetli kızmış."</p>

  <p class="normal">Enis dirseğiyle dürtüp, "İşte," dedi, "şimdi de gelinliksiz geçiyor ablan."</p>

  <p class="normal">"O ablam değil lan," dedim gülerek, "abimin kızı."</p>

  <p class="normal">"Vay be," dedi, "tıpkı o!"</p>

  <p class="normal">Neval yeniden kaşlarını çattı.</p>

  <p class="normal">"Bir de, ‘İçmiyorum,' diyor. Sen var ya, sen, iyice yalancı oldun."</p>

  <p class="normal">"Niye ya, benzemiyor mu?"</p>

  <p class="normal">Nur dirseğiyle dürttü. Bir şey söyleyecekmiş, yaklaşmamı istiyor. Kulağıma eğilip, "Şu kadın kim?" dedi.</p>

  <p class="normal">"Hangi kadın?"</p>

  <p class="normal">"Saf tavrını takınma lütfen. Çaprazımızdaki masada oturan ve sürekli sana bakan bir kadın var. Hemen bakma, çünkü şu anda da gözü burada. O kim?"</p>

  <p class="normal">"Haa," dedim, "Seval Hanım."</p>

  <p class="normal">"Kimmiş bu Seval Hanım?"</p>

  <p class="normal">"Öğretmen, kolejde edebiyat öğretmeni."</p>

  <p class="normal">"Senin davetlin mi?"</p>

  <p class="normal">"Evet. Ne var bunda?"</p>

  <p><br class="chapter" /></p>

  <p class="normal">Çalgıcılar yerlerini aldı. Müzikle birlikte düğün de başladı. Samanyolu'nu çalıyorlar. Ablam o parçayı özellikle istemiş. Onların şarkısıymış. Daha doğrusu ablam o şarkıyı dinler dinler, Nam Kadir'i düşünürmüş. En çok da "<span class="ideitalik">Uzaklara kaçıversek seninle biz</span>" bölümünü severmiş. Müzik başlayınca Aysel Abla ile Nezahat Abla çılgın gibi alkışladılar. Ablam, Nam Kadir'le kelebek gibi dans ediyor. Bütün sesler kesilmiş, herkes donup kalmış, dünya durmuştu. Abim şaşkın şaşkın onlara bakıyordu. Ablam da, Nam Kadir de şarkıyı mırıldanıyorlardı. Nezahat Abla sezdirmeden ağlıyordu. Kıpkırmızı suratlı kocası da Ragıpların masasının ucuna ilişmiş, kimseyle konuşmadan votkalı meyve suyu içiyordu. Abimin bardağı da o masadaydı. Arada uğrayıp bir yudum alıyordu.</p>

  <p class="normal">Şarkı bitince Ragıpların masasından büyük bir alkış koptu. Hasan iki serçeparmağını ağzına sokmuş, sert bir ıslıkla tempo tutuyordu. Eran Kaptan'ın yüzünde büyük bir huzur vardı. Gözleri kapalıydı. Hem oradaydı hem de başka yerde. Nezahat Abla'nın kocası da alkışlıyordu, ama neyi alkışladığının pek farkında değildi.</p>

  <p class="normal">Çalgıcılar ikinci parçaya geçince pist de doldu. İnanılır gibi değildi, abimle yengem de dansa kalkmıştı. Neval, Enis'i dürtüp "Hadi, ayıp oluyor," dedi. Enis homurdandı. Bizim arkamızdan onlar da kalktılar.</p>

  <p class="normal">"Müthiş çalıyorlar," dedi Enis.</p>

  <p class="normal">"Bunlar kim, biliyor musun?"</p>

  <p class="normal">"Ne bileyim lan."</p>

  <p class="normal">"Dört Örümcek Şov Orkestrası."</p>

  <p class="normal">"Hassiktir!" dedi Enis, "o zaman gitarı çalan Eko."</p>

  <p class="normal">"Ne sandın! Ablam evleniyor oğlum, her şeyin en iyisi olacak."</p>

  <p><br class="chapter" /></p>

  <p class="normal">Gece boyunca Nezahat Abla ile kocası oynayacaklar ya da dans edecekler mi diye bekledim, ama kalkmadılar. Adam yorgun bir gorile benziyordu. İçtikçe omuzları çöküyordu. Oyun havaları çalarken ablam gidip Nezahat Abla'yı kolundan çekip kaldırdı.</p>

  <p class="normal">Neval, "Abin sana sesleniyor galiba," dedi.</p>

  <p class="normal">Abimle göz göze geldik. Yüzünde sıkılgan bir ifadeyle "bir dakikacık" beni yanına çağırıyordu.</p>

  <p class="normal">"Dışarıda, davetli olmayan ama seni tanıdığını söyleyen birtakım adamlar var. Görünüşleri tekin değilse de düzgün bakıyorlar. Ellerindeki siyah naylon torbada şarap şişeleri var."</p>

  <p class="normal">"Abi," dedim, "nasıl ayıp oldu biliyor musun? Hemen içeri alalım onları. Her birinden tek tek özür dileyeyim. Of ya, nasıl bu hataya düştüm. Buraya gelmekle beni ezdiler abi... Nasıl utanıyorum, anlatamam."</p>

  <p class="normal">Abim sırtımı sıvazladı.</p>

  <p class="normal">"Olur böyle şeyler," dedi, "onlar dert etmemiş, sen de etme."</p>

  <p><br class="chapter" /></p>

  <p class="normal">"Aaa," deyip donakaldım. Ragıplar, Eran Kaptan, Hasan ve Faruk pistteydiler. Çalgıcılarla karşılıklı selamlaşarak oynuyorlardı. Aşırı hiçbir şey yoktu. Onlarınki oyundan çok tapınmayı andırıyordu. Onları izleyen Vahit'i ilk kez gülümserken görüyordum.</p>

  <p><br class="chapter" /></p>

  <p class="normal">"Ne güzel bir düğün," dedi Sacit. Meyve suyu bardağını alıp Sefil'le tanışmak için masamıza gelmişti. "Bir gün evlenirsem böyle bir düğün yapacağım."</p>

  <p class="normal">"Boş ver," dedi Enis, "sefil olursun."</p>

  <p class="normal">Neval kötü kötü Enis'e baktı.</p>

  <p class="normal">"Ne!" diye bağırdı Enis, "yalan mı? Ben sefil olmadım mı? Sen, o, ötekiler sefil olmadınız mı?"</p>

  <p class="normal">"Sefilciğim," dedi Neval, "seninkinin evlilikle bir ilgisi yok, sen hep sefildin. Olan bana oldu."</p>

  <p class="normal">Ablam yanıma geldi. Terlemişti, yüzü ışıl ışıldı. Gözlerinin içi gülüyordu. "Canım," deyip sarıldı. "Seninle gurur duyuyorum, öyle güzel şeyler yazıyorsun ki."</p>

  <p class="normal">Şaşırdım.</p>

  <p class="normal">"Okudun mu?" dedim.</p>

  <p class="normal">Gözlerini yumup başını hafifçe sarsarak gülümsedi.</p>

  <p class="normal">"Bir şey söylesem darılmazsın değil mi?"</p>

  <p class="normal">"Sana hiç darılır mıyım."</p>

  <p class="normal">"Bak," dedi. Ellerini birbirine kenetlemiş, başını hafifçe yana eğmişti. Beni incitmekten korkar gibiydi.</p>

  <p class="normal">"Hadi söyle abla."</p>

  <p class="normal">"Darılmayacaksın ama, söz..."</p>

  <p class="normal">"Söz."</p>

  <p class="normal">"Beni bir daha yazmanı istemiyorum."</p>

  <p class="normal">"Abla!" dedim.</p>

  <p class="normal">Eliyle ağzımı kapadı. "Sen benim canımsın," dedi, "yazmaya devam et, ne olur bırakma."</p>

  <p class="normal">"Seni yazdım diye kırıldın mı?"</p>

  <p class="normal">"Yoo, hayır... sakın öyle düşünme. Yazman çok hoşuma gitti, biraz... nasıl söylesem, biraz utandım."</p>

  <p class="normal">"Ablacığım," deyip sarıldım. "Bir daha yazmayacağım, söz..."</p>

  <p class="normal">Sarıldık. İkimiz de ağlamaya başladık.</p>

  <p class="normal">"Şşitt," dedi Nam Kadir, "ne ayıp, düğünde ağlanır mı?"</p>

  <p class="normal">"Mutluluktan," dedi ablam. "Yıllardır görüşmemiştim kardeşimle."</p>

  <p class="normal">Konuyu değiştirmek için,</p>

  <p class="normal">"Bir motosikletiniz vardı, değil mi?" dedim.</p>

  <p class="normal">"Evet, var," dedi, "dışarıda duruyor. Düğün bitince ona binip gideceğiz."</p>

  <p class="normal">"Yaa," dedi ablam, "binip uzaklara gideceğiz."</p>

  <p class="normal">Gözlerinde hâlâ yaşlar vardı, ama gülüyordu.</p>

  <p class="normal">Müzik sustu. Baktım; annem, babam, halalarım, eniştelerim, amcam ve yengemin olduğu masa boştu. Enis, Neval, Sacit, Ragıplar, Eran Kaptan, Hasan, Faruk, Vahit, Raci, Cemse, Aslangöz, Tahsin yoktu. Abim, yengem, Ebru da yoktu. Nam Kadir'le ablam da yoktu. Bir ben vardım.</p>

  <p class="normal">Tek başıma...</p>
</body>
</html>
