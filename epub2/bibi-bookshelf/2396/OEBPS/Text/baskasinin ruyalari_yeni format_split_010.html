<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>başkasının rüyaları_yeni format</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7"><br class="chapter" />
  <br class="chapter" />
  <br class="chapter" />
  BAŞKASININ RÜYALARI<br class="chapter" /></h1>

  <p class="normal">Çok büyük bir manda düşünüyorum; öylesine büyük ki, çift katlı otobüs kadar bir şey. Gözleri kıpkırmızı, boynuzları deniz feneri gibi, birbirinin ardı sıra yanıp sönüyor. Yanıp sönüyor. Sol boynuz kırmızı ışık saçıyor, sağ boynuz ise yeşil. Mandanın sırtında fosforlu kocaman harflerle boydan boya "uyku" yazıyor. Burnundan soluyarak bana bakıyor. Ama ben onun ateş gözlerine bakamıyorum. Çok öfkeli, durduğu yerde duramıyor. Üzerime geleceğini, beni duvara sıkıştırıp ağır gövdesiyle ezeceğini biliyorum. Bir kez daha burnundan buhar püskürtüyor ve içimi ürperten sesiyle böğürüyor. "Sen hiçbir şeye değmezsin" dercesine başını çeviriyor, dönüp koşmaya başlıyor. Benden hızla uzaklaşıyor.</p>

  <p class="normal">Ya da, her bir kanadı birkaç metre uzunluğunda büyük bir karga görüyorum. Çok şişman. Askerî kargo uçaklarına benziyor. Konduğu evin çatısını tamamen kaplıyor. Onun da gözleri ateş kırmızısı. Gagasının kıvrımı öyle tuhaf ki, gülüyormuş gibi bir ifade var yüzünde. Bir kanadında yine fosforlu kocaman harflerle "uy", öbür kanadında "ku" yazıyor. Gaak! diye bir çığlık atarak havalanınca çatıdaki kiremitler darmaduman oluyor. İri gövdesinden beklenmeyen bir hızla uzaklaşıyor. Kanatlarındaki "uyku" sözcüğü okunamayacak kadar küçülen karganın arkasından bakakalıyorum. Her iki durumda da "uyku" çekip gittiğinden ya da kaçtığından, içlerinden biri dönene kadar bana huzur yok. Bunları yatağımda düşünüyorum. Durup dururken uyandım. Saatin kaç olduğunu bilmiyorum, merak da etmiyorum. Oda karanlık olduğuna göre sabaha en az bir saat var. Bu iyimser bir görüş, yatağa girdikten bir saat sonra uyandıysam günün ışımasına daha çok var. İyimser olan saati düşünmek istiyorum. Kalkıp bir şeyler okuyacak ya da televizyonu açıp ne olursa olsun izleyecek gücüm yok. Normal zamanda da izlemiyorum ki. Uyumaya daha eğilimliyim, ama uyuyamıyorum. Sıcaktan değil, çünkü balkon kapısı açık ve hafif bir esinti giriyor içeri. Sivrisinek sorununu çözdüm. O halde ne? Gece çok sessiz. Bilmediğim böceklere ya da gece kuşlarına ait tuhaf sesler duyuluyor, ama bu da sessizliğin bir parçasıymış gibi geliyor bana. Kötü amaçlı insanların parmak uçlarına basarak dolaştığı, açık balkon kapılarını, tırmanılacak pencereleri gözledikleri uğursuz bir saatte uyanmış olmalıyım. Öyleyse, sabaha az var. Büyük bir çoğunluğun şu anda derin bir uykuda olduğunu düşünmek acı veriyor. Uyumaya çalışıyorum. Uyumak için zorlanınca da uyunamıyor. Berbat bir durum. Aralarında ilinti olmayan olaylar, görüntüler, belli bir zaman dizimi izlemeksizin birbirine ekleniyor. Sık sık yatış durumumu değiştiriyorum. Bir yararı olmayacağını bildiğim halde yapıyorum bunu. Aslında uyku karakterim bu benim. Deli uyku. Fırıldak uyku. Yatağını ringe dönüştüren uykusuz adam. Bütün bunlar bana uygun başlıklar. Ben dönünce karım da öbür yana dönüyor. Ona sarılmayı deniyorum, ama haklı olarak koluyla itiyor beni. Çünkü çok sıcak. O bunu bilinçsizce yapıyor, uyanmadan, ne güzel. Yataktan kalkamıyorum; kalksam ne yapacağım? Günü düşünüyorum, farklı bir boyuta taşıyorum yaşadıklarımı; dev bir manda ya da karga gibi kaçıp giden uykunun tuhaf dünyasına. Dışarıdan gelen gece sesleri de ekleniyor buna. Akşamüzeri alışveriş ettiğim marketi düşünüyorum. Oradayım. Gerekli gereksiz birçok şey alıyorum. Marketin kasalarını ve bir örnek giyinmiş kasiyer kızları görüyorum. Sessiz bir filmde hem oynuyor hem izliyor gibiyim. Her zaman gittiğim kasiyer kıza doğru itiyorum arabamı. Tanıdı artık, kredi kartımı uzatınca kimlik istemiyor. Gülümseyerek selam veriyor, nasılsınız diyor. Beni, gelir düzeyi yüksek ve çevresinde saygı gören biri sanıyor olmalı. Olanaklarına güvenen, istediği her kadını elde edebileceğini düşünen aşağılık biri olarak da görüyor olabilir. Teşekkür ederken oldukça mesafeliyim. Rahat para harcayan biri olduğumu düşünmesini istiyorum, ayrıca entelektüel bulsun, kafasında soru işaretleri bırakayım istiyorum. İnce, uzun bir yüzü var. Onu hiç ayakta görmediğim için boyunu tahmin edemiyorum. Uzun boylu olmalı; bana yakın, belki benden bir iki santim uzun. Saçlarını hep atkuyruğu yapıyor. İncecik kaşları var. Gözlükleri ise tuhaf, ona hiç yakışmıyor, ama ben çok çekici buluyorum. Adını günler önce kasa fişinden öğrendim: Hale. Alışveriş arabasını güçlükle kasaya doğru itiyorum. Yalnızca süt aldığımın farkına varıyorum. Arabam tepeleme süt kutularıyla dolu. Oysa ne çok şey almıştım. Hale gülümseyerek bana bakıyor. Öbür yana dönüyorum, olmayacak, uyuyamayacağım...</p>

  <p class="normal">Doğrulup yatakta oturdum. Karımın, üzerine çektiği pike nefes alıp verişine uygun bir biçimde hafifçe kalkıp iniyor. Uyuyor. Benim hiçbir zaman bilemeyeceğim rüyalar görüyor. Komşular da uyuyor, kasiyer kız da uyuyor. Ne yapsam? Buzdolabının motoru devreye girdi. Saate baktım, dört buçuğa geliyor. Kalkıp tuvalete gidiyorum. İş olsun diye yapıyorum bunu. Ama umut, belki ucunu kaçırdığım uykuyu böyle yakalayabilirim. Sifonu çekince bir çağlayanın uğultusu doluyor eve. Karım uyanmıyor. Süt mü içsem? Cezveye koyup biraz ılıtsam... Üst katta zemine bir nesne düşüyor; ıslak bez gibi bir şey. İrkiliyorum. Tuhaf bir işbirliği içindeyiz. Soluğunu tutmuş benim seslerimi dinlemeye kim çalışıyor? Uyumadığı kesin. Belki o da uyuyamıyor. Emekli albay ya da karısı. Karısının olma olasılığı daha yüksek. Çok yorgun bir yüzü var. Yıllardır o suratsız adama katlanmak kolay mı? Umutsuzca yatağa dönüyorum. Gözlerimi yumup uçsuz bucaksız gökyüzünü düşünüyorum; çok uzaklarda küçücük bir noktayı hayal ediyorum, o noktanın büyüyerek bana yaklaştığını, yaklaştıkça bir kargaya dönüştüğünü... Uyku geliyor... Yaklaştıkça büyüyor, büyüyor, başımın üstünden geçip aksi yönde yeniden küçülmeye başlıyor. Yapabileceğim bir şey yok. O anda Enis'i ve Neval'i düşünüyorum birden. Ağustos başında adadaki yazlık evimize gelmişlerdi. Havalar aşırı sıcaktı. Afrika üzerinden gelen sıcak bir hava dalgası ortalığı kasıp kavuruyordu. O zaman da uyuyamıyordum. Ama bu sorunun sıcakla ilgili olduğunu biliyordum. Enis de, onlara verdiğimiz üst kattaki odada uyuyamıyordu kuşkusuz, ama onunki sıcaktan değil, Neval'dendi. İlişkileri yine kopma noktasına gelmiş olmalıydı, aralarındaki gerilim her zamankinden farklıydı. Sorunun Neval'den kaynaklandığını sanıyordum. Enis'i adaya sürükleyen de oydu. Neval'in yanında Enis, onun tarafından yönetilen kocaman bir oyuncağa benziyordu. Arkadaşımı böyle görmek, tartışmalarına tanık olmak istemiyordum. Onun yanında bambaşka biri oluyordu. Aşağılık biri. Yakasına yapışıp onu sarsmak, kendine gel lan, diye bağırmak istiyordum. Asıl aşağılık olan bendim, hiçbir şey yokmuş gibi, bütün bunlar çok olağanmış gibi davranıyordum. Üstelik hava sıcaktı, çok sıcak. Denize bile beşten sonra gidebiliyorduk. Ama ben erkenden kalkıp, herkes baygın bir biçimde uykuya teslim olmuşken dışarı çıkıyor ve öfkemi yollardan çıkarırcasına hızlı hızlı yürüyordum. Herkesin saygı duyduğu Emin Bey'i, kimselerin ortalıkta olmadığı bu saatlerde çöp bidonlarını karıştırıp metal içecek kutularını toplarken görmek artık şaşırtmıyordu beni. Emin Bey de suçüstü yakalanmış biri gibi davranmayıp selam veriyordu. Birbirimizi anlıyorduk, aynı gezegendendik. Yürüyor, yürüyor, sonra da kendimi serin sulara bırakıyordum. Öfkeden ve gerilimden bedenim o kadar kızgın oluyordu ki, ısıtılmış bir metalin suya sokulduğunda çıkardığı sese benzer bir cızz sesi duyuyordum. Yatışmak için yüzüyor, iyice açılıyordum. Eve, yumruk büyüklüğünde bir uyuşturucu topağı yutmuş gibi dönüyordum. Kimsenin hâlâ uyanmamış olması bile sinirlendiremiyordu beni. Sakin sakin çiçekleri suluyor ve kahvaltı hazırlıyordum.</p>

  <p><br class="chapter" /></p>

  <p class="normal">Bir akşam, asma yapraklarına birer birer sardığım sardalyeleri tel ızgaraya dizip mangalda pişirirken Neval tuhaf bir soru sormuştu: "Yazdıklarında kendini neden o kadar ön plana çıkarıyorsun?" Sonra Nur'a dönüp, "Enis böyle bir şey yapsa ben bozulurdum," demişti.</p>

  <p class="normal">"Onları teker teker yaprağa sarmaya ne gerek var, üşenmiyor musun?"</p>

  <p class="normal">Elimde, ağzıma götürmeye hazırlandığım bira şişesi, dönüp Enis'e bakmıştım, ama o anda Neval'e bir yanıt düşünüyordum.</p>

  <p class="normal">"Sen hiç böylesini yedin mi?"</p>

  <p class="normal">Nur da Enis gibi konuşmanın yönünü değiştirmek istiyordu.</p>

  <p class="normal">"Üşenmiyorum, tersine keyif alıyorum."</p>

  <p class="normal">Kendimi çok mu ön plana çıkarıyordum? Neval bu soruyu art niyetle sormuş olmalı; yazarken kendimden yola çıkmıyorum ki! Onu böyle düşünmeye yönelten ne? Hangi öyküm ya da öykülerim?</p>

  <p><br class="chapter" /></p>

  <p class="normal">Kasiyer kızla aramızda geçen kısa konuşmayı anımsıyorum. Sağ yanıma, yani karıma doğru dönerken sol omzuma bir bıçak saplanmış gibi oldu. Kasiyer kız, gözleri ve mimikleriyle çok yorulduğunu ima etmişti. Ben, alışveriş arabasından aldıklarımı çıkarırken, "İşiniz çok yorucu olmalı," demiştim de birden aramızdaki mesafeyi kısaltan bir biçimde gülmüştü. "Evet," demişti saygıyla, ama yine de flört ediyormuşuz gibi bakmıştı, "evlendikten sonra burada çalışmayı düşünmüyorum." "Evleniyor musunuz?" "Hayır, yani, bir gün evlenince..." Küçük bir bakışma, müşteri kasiyer ilişkisinin dışında bir bakışma.</p>

  <p><br class="chapter" /></p>

  <p class="normal">Enis'le Neval'in gittikleri günün akşamıydı. İkisinden de sıkılmıştık, ama bunu belli etmemeye çalışıyorduk. Onlar gidince de sıkıldığımız için bir pişmanlık, bir üzüntü duymuştuk. Yokluklarını bu kadar hissedebileceğimizi düşünemezdik. Bir gece önceden kalan zeytinyağlı dolmaları çıkarmıştı karım. "Enis'i olduğu gibi anlatman yanlış. Sana kaç kere, yakın çevrenden birini yazarken bu kadar açık yazma, diyorum. Şimdi o öyküyü okuyup bize kırılsalar üzülmez misin? Enis'le Neval'in yalnızca adlarını yazmadığın kalmış. Enis yerine ‘Sefil' demenin seni kurtarmayacağını biliyorsun. Enis buna aldırmaz diyebilirsin, ama Neval bozulur. Bir insanın özel yaşamını bu kadar açıkça ortaya dökmeye hakkın var mı?"</p>

  <p class="normal">Karım haklı. Haklı ama, daha sonraki bir telefon görüşmelerinde kafasını karıştıran şeyler söylemiş Neval. Sözde ben, özel yaşamımızı onların yaşamıymış gibi yazarak bir kurnazlık yapmışım. Ben olsam cidden bozulurdum, demiş Neval. Enis'i "Sefil" yapmışım, en yakın arkadaşımız Cahit'in adını Vahit yaparak abuk sabuk karga düşmanı bir meyhaneci olarak göstermişim. Cahit doğma büyüme İstanbullu; ne alaka yani... Sorun şuymuş; ben insanlarla dalga geçiyormuşum. Karım da ona, "Biliyorum," demiş; "her şeyi biliyorum, çünkü çeken benim. Sefil, yani kocam, günden güne batıyor. Öyle bir noktaya geldi ki, artık onun için kimse bir şey yapamaz." Gülmüştüm. Her şeyi nasıl da çarpıtıyorlardı.</p>

  <p class="normal">Minik bir adım atsam, onunla ilgilendiğimi hissettirsem kasiyer kıza. Küçük oyunlar oynasam. Küçük ve tehlikesiz oyunlar. Yapamam. Böyle şeyleri düşünür ama yaşama geçiremem. Yapabileceklerim sınırlı; onun kasasına gitmek ve gülümseyerek hatır sormak. Belki akşamları kaça kadar çalıştığını da sorabilirim. İşte bunu yaparsam o minik adımı atmış olurum. Sonra bir akşam masum bir "rastlantı" yaratılabilir.</p>

  <p class="normal">Neval çok kompleksli bir kadın, benim kimseyle dalga geçtiğim yok. Becerebilsem kendimle dalga geçerdim. Sefil, Enis değil. Sefil'i ben uydurdum, yaşamda onun bir karşılığı yok. Ama Enis'in bankaya para yatırmak için bürodan ayrıldığı, o gece geç bir saat eve döndüğü, içkili olduğu ve bankaya yatırılması gereken parayı yatırmadığı doğru. Bunu Neval kendisi anlatmıştı. Bundan esinlenerek bir öykü yazamaz mıydım? Sonra Cahit'in Vahit'le ne ilgisi var? Neval, öküz altında buzağı arıyor. Günden güne daha hırçın bir kadın oluyor. Adaya gelmek için telefon ettiklerinde canım sıkılmıştı. Enis arkadaşım, eski arkadaşım, onu severim. Neval'i de severim, ama bazen, özellikle de Enis'i hırpalarken ona katlanmak çok güç oluyor.</p>

  <p class="normal">Kasiyer kız hikâyesini biraz allayıp pullayarak Enis'e anlattığıma da daha sonra pişman olmuştum... Gözleri kocaman kocaman, yüzüme kıskanç bir ifadeyle bakarak, "Onunla yattın mı?" demişti. O anda ağzımdan "evet" lafı çıkıvermişti işte. Sorular birbirini kovalıyordu: nerede, ne zaman, nasıl?.. Bizim evde, demiştim. Ya Nur? Nur yoktu, Bölge Müdürleri toplantısı için iki günlüğüne İzmir'e gitmişti. Korkmamış mıydım? Korkmuştum. Ertesi sabah dönüyordu, o evden çıkmadan gelme olasılığı vardı. Onu kışkırtmış, özendirmiştim. Böyle bir şeyi asla yaşayamayacaktı. Ama kendimi de riske atmıştım, kıskançlık güdüleriyle bunu en kısa zamanda Neval'e anlatacaktı; hem de ona anlatmadığım şeyleri de işin içine katarak... Neval de Nur'a anlamlı sorular soracaktı. Onlar bu yaz adaya gelmemeliydi. Tatsız bir şeyler olacağını o telefondan sonra hissetmiştim. İster misin bir de Cahit arasın ve kaynasın bana; ne o lan, desin, beni kargalı bir meyhaneci kılığına sokmuşsun... Alkol tedavisi gören, canını dişine takmış, bu beladan kurtulmaya çalışan birine yapılır mı bu! O hikâyeni okumadım, okumayacağım da. Yazıklar olsun sana!..</p>

  <p class="normal">Küçük, siyah bir nokta beliriyor, gittikçe büyüyor. Siyah leke bir mandaya dönüşüyor. Üzerime doğru koşuyor. Uyku... Uykum geliyor. Ama böyle düşündüğüm anda yanımdan geçip öbür yönde hızla küçülüyor.</p>

  <p><br class="chapter" /></p>

  <p class="normal">Durup dururken, sanki böyle bir şeyi aramızda kararlaştırıp ince ince planlamamışız gibi. Tavlayı öfkeyle kapamış, "Off!" diye herkesin duyabileceği bir ses çıkarmış ve "Herifte normal insan şansı yok ki!" diye haykırmıştım. Enis omuzlarını sarsarak, hıçkırır gibi gülüyordu. Hemen bir sigara yakmıştı. Bu da oyunun bir parçasıydı; ne Neval farkındaydı olup bitenin, ne de Nur. Ama kulaklarının bizde olduğu kesindi ve Neval, "Afferim kocama," diye haykırmıştı mutfaktan. Kadınlar, akşam için bir şeyler hazırlamakla meşguldüler. "Biraz dolaşsak mı?" dedim, bir tiyatro sanatçısının en arka sıradaki izleyiciye sesini duyurmak isteyen ses tonuyla. "Nereye?" dedi Neval. Mutfağın kapısında belirmiş, kuşkuyla bize bakıyordu. Sağ elindeki, soğan doğradığı bıçağı gözdağı verircesine salladı. "Hiçbir yere gitmiyorsunuz!" Söz Enis'indi. "Biraz yürüyeceğiz," dedi, "oturmaktan sıkıldık." Neval içmeye gideceğimizi anlamıştı. Anlamaması mümkün değildi, çünkü Enis o kadar beceriksiz bir oyuncuydu ki, ses tonundan el kol hareketlerine kadar her şey "içmeye" gideceğimizi söylüyordu. "Biraz daha sabredin," dedi Neval, "yemeğimizi yiyelim, hep birlikte yürüyüşe çıkarız. Hadi, bir parti daha tavla oynayın." "Yeniliyorum," dedim. "Yeniliyor," dedi Enis, "ikimiz de keyif almıyoruz." "Gecikmeyin," diye bağırdı mutfaktan Nur, "öğlen de bir şey yemedik, iyice acıktık."</p>

  <p class="normal">Olay buydu işte. Özgürdük. Karım devreye girmese kolay kolay çıkamayacaktık. O, bizden çok kendini düşünüyordu. Sıkılan iki adamın yayacağı olumsuz dalgalar sonuçta onu da etkileyecekti. En doğrusu, ne halimiz varsa görmemizdi. Birbirimize göz kırparak başarımızı kutladık. Kendimizi hemen tepedeki birahaneye atmıştık. Biten günün en güzel saatiydi. Enis, hamakta yatan adamı göstererek, "Şu keyfe bak," demişti, "onun yerinde olmak için neler vermezdim." Birden canım sıkılmıştı, o adamın bizden farkı neydi? O, hamakta yatıyorsa biz de sandalyelerde oturuyorduk; üstelik ondan farklı olarak biralarımızı yudumlayıp aynı denize bakıyorduk. Bir saat sonra ne o hamağında yatacaktı ne de biz burada olacaktık. Kös kös evine dönecek, karısının hazırladığı sofraya oturacak ve her şey bir gün öncekine benzeyecekti. Enis'e bunu böyle söyleyebilirdim, ama tam tersini yaptım. "O, senin bildiğin adamlardan değil," dedim. "Nasıl yani?" dedi. "O bir kaptan," dedim, "geçen yıl bu adaya üç arkadaşı ile birlikte gelmişti. Arkadaşları ona, nedenini kimsenin bilmediği büyük bir kazık attı. Teknesini çalıp onu burada beş parasız bırakıp kaçtılar. Kaptan bu durumdan kimseye şikâyet etmedi, güvenlik güçlerine başvurup suç duyurusunda bulunmadı, kimseden de yardım istemedi. Hamağına yatıp denizi seyretti, gece yıldızları seyretti. Adadan da gitmedi. Son derece saygı duyulan, bir parça da ürkülen biri oldu. Adının Eran olduğunu söylüyor, ama geçmişini kimse bilmiyor. Kaptan; o kadar. Herkes ona elinden geldiğince yardımcı olmaya çalıştı. Eski kilisenin bahçesinde bir kulübe yapıldı. Şilte, yorgan, yastık verildi. Yiyeceği, suyu, şarabı eksik edilmedi. O da yardımları geri çevirmedi. Aslında çok onurlu bir adam, kendisine acınması ağrına gidiyor. Bu nedenle yardım eden herkes çok dikkatli davranıyor. Konuşmadığı için de kimse derdini bilmiyor."</p>

  <p class="normal">"Bir derdi mi var?"</p>

  <p class="normal">"Herkesin bir derdi var oğlum, senin yok mu?"</p>

  <p class="normal">"Anladım da, herif bu adaya ne nedenle geldiyse geldi, sonra teknesi yol arkadaşları tarafından çalındı ve o beş parasız kaldı. Issız ada mı lan burası? İstese giderdi, değil mi? Gitmiyor. Neden? Ev verilmiş; yemeği, şarabı ayağına geliyor... Oh! Bu herifte onur falan yok oğlum; tam dilenci ruhlu biri."</p>

  <p class="normal">"Olayı ne kadar sıradan değerlendiriyorsun... Herif her şeyini, en önemlisi de arkadaşlarına olan güvenini yitiriyor ve tepki koyuyor. Sen olsaydın, salya sümük karakola koşardın, onlardan öç almaya yemin eder, her yerde de ne kadar kalleş olduklarını anlatırdın..."</p>

  <p class="normal">"Yanılıyorsun işte. Beni yarı yolda bırakacak adamlarla arkadaş olmazdım biir; zor sınavlardan geçmediğim insanlarla yola çıkmazdım ikii... Ne demişler, insan üç yerde maskelerine hâkim olamazmış: içki masası, kumar masası ve yolculuk! Yemiş bir kazık pezevenk, tadını çıkarıyor. Hem sonra, buraya niye gelmişler ki? İş mi arayacaklar, tatil mi yapacaklar, ne?"</p>

  <p class="normal">"Ne bileyim, gelmişler işte."</p>

  <p class="normal">Biralarımızı yudumlarken bir yandan da saatlerimize göz atıyorduk. Neval, Enis'le birahaneye gittiğimizi, üçer bira içtiğimizi bilse beni affetmezdi.</p>

  <p class="normal">"Şimdi, bir de işin öbür yüzüne bakalım. Aslında benim aradığım da bu," dedi Enis, "Kaptan'daki huzur. Ne, ona kazık atan yol arkadaşları umurunda ne de teknesi. Cennetini bulmuş. Kendine varmanın yolu biraz da başka şeylerden vazgeçmek değil midir?"</p>

  <p class="normal">"Deminden beri ben de onu anlatmak istiyorum işte, hıyar! Adam huzuru yakalayınca bir anda her şeyden vazgeçiyor. Sen içkiyi bırakabiliyor musun?"</p>

  <p class="normal">Bardağını kaldırıp gülümsedi, batan güneşin kızıllığı yüzüne vurmuştu.</p>

  <p class="normal">"O, benimle benim aramda bir şey," dedi, "nesnelerle ya da başkalarıyla bir ilişkisi yok. Dikkat ettiysen Kaptan da içiyor."</p>

  <p class="normal">"Onun ya da benim içmemle seninki farklı."</p>

  <p class="normal">Güldü.</p>

  <p class="normal">"Bak," dedi, çenesiyle hamakta yatan adamı gösterdi, "bir gün ben de onun gibi ‘huzur'u bulursam içmeyeceğim; içsem bile senin gibi, onun gibi içeceğim. Söz."</p>

  <p class="normal">"Acele etsek iyi olur," dedim, "sevgili karılarımız çoktan kuşkulanmaya başlamıştır bile."</p>

  <p class="normal">"Bir bira daha içmeden şuradan şuraya adımımı atmam," dedi, "tam keyiflenmişiz, gidelim diyorsun."</p>

  <p><br class="chapter" /></p>

  <p class="normal">Kasiyer kızı kime benzettiğimi buldum sonunda; burnu biraz daha biçimli olsa, Meryl Streep'in esmeri. Biraz bakım, biraz makyajla müthiş bir tip olur. Ne yazık ki bunun farkında değil. Bir an önce o korkunç gözlüklerden kurtulup lens takması gerekecek. Enis görse hemen tutulurdu kıza. Hep aynı kızları beğenmemize karşın ne kadar birbirine benzemez kadınlarla evlendik. Hale'yi hiçbir zaman göstermeyeceğim ona. Markete gitse bir bakışta tanır onu.</p>

  <p><br class="chapter" /></p>

  <p class="normal">Karım, öykümü okuduğunda alaycı bir biçimde yüzüme bakıp gülümsemişti. "Ne öyle bir yer var ne de kişiler," demişti, "uyduruyorsun!"</p>

  <p class="normal">Oysa uydurmuyordum. O mekânın hangi kentte, hangi sokakta olduğunu söylemek istemiyordum karıma. Gider, eliyle koymuş gibi bulurdu. Zaman zaman yaptığım kaçamakları tehlikeye atmamalıydım, benim de kendime sakladığım gizlerim olmalıydı. Bir gün beni orada içerken görebilirdi. Hele Vahit'i tanımasını hiç istemiyordum. Beni aşağılarcasına "O, buranın öyküsünü yazdı, biliyor musunuz," derdi. Hatta bir adım daha ileri gidip, "Gerçekten de kargaya benziyorsunuz," diyebilirdi. Bunun Vahit'i incitebileceğini düşünmeden gülebilirdi de...</p>

  <p class="normal">"Uyduruyorum tabii," demiştim.</p>

  <p class="normal">"Sefil dışında," deyip sorgularcasına yüzüme bakmıştı. "Vahit diye biri olamaz, o birahane de senin fantezilerinden biri. Hele o saat... Ama Sefil..." Beni yargılayacağı zaman bunun keyfini çıkarmasını da bilirdi karım. Sigarasını yaktı. İlk dumanı çekip dudaklarının arasından ağır ağır çıkmasını bekledi. "Enis'i yazdın, değil mi?" dedi. Suskun kalmam daha da cesaretlendirmişti onu. "Utanmadın değil mi?"</p>

  <p><br class="chapter" /></p>

  <p class="normal">Neval'le Nur kararlaştırmışlar; yarın sabah erken kalkılacak, kahvaltı etmeden denize gidilecek, kahvaltı sonrası da çevre gezisi yapılacak. "Çaak" deyip avuç içlerini birbirlerine vurdular. Gerginlik yaratmayacak her şeyi Enis, "Mis, mis," diyerek onaylıyordu zaten. Ben de "Çok iyi!" deyip yapay bir coşkuyla katıldım bu programa.</p>

  <p class="normal">"Tembeller!" diye bağıran Neval'in sesiyle fırladım yataktan. Erken kalkmakla övünmeme karşın Neval'e yenik düşmüştüm. Kısa sürede hazırlanmıştık da, Enis kalkmak bilmiyordu. Neval, akla ziyan işkenceler uyguladı ona. Balon gibi bir yüzle karşımıza çıktığında dudaklarının arasından yalnızca, "Mis... mis..." sözcükleri dökülüyordu.</p>

  <p class="normal">O saatte denizin tadını çıkaran bir avuç orta yaşlı ada sakininin arasına biz de katılmıştık. Deniz çarşaf gibiydi. Su, girinceye kadar soğuktu, ondan sonra alışıyordu insan. Ama Enis tepki koymuş, her şeye bir neden bularak surat asmıştı. Suya girmeyip kumsalda oturacaktı. Nazlanıyordu. Gece, belki Neval'le tartışmışlardı, bilmiyorum. Bilmek de istemiyorum, bana ne! Ama üstünlük Enis'teydi ve Neval "canım, ciğerim" diyerek onu yumuşatmaya çalışıyordu. Enis kararlıydı, denize girmeyecekti. Su çok güzel olmasına karşın onu yalnız bırakmamak için girmemle çıkmam bir olmuştu. Oyundaki arkadaşlarına küsmüş mızıkçı bir çocuk gibi ağacın gölgesinde oturan Enis'e yaklaşırken (aslında o anda üşüyordum, tüylerim diken dikendi) bir de ben denemek istemiştim: "Girsene lan, su çok güzel, kendine gelirsin." Enis'in yanıtı netti: "Ben kendimdeyim."</p>

  <p class="normal">Kadınların birer deniz yaratığı gibi suyla şakalaşmalarını izlemiş, çıkmalarını sabırla beklemiştik.</p>

  <p class="normal">Enis'in, "Siz gidin, ben ekmek ve gazete alıp gelirim," demesine Neval ses çıkarmamıştı.</p>

  <p class="normal">Herkeste alışılmışın dışında bir şey yapmanın ve duş sonrasının keyfi vardı. Enis dışında tabii, çünkü o duşa girmemekte de direnmişti. Coşkulu bir kahvaltı sofrasıydı. Neval, büyük didişmelerden sonra, "Misafirliği mi kaldı ayol, kaç gündür buradayız," deyip Nur'u da masaya oturtmuş, çay servisini yapıyordu. Nasıl da mutluydu, kuşlar gibi şakıyordu. Enis toparlanmaya başlamıştı. Kahvaltı sonrası, onlar bulaşığı yıkarken; yani biri yıkar, öbürü durularken ve sürekli konuşup gülüşürlerken biz de gazetelere bakıyorduk. Bulaşık bittikten sonra kahve ile birer sigara içecekler ve çıkacaklardı. Adayı gezeceklerdi. Arkadaki köye kadar yürümeyi planlıyorlardı. Neval'le Nur sık sık avuç içlerini birbirine vurup zaferlerini kutluyorlardı. Bugün, onların günüydü.</p>

  <p class="normal">Biz de balkona çıkıp tavlanın başına geçtik.</p>

  <p class="normal">"Gazete almaya gittiğim dükkânda kimi gördüm?" dedi. Paketinden bir sigara çekip dikkatlice gözlerime baktı.</p>

  <p class="normal">"Kimi?"</p>

  <p class="normal">"Hamakta yatan adamı. Anlattıklarında önemsiz birkaç küçük yanlış var. Bir kere adamın adı Eran değil, Nusret. Adam kaptan olmadığı gibi bu adaya arkadaşlarıyla falan da gelmemiş. Çünkü doğma büyüme buralı. Eskiden, birkaç dönümlük üzüm bağı varmış, satmış. Oğlu, iş kuracağım diye elindeki parayı alıp İstanbul'a gitmiş. İki yıl önce karısı ölünce yapayalnız kalmış. Bundan sonrası ise kısmen doğru; Nusret eski kilisenin bahçesindeki kulübede yaşıyor. Oranın bekçisi gibi bir şey. Eskisi gibi kilisenin içinde berduşlar şarap içip ateş yakamıyormuş artık. Kiliseyi görmeye gelenler üç beş kuruş veriyorlarmış. Adalıların da yardım ettiği kesin."</p>

  <p><br class="chapter" /></p>

  <p class="normal">Yatarak karanlıkta uykuyu beklemek ne büyük bir işkence. Yorganın altından süzülüp usulca yataktan çıktım. Işığı yakmadan, parmak uçlarıma basarak salona geçtim. Uykum gelse bile uyumayacağım artık. Kendime koyu bir kahve hazırladım. Dolaptan peynir ve reçel çıkardım. Bir musluğun açıldığını borulardan geçen suyun sesinden anladım. Üst kattan geliyor. Benim gibi uyuyamayan yaşlı kadın, bir yarasa gibi dolaşıyor evin içinde. Albayı zehirleyip öldürdüğünü, şimdi de soğukkanlılıkla kendine kahve hazırladığını düşünüyorum. Yatak odasında, albayın soğuyan bedenine bakarak yudumlayacak kahvesini. Bu ilginç çifti bugüne kadar neden yazmadım ki. Albayı değil de, karısını... Kahvemi yudumluyor, kocaman bir dilim ekmekle peynir ve reçel yiyorum. Bir duş almak en iyisi ama, banyodan gelen su şırıltısına Nur uyanabilir. Bu geceki köfteden yememiştir albayın karısı; midesini üşüttüğünü, canının hiçbir şey istemediğini, çorbayı da iyi gelir diye, tutsun diye zorla içtiğini söylemiştir. Albay köfteleri peş peşe yedikçe onun gözleri büyümüştür. Şimdi, otuz beş yılı birlikte geçirdiği adamın ölüsüne hiçbir şey hissetmeden bakıyor. Salondaki kanepeye uzanıyorum. Ey uyku, diyorum, ey koca manda, geleceğin varsa göreceğin de var. Bütün gece seni bekledim, artık beklemiyorum. Gelsen de sana yenik düşmeyeceğim.</p>

  <p class="normal">Uyumayacağım.</p>
</body>
</html>
