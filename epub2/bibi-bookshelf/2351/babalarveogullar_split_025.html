<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_22">XXII</h1>
		  <p class="normal">Bizim iki arkadaş ancak arada bir önemsiz şeylerden söz ederek Fedot'un hanına kadar gittiler. Bazarov'un keyfi hiç yerinde değildi. Bu da Arkadiy'in canını sıkıyordu. Ayrıca, yalnızca çok genç insanlara özgü o nedensiz can sıkıntısı vardı içinde. Arabacı atları değiştirdi ve sürücü yerine çıktıktan sonra sordu: "Sağa mı gideceğiz, sola mı?"</p>
		  <p class="normal">Arkadiy irkildi. Sağa giden yol kente, oradan da köye gidiyordu; sola gidense Odintsova'nın köyüne. Arkadiy, Bazarov'a bakarak:</p>
		  <p class="normal">— Yevgeniy, sola mı gidiyoruz? diye sordu.</p>
		  <p class="normal">Bazarov başını öte yana çevirip söylendi:</p>
		  <p class="normal">— Ne saçma bir soru bu?</p>
		  <p class="normal">— Saçma olduğunu biliyorum, dedi Arkadiy. Ama ne olacak ki? İlk kez gitmiyoruz ya?</p>
		  <p class="normal">Bazarov kasketini gözlerinin üzerine indirdi. Neden sonra cevap verdi:</p>
		  <p class="normal">— Nasıl istersen öyle olsun.</p>
		  <p class="normal">Arkadiy seslendi arabacıya:</p>
		  <p class="normal">— Sola çek!</p>
		  <p class="normal">Yaylı Nikolskoye'ye doğru yola koyuldu. Ne var ki, bu saçma kararı aldıktan sonra iki arkadaş öncekinden de derin bir sessizliğe gömüldüler. İkisinin de canı sıkkın gibiydi.</p>
		  <p class="normal">Ama Odintsova'nın kapıcısının onları daha kapıda karşılayışından iki arkadaşın bir anda akıllarına esen fanteziye kapılıp buraya gelmekle pek mantıklı davranmadıklarını anlamaları olasıydı. Besbelli, beklemiyorlardı onları. Yüzlerinde epey şaşkın bir ifadeyle uzun süre beklediler konuk salonunda. Sonunda çıktı yanlarına Odintsova. Her zamanki güler yüzlülüğüyle karşıladı onları, ama bu kadar erken döndüklerine şaşırdığını söyledi; davranışlarındaki, konuşmasındaki yavaşlıktan onların gelişine pek sevinmediği belliydi. İki arkadaş yalnızca geçerken uğradıklarını, üç dört saat sonra kente yollarına devam edeceklerini söylediler. Odintsova buna hafiften şaşırdığını belli edip, Arkadiy'e babasına selamlarını iletmesini söyledi ve teyzesini çağırması için hizmetçiyi yolladı. Prenses geldi. Uykudan yeni uyanmış gibiydi ki, bu da buruşuk, sert yüzüne daha da öfkeli bir ifade veriyordu. Katya hastaydı, odasından çıkmamıştı. Arkadiy birden, onu görmeyi çok, hatta Anna Sergeyevna'yı görmek istediğinden de çok istediğini hissetti. Dört saat havadan sudan konuştular. Anna Sergeyevna genelde dinliyor, bir şey söylediğinde de hiç gülümsemiyordu. Ancak vedalaşırlarken eski dostluk duygusu kıpırdadı içinde.</p>
		  <p class="normal">— Bugün bir sıkıntı var içimde, dedi, ama önemsemeyin bunu, gene gelin... İkinize de söylüyorum, yakında bekliyorum sizi.</p>
		  <p class="normal">Bazarov da, Arkadiy de bir şey söylemeden öne eğilerek selam verdiler, yaylıya binip, bir daha hiçbir yerde durmadan doğru eve, Maryino'ya doğru yola çıktılar ve ancak ertesi günün gecesi vardılar oraya. Yol boyunca ne biri ne öteki Odintsova'nın adını almıştı ağzına. Özellikle Bazarov hiç konuşmuyor, sert bir gerginlik içinde hep yola değil, yana bakıyordu.</p>
		  <p class="normal">Gelişlerine Maryino'daki herkes çok sevindi. Oğlunun eve dönmekte gecikmesi Nikolay Petroviç'i huzursuz etmeye başlamıştı. Feniçka, gözleri sevinçten ışıl ışıl, koşarak yanına girip "genç beylerin" geldiğini haber verdiğinde bir çığlık atmış, bacaklarını sallamaya, divanda sıçramaya başlamıştı. Pavel Petroviç'se eve dönen yolcuların elini alçakgönüllü bir tavırla sıkarken tatlı bir heyecanla gülümsemişti. Konuşmalar, sorgulamalar başladı; gece geç saatlere kadar süren yemekte en çok Arkadiy konuştu. Nikolay Petroviç, Moskova'dan yeni getirttiği şaraptan birkaç şişe getirmelerini söyledi ve öylesine çok içti ki, yanakları kıpkırmızı oldu; sürekli, çocuksu da, sinirli de olmayan tuhaf kahkahalar atıyordu. Bu genel sevinç hizmetçilere de geçmişti. Dunyaşa etekleri tutuşmuş gibi sağa sola koşturup duruyor, kapıları açıp kapıyordu; Pyotr bile gecenin üçünde gitarla hâlâ bir Kazak dansı çalmaya çalışıyordu. Tellerin sesi kıpırtısız havada acıklı, ama hoş yayılıyordu; ne var ki, okumuş yazmış uşağın bu çabası birkaç başlangıç ezgisinden başka bir sonuç vermiyordu: Doğa başka birçok şeyi olduğu gibi, müzik yeteneğini de esirgemişti ondan.</p>
		  <p class="normal">Öte yandan, Maryino'da yaşam pek o kadar güzel değildi ve zavallı Nikolay Petroviç'in durumu kötüydü. Zaten tatsız, anlamsız olan çiftlik işleri günden güne daha kötüye gidiyordu. Kiralık işçilerin çıkardığı huzursuzluklar çekilmez olmaya başlamıştı. Kimi işten çıkarılmasını veya ücretinin artırılmasını istiyor, kimi ön ödemeyi alıp kaçıyordu; atlar hastalanıp duruyor, koşum takımları kısa zamanda kullanılmaz duruma geliyordu; işler baştan savma yapılıyordu; Moskova'dan getirtilen harman makinesi çok ağır olduğu için işe yaramıyordu, ötekiniyse daha ilk kullanmada bozmuşlardı; gözleri iyi görmeyen yaşlı bir hizmetçi kadın rüzgârlı havada ineği tütsülemek amacıyla elinde yanan bir tütsü çubuğuyla ahıra girdiği için ahırın yarısı yanmıştı... Oysa yaşlı kadın bu yangının, beyefendinin tuhaf birtakım peynirler, süt ürünleri yapmayı kafasına takmasından çıktığını söylüyordu. Kâhyaysa birden tembelleşmiş, hatta "bedava ekmeği bulan" her Rus gibi şişmanlamaya başlamıştı. Nikolay Petroviç'i uzaktan görünce sıkı çalıştığını göstermek için hemen eline bir sopa alıyor, yanından geçen domuz yavrusunu kovalıyor veya yalınayak bir çocuğu paylıyordu; oysa çoğu zaman yatıp uyuyordu. Nikolay Petroviç'in toprak kiraya verdiği köylüler kirayı zamanında getirmiyor, ormandan odun çalıyorlardı; bekçiler hemen her gece bir hırsız yakalıyordu. Bazen "çiftliğin" çayırlarında buldukları köylülerin atlarına zorla el koyuyorlardı. Nikolay Petroviç zarar ziyan için para cezası kesiyordu köylülere, ama iş genelde, atların birkaç gün bey ahırında beslendikten sonra sahiplerine geri verilmesiyle sonuçlanıyordu. Bu yetmiyormuş gibi, köylüler kendi aralarında tartışmaya başlamışlardı: Kardeşler ortak topraklarını paylaşmak istiyor, karıları aynı çatı altında birbirleriyle geçinemiyorlardı. Ansızın bir kavga patlak veriyor, emir almış gibi hep birden ayaklanıyor, çiftlik bürosunun kapısında zilzurna sarhoş, kiminin yüzü gözü dağılmış, toplaşarak sözde haklarını arıyor, beyin haklıyı haksızı ayırmasını istiyorlardı; bir gürültüdür kopuyor, her kafadan bir ses çıkıyor, kadınların çığlıkları erkeklerin küfürlerini bastırıyordu. Bu arada bey, hakça karar vermesinin olanaksız olduğunu bile bile, kavga eden tarafları ayırmak, bazen kendi de bağırmak zorunda kalıyordu. Hasat için işçiye gerek vardı: İyi birine benzeyen komşu toprak sahibi hasat için işçi bulacak olmuş, ama dekar başına iki ruble alıp acımasızca aldatmıştı onu... Kendi köyünün kadınları ise inanılmaz ücretler istiyor, bu arada ekin tarlalarda çürüyor, ot biçme işi de aksıyordu... Öte yandan Bölge Toprak Dairesi sıkıştırıyor, borçların hemen ödenmesini istiyordu...</p>
		  <p class="normal">Kaç kez umutsuzluk içinde haykırmıştı Nikolay Petroviç:</p>
		  <p class="normal">— Gücüm kalmadı! Elimden bir şey gelmiyor, devlete bildiremiyorum, ilkelerime aykırı. Oysa ceza korkusu olmadan bir şey yaptırmak olanaksız bunlara!</p>
		  <p class="normal">Böyle zamanlarda Pavel Petroviç yüzünü buruşturup, bıyığını çekiştirerek mırıldanıyordu:</p>
	    <p class="normal">— Du calme, du calme.<a href="babalarveogullar_split_032.html#footnote-600-46" id="footnote-600-46-backlink" name="footnote-600-46-backlink">[46]</a> </p>
		  <p class="normal">Bu "anlamsız" işlere uzak duruyordu Bazarov. Bir konuk olarak başkalarının işine burnunu sokmasının yakışık almayacağını düşünüyordu. Maryino'ya gelişinin ertesi günü gene kurbağalarıyla, tekhücrelileriyle, kimyasal bileşimleriyle ilgilenmeye başlamıştı. Bütün zamanını onlara veriyordu. Arkadiy'se, tersine, babasına yardım edemese de, en azından yardım etmeye hazır görünmeyi kendine görev edinmişti. Sabırla dinliyordu onu; bir keresinde, uyması için olmasa da, konuyla ilgilendiğini göstermek için bir öneride bile bulunmuştu babasına. Çiftlik işleri iğrenç gelmiyordu ona: Keyifle tarımla uğraşmayı hayal ettiği bile oluyordu, ama o aralar kafasında başka şeyler vardı. Buna kendi de şaşıyordu ama, hep Nikolskoye'yi düşünüyordu; biri ona Bazarov'la aynı çatı altında, hem de hangi çatı altında... babasının evinde, bir arada olmaktan canının sıkılacağını söyleseydi önceleri omuz silkip boş verirdi... Oysa şimdi sıkılıyor, ondan uzaklaşmak istiyordu. Çıkıp yoruluncaya kadar dolaşıyor, ama bir yararı olmuyordu bunun. Bir gün babasıyla konuşurken, Nikolay Petroviç'te, Odintsova'nın annesinin, onun merhum karısına bir zamanlar yazdığı çok ilginç birkaç mektubun olduğunu öğrendi. Ve Nikolay Petroviç'in çeşitli yirmi kutu ve sandıkta aramak zorunda kaldığı bu mektupları elde edene kadar da rahat vermedi babasına. Yarı küflenmiş bu kâğıtları ele geçirdikten sonra, Arkadiy kendine amaç edinmesi gereken şeyi bulmuş gibi rahatlamıştı. Sürekli olarak mırıldanıyordu kendi kendine: "İkinize söylüyorum bunu," dedi, "ayrılırken öyle dedi... Ne olursa olsun, gideceğim oraya!"Ama oraya son ziyaretlerini, Odintsova'nın soğuk karşılamasını, o andaki sıkılganlığını, şaşkınlığını düşündükçe bir ürkeklik düşüyordu içine. Gençliğin "belki olur umudu", gizli olan şansını deneme arzusu, kimsenin yardımını beklemeden, tek başına kendini deneme isteği sonunda galip geldi. Maryino'ya döneli on gün olmamıştı ki, pazar okullarının yönetim biçimini incelemek bahanesiyle arabaya atladığı gibi kente, oradan da Nikolskoye'ye gitti. Genç bir subayın savaşa yetişmek için gösterdiği acelecilikle, daha hızlı gitmesi için, yolda durmadan sıkıştırmıştı arabacıyı. Hem korkuyordu, hem de neşeliydi; sabırsızlıktan içi içine sığmıyordu. "En iyisi, düşünmemek," diyordu kendi kendine. Handa yaman bir arabacı vermişlerdi ona; her meyhanenin önünde durup, "Bir tek atalım mı?" veya "Bir tek ister miydiniz?" diye soruyor ve bir tek attıktan sonra acımıyordu artık atlara. İşte, çok iyi tanıdığı evin çatısı görünmüştü sonunda... Birden şöyle geçti Arkadiy'in içinden: "Ne yapıyorum ben? Hemen geri dönsem mi acaba?" Üç at uyum içinde hızla ilerliyordu. Arabacı bağırarak, ıslık çalarak coşturuyordu onları. Ama nallarla tekerlekler köprünün tahtalarında çoktan takırdamaya başlamış, az sonra da iki yanında budanmış çamların olduğu yola girmişlerdi... Koyu yeşilliklerin arasında pembe bir kadın giysisi göründü, bir şemsiyenin ince saçakları altında genç bir yüz belirdi. Katya'yı tanıdı Arkadiy, Katya da onu tanımıştı. Arkadiy dörtnala giden atları durdurmasını söyledi arabacıya. Arabadan atlayıp Katya'nın yanına gitti. Hafiften kızardı Katya'nın yüzü,</p>
		  <p class="normal">— Siz ha! dedi. Hadi ablamın yanına gidelim, şurada bahçede... Sizi gördüğüne sevinecek.</p>
		  <p class="normal">Arkadiy'i bahçeye götürdü Katya. Onunla karşılaşmak, Arkadiy'e uğurlu bir rastlantı gibi görünmüş, candan bir akrabasıyla karşılaşmış gibi sevinmişti. Her şey yolunda gitmişti: Kapıcıyla konuşmak, geldiğini hanımına bildirmesini söylemek zorunda kalmamıştı. Patikayı dönünce Anna Sergeyevna'yı gördü. Arkası ona dönüktü. Ayak sesini duyunca yavaşça döndü.</p>
		  <p class="normal">Önce şaşıracak oldu Arkadiy, ama Anna Sergeyevna'nın ağzından çıkan ilk sözcükler rahatlattı onu: Gülümseyerek, güneşten ve rüzgârdan gözlerini kırpıştırarak Arkadiy'e doğru yürürken tekdüze, sevecen sesiyle "Merhaba, kaçak!" dedi. "Katya nerede buldun onu?"</p>
		  <p class="normal">Arkadiy,</p>
		  <p class="normal">— Sizi görmeye geldim Anna Sergeyevna, diye başladı. Hiç beklemediğiniz bir şey getirdim size...</p>
		  <p class="normal">— Önce kendinizi getirdiniz ki, en güzeli bu...</p>
</body>
</html>