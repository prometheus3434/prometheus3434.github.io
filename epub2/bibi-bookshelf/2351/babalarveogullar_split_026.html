<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_23">XXIII</h1>
		  <p class="normal">Bazarov, Arkadiy'i alaylı bir esefle ve ona bu yolculuğunun nedenini çok iyi bildiğini belli ederek yolcu ettikten sonra bütünüyle yapayalnız kaldı: Deli gibi çalışıyordu. Pavel Petroviç'le tartışmıyordu artık. Bunun nedeni biraz da, Pavel Petroviç'in ona karşı aşırı bir aristokrat tavır takınmaya, düşüncelerini sözcüklerle değil, ünlemlerle anlatmaya başlamış olmasıydı. Pavel Petroviç ancak bir keresinde, o günlerin moda konusu Baltık baronlarının hakları üzerine nihilistle tartışmaya girecek olmuş, ama tartışmayı yarıda kesmiş, soğuk bir nezaketle şöyle demişti:</p>
		  <p class="normal">— Neyse, bizim birbirimizi anlayabilmemiz olanaksız zaten; en azından, ben sizi anlama şerefine nail olamadım.</p>
		  <p class="normal">— Elbette! diye haykırmıştı Bazarov. İnsan her şeyi anlayabilecek yetenektedir. Gökyüzünün nasıl titreştiğini de, güneşte olup bitenleri de anlar; gel gelelim, bir başkasının neden onun gibi sümkürmediğini anlayamaz, bunu anlayabilecek yetenekte değildir.</p>
		  <p class="normal">Pavel Petroviç,</p>
		  <p class="normal">— Nedir bu, nükte mi? deyip uzaklaşmıştı.</p>
		  <p class="normal">Bununla birlikte, Bazarov deney yaparken yanında bulunmak için kimi zaman ondan izin istediği de oluyordu; hatta bir keresinde yanına sokulmuş, bakımlı, kokular sürülmüş yüzünü mikroskoba yaklaştırıp, şeffaf bir tekhücrelinin yeşil bir çiçek tozunu nasıl yuttuğunu, gırtlağındaki iki yumruyla onu çabucak nasıl çiğnediğini izlemişti. Nikolay Petroviç ağabeyinden daha sık uğruyordu Bazarov'un yanına; çiftlik işlerinin telaşı olmasa, kendi deyimiyle, "bir şeyler öğrenmek" için her gün gidecekti yanına. Genç doğabilimciyi fazla sıkıştırmıyordu: Odanın bir köşesinde oturuyor, çok seyrek olarak, ona küçük bir şey sormak için kendine izin vererek Bazarov'u dikkatle izliyordu. Öğlen ve akşam yemeklerinde konuyu fizik, jeoloji veya kimyaya getirmeye çalışıyordu. Çünkü öteki konularda, hatta politikayı bırakın, çiftlik konusu bile açıldığında tartışma çıkmasa da, karşılıklı bir tatsızlık oluyordu. Nikolay Petroviç ağabeyinin Bazarov'a olan nefretinin hiç azalmadığının farkındaydı. Başka olayların yanında, önemsiz bir olay da bu kanısını güçlendirmişti. Çevrede kolera yayılmaya başlamış, bu arada Maryino'dan da iki kişiyi "götürmüştü". Bir gece Pavel Petroviç çok kötü hastalandı. Sabaha kadar acı çekti ama gene de Bazarov'a başvurmadı. Ertesi gün Bazarov onunla karşılaşınca "neden kendisini çağırtmadığını?" sorduğunda, yüzü hâlâ bembeyaz (ama saçları özenle taranmış, sinekkaydı tıraşlı) "Tıbba inanmadığınızı söyleyen siz değil miydiniz?" diye karşılık vermişti. Günler böyle geçiyordu. Bazarov inatla, yüzü asık, durmadan çalışıyordu... Öte yandan, Nikolay Petroviç'in evinde, Bazarov'un, içini dökmese de, seve seve sohbet ettiği biri daha vardı... O da Feniçka'ydı.</p>
		  <p class="normal">Daha çok sabahın erken saatlerinde, bahçede veya avluda karşılaşıyordu Feniçka'yla. Onun odasına gitmiyordu. Feniçka ise yalnızca bir kez, Mitya'yı yıkasın mı yıkamasın mı sormak için gitmişti odasının kapısına kadar. Bazarov'a güvenmekle, ondan korkmamakla kalmıyor, onun yanındayken Nikolay Petroviç'le olduğundan çok daha serbest ve rahat oluyordu. Bunun nedenini söylemek zordu. Belki de hem çekici, hem de korkutucu olan o soyluluğun, üstünlüğün Bazarov'da bulunmadığını farkında olmadan sezinliyordu. Onun gözünde Bazarov hem iyi bir doktordu, hem de olağan bir insan. Bazarov'un yanında bebeğiyle rahat ilgileniyordu. Bir keresinde, ansızın başı ağrımaya, dönmeye başlayınca Bazarov'un elinden bir kaşık ilaç bile içmişti. Nikolay Petroviç'in yanındaysa Bazarov'a uzak duruyordu sanki: Kurnazlığından değil, bir çeşit saygıdan öyle yapıyordu. Pavel Petroviç'ten ise şimdi daha çok çekiniyordu; Pavel Petroviç bir zamandır onu izler gibiydi. Bazen hiç beklenmedik bir anda yerden biter gibi, sırtında İngiliz ceketi, kıpırtısız, dikkatli yüzüyle, elleri cebinde, arkasında bitiveriyordu. Feniçka şöyle yakınıyordu Dunyaşa'ya: "Başımdan aşağı buz gibi soğuk su dökülmüş gibi oluyorum." Dunyaşa da buna yanıt olarak başka bir "insafsız"ı, Bazarov'u düşünüp göğüs geçiriyordu. Bazarov farkında olmadan onun yüreğinin acımasız zorbası olmuştu.</p>
		  <p class="normal">Bazarov'dan hoşlanıyordu Feniçka, Bazarov da ondan. Onunla konuşurken yüzü bile değişiyordu Bazarov'un: Aydınlık, handiyse sevecen bir ifadeyle kaplanıyordu yüzü ve genelde kayıtsız olan yüz ifadesine şakacı bir merak ekleniyordu. Feniçka her gün biraz daha güzelleşmekteydi. Yaz çiçeklerinin olduğu gibi kadınların da birden çiçek gibi açmaya, güzelleşmeye başladıkları bir devresi vardır. Feniçka da işte o devreydi şimdi. Her şey, iyice bastıran temmuz sıcakları bile yardımcı oluyordu buna. Hafif, beyaz giysiler içinde sanki daha bir beyazlamış, hafiflemiş görünüyordu. Güneş tenine hiç dokunmamıştı, korunamadığı sıcaklar ise yanaklarını ve ruhunu hafiften pembeleştirmiş, tüm bedenine sakin bir durgunluk, güzel gözlerine tatlı bir mahmurluk veriyordu. Hemen hiçbir şey yapamıyordu. Hemen dizlerine düşüyordu kolları. Zor adım atıyor, hoş bir güçsüzlük içinde yakınıp duruyordu.</p>
		  <p class="normal">Nikolay Petroviç, suyu bütünüyle kurumamış havuzlarından birine keten beziyle kapatılmış bir banyo yaptırmıştı. Şöyle diyordu Feniçka'ya:</p>
		  <p class="normal">— Havuza daha sık girmelisin...</p>
		  <p class="normal">— Ah Nikolay Petroviç! Oraya gidene kadar sıcaktan ölürüm ben... Ölürüm de, geri gelemem. Bahçede gölge bir yer yok ki...</p>
		  <p class="normal">Nikolay Petroviç alnını ovuşturarak,</p>
		  <p class="normal">— Evet, hiç gölge yer yok, diye karşılık veriyordu.</p>
		  <p class="normal">Bir sabah saat altıyı geçe Bazarov dolaşmaktan dönüşte çiçekleri çoktan solmuş, ama hâlâ sık ve yeşil leylaklı kameriyede Feniçka'yı gördü. Beyaz başörtüsü her zaman olduğu gibi başında, sırada oturuyordu. Hemen yanında, sabah çiyiyle hâlâ ıslak bir demet kırmızı ve beyaz gül vardı. Selam verdi Feniçka'ya.</p>
		  <p class="normal">Feniçka onu daha rahat görebilmek için başörtüsünün ucunu kaldırıp baktı Bazarov'a (bu arada çıplak kolu dirseğine kadar açılmıştı), </p>
		  <p class="normal">— A! Yevgeniy Vasilyiç! dedi.</p>
		  <p class="normal">Bazarov onun yanına otururken,</p>
		  <p class="normal">— Ne yapıyorsunuz burada? diye sordu. Buket mi yapıyorsunuz?</p>
		  <p class="normal">— Evet. Kahvaltı masasına koymak için. Nikolay Petroviç hoşlanıyor bundan.</p>
		  <p class="normal">— Ama kahvaltıya daha çok var. Hem çok bunlar!</p>
		  <p class="normal">— Hepsini şimdi kopardım. Yoksa daha sonra çok sıcak oluyor, dışarı çıkamıyorum. Ancak bu saatte soluk alabiliyorum. Bu sıcaklar çok kötü yapıyor beni. Hastalanacağım diye korkuyorum.</p>
		  <p class="normal">— Olmaz öyle şey! Kolunuzu uzatın nabzınıza bakayım. (Feniçka'nın bileğini tuttu Bazarov, düzenli olarak atan nabzını buldu, saymaya bile gerek görmeden, nabzını bırakırken ekledi.) Yüz yıl yaşarsınız siz.</p>
		  <p class="normal">— Aman, Tanrım korusun! dedi Feniçka.</p>
		  <p class="normal">— Ne dediniz? Uzun yaşamak istemiyor musunuz yoksa?</p>
		  <p class="normal">— Evet, ama yüz yıl değil! Seksen beş yaşında bir büyükannemiz vardı. Ne kötüydü durumu! Cildi simsiyah olmuştu, kulakları duymuyordu, iki büklümdü, durmadan da öksürüyordu, kendine bile yük olmuştu... Yaşamak mı denir buna!</p>
		  <p class="normal">— Demek en iyisi genç olmak, öyle mi?</p>
		  <p class="normal">— Elbette, siz de öyle düşünmüyor musunuz?</p>
		  <p class="normal">— Gençlik neden daha iyiymiş? Söyler misiniz?</p>
		  <p class="normal">— Neden mi? Sözgelimi, şu anda gencim, her istediğimi yapabilirim... giderim, gelirim, getirir götürürüm, kimseden yardım istemek zorunda kalmam... Daha ne ister insan?</p>
		  <p class="normal">— Ama ben buna aldırmam. Genç olmuşum, yaşlı olmuşum, fark etmez benim için.</p>
		  <p class="normal">— Nasıl böyle söyleyebiliyorsunuz? Fark etmez mi hiç? Olur mu öyle şey?..</p>
		  <p class="normal">— O zaman bir söyleyin Fedosya Nikolayevna, gençlik ne işime yarar benim? Tek başına yaşayan, bekâr bir insanım...</p>
		  <p class="normal">— Siz öyle istiyorsunuz da ondan yalnızsınız.</p>
		  <p class="normal">— Hayır, ben öyle istediğim için değil! Keşke biri çıkıp acısaydı bana.</p>
		  <p class="normal">Feniçka yandan baktı Bazarov'un yüzüne, ama bir şey söylemedi. Bir süre sonra sordu:</p>
		  <p class="normal">— Elinizdeki o kitap nedir?</p>
		  <p class="normal">— Bu mu? Çok önemli bilimsel bir kitap.</p>
		  <p class="normal">— Hâlâ okuyup öğrenmeye mi çalışıyorsunuz? Sıkılmıyor musunuz? Bana sorarsanız, her şeyi biliyorsunuz...</p>
		  <p class="normal">— Hayır, her şeyi değil. Birkaç satır okuyun bakalım şuradan.</p>
		  <p class="normal">Feniçka kalın ciltli kitabı iki eliyle tutup alırken,</p>
		  <p class="normal">— Okusam da bir şey anlayamam ki, dedi. Rusça mı bu? Amma da kalınmış!</p>
		  <p class="normal">— Evet, Rusça.</p>
		  <p class="normal">— Fark etmez, nasıl olsa bir şey anlamam.</p>
		  <p class="normal">— Okuduğunuzu anlamanız için okuyun demiyorum zaten. Nasıl okuyacağınızı görmek istiyorum. Okurken burnunuzun ucunu çok sevimli oynatıyorsunuz.</p>
		  <p class="normal">Feniçka, rasgele açtığı sayfada karşısına çıkan "katran ruhu üzerine" başlıklı yazıyı okumaya başladığında güldü, kenara attı kitabı... Kitap sıranın üzerinden yere düştü.</p>
		  <p class="normal">— Gülüşünüzden de çok hoşlanıyorum, dedi Bazarov.</p>
		  <p class="normal">— Yeter!</p>
		  <p class="normal">— Konuşmanızdan da hoşlanıyorum. Tıpkı suyun şırıl şırıl akışını andırıyor...</p>
		  <p class="normal">Feniçka başını öte yana çevirdi. Parmaklarıyla çiçekleri karıştırarak mırıldandı:</p>
		  <p class="normal">— Çok tuhafsınız! dedi. Beni dinlemekten nasıl hoşlanabilirsiniz? Öylesine akıllı kadınlarla konuşmuşsunuzdur ki...</p>
		  <p class="normal">— Ah Fedosya Nikolayevna! İnanın, dünyanın bütün akıllı kadınları sizin tırnağınız etmez...</p>
		  <p class="normal">Feniçka ellerini kenetlerken,</p>
		  <p class="normal">— Bakın bu kez de neler söylüyorsunuz! diye fısıldadı.</p>
		  <p class="normal">Bazarov yere düşen kitabı aldı.</p>
		  <p class="normal">— Doktorluk kitabı bu, neden yere atıyorsunuz onu?</p>
		  <p class="normal">Feniçka, Bazarov'a dönüp,</p>
		  <p class="normal">— Doktorluk kitabı mı? dedi. Bakın ne diyeceğim? Hatırlıyor musunuz, Mitya için damlalar vermiştiniz bana?.. O günden bu yana mışıl mışıl uyuyor çocuk! Size nasıl teşekkür edebileceğimi bilemiyorum. Gerçekten çok iyisiniz.</p>
		  <p class="normal">Bazarov gülümseyerek,</p>
		  <p class="normal">— Aslında doktorların ücreti ödenir... dedi. Bilirsiniz, doktorlar açgözlü olurlar.</p>
		  <p class="normal">Feniçka, yüzünün üst bölümüne yansıyan güneş ışığından şimdi daha da siyah gözüken gözlerini Bazarov'un yüzüne dikti. Onun şaka edip etmediğini bilemiyordu.</p>
		  <p class="normal">— Öyle istiyorsanız, seve seve... dedi. Nikolay Petroviç'e söylerim...</p>
		  <p class="normal">Bazarov kesti sözünü:</p>
		  <p class="normal">— Ne o? Para istediğimi mi sandınız? Hayır, para istemiyorum sizden.</p>
		  <p class="normal">— Ne istiyorsunuz? diye sordu Feniçka.</p>
		  <p class="normal">— Ne mi? dedi Bazarov.Tahmin edin.</p>
		  <p class="normal">— Tahmin edemiyorum!</p>
		  <p class="normal">— Öyleyse ben söyleyeyim: Benim istediğim... şu güllerden birini istiyorum.</p>
		  <p class="normal">Gene güldü Feniçka. Ellerini bile çırpmıştı. Bazarov'un isteği öylesine eğlenceli gelmişti ona. Gülüyordu, bir yandan da koltukları kabarmıştı. Bazarov gözlerini ondan ayırmıyordu.</p>
		  <p class="normal">Bir süre sonra,</p>
		  <p class="normal">— Hayhay, diye mırıldandı. Hangisinden istersiniz? Kırmızı mı beyaz mı?</p>
		  <p class="normal">Sıranın üzerine eğilip gülleri ayırmaya başladı.</p>
		  <p class="normal">— Kırmızı, ama pek büyük olmasın.</p>
		  <p class="normal">Doğruldu Feniçka.</p>
		  <p class="normal">— İşte buyurun, dedi.</p>
		  <p class="normal">Ama Bazarov'a uzattığı kolunu birden çekti, dudaklarını ısırıp kameriyenin kapısına baktı, kulak kesildi.</p>
		  <p class="normal">— Ne oldu? diye sordu Bazarov. Nikolay Petroviç mi?</p>
		  <p class="normal">— Hayır... Nikolay Petroviç tarlalara gitti... Benim ondan korktuğum yok... Ama Pavel Petroviç'e gelince... Sandım ki...</p>
		  <p class="normal">— Ne Sandınız?</p>
		  <p class="normal">— Pavel Petroviç buraya geliyor sandım. Hayır... Gelen giden yok. (Feniçka gülü Bazarov'a uzattı.) Alın...</p>
		  <p class="normal">— Pavel Petroviç'ten niçin korkuyorsunuz?</p>
		  <p class="normal">— Hep korkutuyor beni. Bir şey de söylemiyor, öyle garip garip bakıyor yüzüme. Sanırım siz de sevmiyorsunuz onu. Hatırlıyor musunuz, önceki gelişinizde hep tartışıyordunuz onunla. Ne için tartıştığınızı bilmiyorum, ama onu çok sıkıştırdığınızı görüyordum, şöyle...</p>
		  <p class="normal">Feniçka, ona göre, Bazarov'un Pavel Petroviç'i nasıl sıkıştırdığını elleriyle gösterdi.</p>
		  <p class="normal">Bazarov gülümsedi.</p>
		  <p class="normal">— Peki ya o beni sıkıştırsaydı, beni savunur muydunuz?</p>
		  <p class="normal">— Sizi savunmak kim, ben kimim? Hayır, sizinle kimse başa çıkamaz.</p>
		  <p class="normal">— Öyle mi sanıyorsunuz? Oysa ben beni bir parmağıyla devirecek bir el biliyorum.</p>
		  <p class="normal">— Hangi elmiş o?</p>
		  <p class="normal">— Bilmiyor musunuz yoksa? Koklayın bakın bana verdiğiniz şu gül ne güzel kokuyor.</p>
		  <p class="normal">Feniçka yaklaştı, başını uzatıp gülü kokladı... O anda başörtüsü başından omuzlarına kaydı. Simsiyah, parlak, hafif dağınık saçları çıktı ortaya.</p>
		  <p class="normal">Bazarov,</p>
		  <p class="normal">— Durun, birlikte koklayalım, dedi.</p>
		  <p class="normal">Eğilip Feniçka'yı aralık dudaklarından büyük bir istekle öptü.</p>
		  <p class="normal">Ürperdi Feniçka, iki eliyle göğsünden itti onu, ama pek güçlü itemediğinden, Bazarov öpüşü tekrarlayabilmiş, daha da uzatabilmişti.</p>
		  <p class="normal">Leylakların arkasından kuru bir öksürük sesi geldi. Feniçka hemen kameriyenin öte ucuna uzaklaştı. Kapıda Pavel Petroviç göründü, hafifçe öne eğilip selam verdikten sonra yüzünde karanlık, kasvet dolu bir ifadeyle "Buradaydınız demek," deyip uzaklaştı. Feniçka aceleyle topladı çiçekleri ve kapıya koştu. Giderken,</p>
		  <p class="normal">— Yanlış yaptınız Yevgeniy Vasilyeviç, diye fısıldadı.</p>
		  <p class="normal">Sesinde derin bir sitem vardı.</p>
		  <p class="normal">Bazarov o anda, yakın geçmişte olmuş başka bir olayı hatırladı ve içi sızlayarak utandı kendi kendinden. Ama birden iki yana salladı başını, alaylı bir tavırla "artık gerçek çapkınlar arasına katıldığı" için kutladı kendini ve odasına yürüdü.</p>
		  <p class="normal">Bu arada Pavel Petroviç, bahçeden çıkmış, ormana kadar yürümüştü. Epey uzun süre orada kalmıştı, kahvaltıya geldiğinde Nikolay Petroviç hasta olup olmadığını sormuştu ona. Öylesine berbattı yüzü.</p>
		  <p class="normal">Pavel Petroviç sakince şöyle cevap vermişti:</p>
		  <p class="normal">— Biliyorsun, arada bir safrakesem tutar...</p>
</body>
</html>