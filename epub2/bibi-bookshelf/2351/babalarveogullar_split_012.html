<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_9">IX</h1>
		  <p class="normal">Bazarov o gün tanıştı Feniçka'yla. Arkadiy'le bahçede dolaşıyor, ona burada bazı ağaçların, özellikle meşelerin neden bodur kaldığını anlatıyordu.</p>
		  <p class="normal">— Buralara akkavak, daha çok da akçam, hatta belki ıhlamur dikmek gerek. Altlarına da biraz kara toprak koyacaksın. Bak şu kameriye ne güzel... Akasya da, leylak da iyi çocuklardır, bakım istemezler. Vay, biri var orada.</p>
		  <p class="normal">Feniçka, Dunyaşa ve Mitya'yla birlikte kameriyede oturuyordu. Bazarov durakladı, Arkadiy'se eski bir tanıdık gibi başıyla selam verdi Feniçka'ya. Kameriyeden uzaklaştıklarında sordu Bazarov:</p>
		  <p class="normal">— Kimdi o? Ne güzel bir kızdı!</p>
		  <p class="normal">— Kimden söz ediyorsun sen?</p>
		  <p class="normal">— Kimden söz ettiğim belli: Sadece bir güzel vardı orada.</p>
		  <p class="normal">Arkadiy biraz sıkılarak, Feniçka'nın kim olduğunu anlattı kısaca.</p>
		  <p class="normal">— Vay canına! dedi Bazarov. Baban ağzının tadını biliyormuş. Sevdim babanı... Aferin ona! (Dönüp kameriyeye doğru yürürken ekledi.) Öyleyse tanışmalıyız kendisiyle.</p>
		  <p class="normal">Korku içinde seslendi arkasından Arkadiy:</p>
		  <p class="normal">— Yevgeniy! Tanrı aşkına hareketlerine dikkat et.</p>
		  <p class="normal">— Korkma, dedi Bazarov. Oturup kalkmasını biliriz, ne de olsa kentte yetiştik...</p>
		  <p class="normal">Feniçka'nın yanına varınca kasketini çıkardı. Kibarca öne eğilerek,</p>
		  <p class="normal">— İzninizle kendimi tanıtayım, diye başladı. Arkadiy Nikolayeviç'in arkadaşı... iyi biriyim.</p>
		  <p class="normal">Feniçka tahta sıradan kalktı, bir şey söylemeden bakmaya başladı ona.</p>
		  <p class="normal">Bazarov sürdürdü konuşmasını:</p>
		  <p class="normal">— Ne harika bir çocuk! Korkmayın, şimdiye kadar hiç kimseye nazarım değmemiştir. Yanakları neden öyle kırmızı? Dişleri mi çıkıyor yoksa?</p>
		  <p class="normal">— Evet efendim, dedi Feniçka. Dört dişi çıkmıştı, şimdi gene şişti dişeti.</p>
		  <p class="normal">— Bir bakayım hele.. Korkmayın, doktorum ben.</p>
		  <p class="normal">Bazarov kucağına aldı çocuğu; hiç ürküp direnmeden Bazarov'a gitmesine Feniçka da, Dunyaşa da çok şaşırmıştı.</p>
		  <p class="normal">— Evet, evet... Merak edilecek bir şey yok, işler yolunda: Güzel dişleri olacak. Bir terslik olursa bana haber verirsiniz. Siz de iyi misiniz?</p>
		  <p class="normal">— İyiyim, şükürler olsun.</p>
		  <p class="normal">— Şükürler olsun, en önemli olan sağlık. (Bazarov Dunyaşa'ya döndü.) Ya siz?</p>
		  <p class="normal">Evde akıllı uslu, dışarıda ise durmadan gülen Dunyaşa karşılık olarak kıkırdadı yalnızca.</p>
		  <p class="normal">— Pekâlâ... Buyurun alın pehlivanınızı.</p>
		  <p class="normal">Feniçka kucağına aldı bebeği. Alçak sesle,</p>
		  <p class="normal">— Ne uslu durdu sizde, dedi.</p>
		  <p class="normal">— Bende bütün çocuklar uslu durur, diye karşılık verdi Bazarov. Onlara nasıl davranacağımı bilirim.</p>
		  <p class="normal">Dunyaşa söze karıştı:</p>
		  <p class="normal">— Çocuklar, onları seveni hisseder.</p>
		  <p class="normal">Feniçka destekledi Dunyaşa'nın dediğini:</p>
		  <p class="normal">— Çok doğru. Mesela başka kimsenin kucağına gitmez Mitya.</p>
		  <p class="normal">Bir süre uzakta duran Arkadiy yanlarına gelip,</p>
		  <p class="normal">— Bakalım bana gelecek mi? dedi.</p>
		  <p class="normal">Mitya'yı kucağına almak istedi ama Mitya başını geriye atıp ciyakladı. Feniçka da buna çok üzüldü.</p>
		  <p class="normal">Arkadiy hoş görür bir tavırla,</p>
		  <p class="normal">— İleride alışır, o zaman gelir bana, dedi.</p>
		  <p class="normal">İki arkadaş uzaklaştılar.</p>
		  <p class="normal">Bazarov,</p>
		  <p class="normal">— Adı ne bu kızın? diye sordu.</p>
		  <p class="normal">— Biz Feniçka diyoruz ona... Fedosya.</p>
		  <p class="normal">— Peki baba adı?.. Baba adını da bilmek gerek.</p>
		  <p class="normal">— Nikolayevna.</p>
		  <p class="normal">— Bene.<a href="babalarveogullar_split_032.html#footnote-600-9" id="footnote-600-9-backlink" name="footnote-600-9-backlink">[9]</a> Pek sıkılgan olmaması hoşuma gitti. Başkası olsa bunu yadırgardı herhalde. Ne saçma şey değil mi? Neden sıkılacakmış? Bir anne o, rahat olmaya hakkı var artık.</p>
		  <p class="normal">— Evet, buna hakkı var, dedi Arkadiy. Ama babam...</p>
		  <p class="normal">Bazarov kesti sözünü:</p>
		  <p class="normal">— Baban da haklı.</p>
		  <p class="normal">— Hayır, ben öyle düşünmüyorum.</p>
		  <p class="normal">— Anlaşılan, yeni bir mirasçının ortaya çıkmasından pek hoşlanmadık, ha?</p>
		  <p class="normal">Arkadiy heyecanlanarak,</p>
		  <p class="normal">— Benim hakkımda böyle bir yargıya varmaya utanmıyor musun? dedi. Babamı haksız bulduğum nokta başka; Feniçka'yla evlenmesi gerektiğini düşünüyorum ben.</p>
		  <p class="normal">Bazarov sakin,</p>
		  <p class="normal">— Vay, vay! dedi. Aman ne yüce gönüllüymüşüz öyle! Demek nikâhı hâlâ önemsiyorsun; bunu senden hiç beklemezdim.</p>
		  <p class="normal">İki arkadaş konuşmadan birkaç adım yürüdüler.</p>
		  <p class="normal">Sonra şöyle dedi Bazarov;</p>
		  <p class="normal">— Babanın çiftliğini dolaştım. Davarın durumu kötü, atlar perişan. Yapılarda da iş yok. İşçilere gelince, hepsi uyuşuk; kâhyaysa ya aptal, ya düzenbaz, henüz ne olduğunu anlayamadım.</p>
		  <p class="normal">— Bugün pek acımasızsın Yevgeniy Vasilyeviç.</p>
		  <p class="normal">— O saf köylüler de kesin aldatıyorlar babanı. Atasözünü bilirsin: "Rus köylüsü Tanrı'yı bile soyar."</p>
		  <p class="normal">Arkadiy,</p>
		  <p class="normal">— Amcama hak vermeye başlıyorum, dedi. Ruslarla ilgili düşüncelerin kesinlikle hiç iyi değil.</p>
		  <p class="normal">— Aman ne önemliydi! Rus insanı için iyi olan tek şey, kendisiyle ilgili hep kötü şeyler düşünmesidir. Asıl önemli olan, iki kere ikinin dört ettiğidir, gerisi zırva.</p>
		  <p class="normal">Arkadiy, batmak üzere olan güneşin pek güzel ve yumuşacık aydınlattığı uzaklardaki rengârenk tarlalara dalgınlıkla bakarak,</p>
		  <p class="normal">— Peki doğa da mı zırva? diye mırıldandı.</p>
		  <p class="normal">— Senin anladığın anlamda doğa da fasa fiso. Tapınak değil, bir işyeridir doğa, insan da işçidir orada.</p>
		  <p class="normal">Tam o anda evden doğru bir viyolonsel sesi geldi. Birisi acemice ama gayet içtenlikle, Schubert'in "Bekleyiş"ini çalıyor ve ezgi yumuşakça yayılıyordu havaya.</p>
		  <p class="normal">Bazarov şaşırmış,</p>
		  <p class="normal">— Nedir bu? diye sordu.</p>
		  <p class="normal">— Babam.</p>
		  <p class="normal">— Baban viyolonsel mi çalıyor?</p>
		  <p class="normal">— Evet.</p>
		  <p class="normal">— Peki kaç yaşında baban?</p>
		  <p class="normal">— Kırk dört.</p>
		  <p class="normal">Bir kahkaha attı Bazarov.</p>
		  <p class="normal">— Neden gülüyorsun?</p>
		  <p class="normal">— İnsaf. Kırk dört yaşında bir pater familias<a href="babalarveogullar_split_032.html#footnote-600-10" id="footnote-600-10-backlink" name="footnote-600-10-backlink">[10]</a>... ilinde viyolonsel çalıyor! </p>
		  <p class="normal">Bazarov kahkahayla gülmeyi sürdürdü, ama öğretmenine büyük saygısı olan Arkadiy bu kez gülümsemedi bile.</p>
</body>
</html>