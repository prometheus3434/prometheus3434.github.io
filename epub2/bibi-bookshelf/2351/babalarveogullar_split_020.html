<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_17">XVII</h1>
		  <p class="normal">Zaman (bilindiği üzere) bazen kuş gibi uçar gider, bazen sümüklüböcek gibi ilerler; ama insanın en çok hoşlandığı, onun çabuk mu, yavaş mı geçtiğini fark etmemesidir. Arkadiy'le Bazarov, Odintsova'nın yanında böyle tam on beş gün geçirdiler. Bunun nedeni biraz da, Anna Sergeyevna'nın evde ve yaşamında kurduğu düzendi. Bu düzene sıkı sıkı uyar ve herkesin de uymasını isterdi. Gün boyunca her şeyin belirlenmiş bir saati vardı. Sabahleyin saat tam sekizde herkes kahvaltı masasında toplanırdı, kahvaltıdan sonra öğle yemeğine kadar herkes ne istiyorsa onu yapardı. Bayan Odintsova o arada kâhyayla (çiftlik ondalık usulü işletiliyordu), baş uşakla, kilerci kadınla görüşürdü. Akşam yemeğinden önce sohbet veya birlikte bir şeyler okumak için tekrar toplanırdı herkes; akşamlar dolaşmaya, kâğıt oyunlarına, müziğe ayrılmıştı. Anna Sergeyevna saat on buçukta odasına çekilir, ertesi günle ilgili gereken emirleri verdikten sonra yatardı. Bazarov bu aşırı ölçülü, bir parça merasimi andıran günlük düzenden hiç hoşlanmamıştı. "Her şey tıkır tıkır yürüyor," diyordu: Üniformalı uşaklar, saygılı hizmetçiler, demokrat duygularını incitiyordu. İşler böyle yürüyecekse, yemeklerin de İngiliz usulü, fraklı, beyaz kravatlı yenmesi gerektiğini düşünüyordu. Bir gün söyledi bunu Anna Sergeyevna'ya. Düşüncesini herkesin çekinmeden açabileceği kadar rahat bir kadındı çünkü. Bazarov'u sonuna kadar dinledikten sonra şöyle dedi: "Kendi açınızdan doğru söylüyorsunuz ve bu durumda ben de tam bir hanımefendi oluyorum herhalde; fakat bir düzen olmadan köyde yaşayamaz insan, sıkıntıdan patlar," ve aynı yaşam biçimini sürdürdü. Bazarov homurdanıp duruyordu ya, o da, Arkadiy de Odintsova'nın evinde "işler tıkır tıkır yürüdüğü" için yaşamlarından hoşnuttu. Öte yandan, Nikolskoye'ye geldikleri ilk günden bu yana iki delikanlıda da büyük değişiklikler olmuştu. Anna Sergeyevna'nın (söylediklerini oldukça seyrek kabullense de) pek yakınlık gösterdiği Bazarov'da daha önceleri hiç görülmeyen bir huzursuzluk görülmeye başlamıştı: Hemen kızıveriyor, pek isteksiz konuşuyor, çevresine öfkeli bakıyor, içi sıkılıyor gibi, bir yerde uzun süre oturamıyordu. Odintsova'ya artık sırılsıklam âşık olduğuna karar vermiş olan Arkadiy'se derin bir hüzne kaptırmıştı kendini. Ne var ki, bu hüznü onun Katya'ya yakınlaşmasına engel olmuyordu, hatta genç kızla içten, dostça bir ilişki kurmasına yardımcı oluyordu. "Anna değer vermiyor bana! Vermesin ne çıkar? Bu hoş kız ilgi gösteriyor ya bana..." diye düşünüyor, gene tatlı duygular doluyordu içine. Katya, Arkadiy'in onda bir teselli aradığını belli belirsiz seziyor ve yarı çekingen, yarı güvenilir, masum bir dostluğun tadını ondan da, kendisinden de esirgemiyordu. Anna Sergeyevna'nın yanında birbiriyle konuşmuyorlardı: Katya ablasının keskin bakışları altında siniyor, Arkadiy'se, her âşık gibi, sevdiği kadının yanında başkasıyla ilgilenemiyordu. Ama Katya'yla yalnızken iyi zaman geçiriyordu. Odintsova'nın ilgisini çekemeyeceğini hissediyordu; onunla yalnız kaldığında korkuyor, ne yapacağını şaşırıyordu. Odintsova da ne diyeceğini bilemiyordu, Arkadiy ona göre çok gençti çünkü. Öte yandan, Katya'nın yanında çok rahattı Arkadiy, hoşgörülü davranıyordu ona. Katya'nın müziğin, birlikte okudukları öykülerin, şiirlerin, daha bir sürü önemsiz şeyin kendisinde uyandırdığı duyguları anlatmasına, bütün bu önemsiz şeylerin onu da pek ilgilendirdiklerini fark etmeden veya anlayamadan, engel olmuyordu. Katya da onun hüzünlenmesine engel olmuyordu. Katya'nın yanında mutluydu Arkadiy, Bazarov da Odintsova'nın yanında. Bu yüzden, çoğunlukla şöyle oluyordu: İki çift kısa bir süre bir arada olduktan sonra, özellikle gezilerde ayrılıyordu. Katya doğaya tapıyordu, açıkça söylemeye cesaret edemiyordu gerçi ama Arkadiy de seviyordu doğayı. Odintsova'ysa Bazarov gibi doğaya karşı oldukça kayıtsızdı. Bizim iki arkadaşın neredeyse sürekli ayrı olmaları sonuçsuz kalmadı: Aralarındaki ilişki değişmeye başladı. Bazarov, Arkadiy'e Odintsova'dan söz etmiyordu artık; kadının "aristokrat davranışlarını" eleştirmeyi bile kesmişti. Evet, ilk günler olduğu gibi övüyordu gene Katya'yı; ancak Arkadiy'e duygusal eğilimlerini dizginlemesini öğütlüyordu, o kadar. Ama övgüleri aceleci, öğütleri ise kuruydu ve Arkadiy'le eskiden olduğundan daha bir az sohbet ediyordu... Sanki ondan utanıyor, kaçıyordu...</p>
		  <p class="normal">Her şeyin farkındaydı Arkadiy, ama farkında olduğunu belli etmiyordu.</p>
		  <p class="normal">Bütün bu "yeniliklerin" gerçek nedeni Odintsova'nın Bazarov üzerinde yarattığı duyguydu. Bazarov'a acı veriyordu bu duygu; ona biri ruhunda olup bitenden ima yollu bile söz edecek olsaydı, öfkelenir, alaycı bir kahkaha ve aşağılamalarla öyle bir şeyin söz konusu olmadığını söylerdi. Kadınlara ve kadın güzelliğine pek düşkündü Bazarov; ama ideal veya onun deyimiyle romantik anlamda aşkın bir saçmalık, aptallık olduğunu söyler, kahramanlık duygularını bir çeşit sakatlık veya hastalık sayardı. Toggenburg'u bütün minnesinger'ler ve troubadour'larla birlikte neden tımarhaneye tıkmadıklarına şaştığını da kaç kez söylemişti. "Bir kadın hoşuna mı gidiyor, elde etmeye çalış onu... Bunu başaramadın mı, üzülmene gerek yok, dünyanın sonu değil ya..." Odintsova'dan hoşlanıyordu. Onun için sağda solda söylenenler ve onun rahat tavırları, düşüncelerinin bağımsızlığı, ona gösterdiği yakınlık... Bütün bunlar Bazarov'un hoşuna gidiyordu. Ne var ki, kısa bir zaman sonra onu "elde edemeyeceğini" anlamıştı; buna rağmen ondan vazgeçemediğini gördükçe kendi kendine şaşıyordu. Onu düşündükçe damarlarındaki kan kaynamaya başlıyordu; kanıyla kolayca başa çıkabilirdi, ama her zaman alay ettiği başka bir şeyler oluyordu içinde ve asıl gururuna dokunan da buydu. Anna Sergeyevna'yla konuşurken romantizmden, önceleri olduğundan daha da kayıtsız bir küçümsemeyle söz ediyordu; oysa yalnız kalınca kendisinin de bir romantik olduğunu nefretle sezinliyordu. O zaman ya çıkıp ormana gidiyor, önüne çıkan dalları kırarak, yüksek sesle dallara da, kendine de küfürler ederek uzun adımlarla dolaşıyor ya da samanlığa gidip saman yığınlarının üzerine tırmanıyor, gözlerini kapayıp uyumak için kendini zorluyor ve elbette her zaman başaramıyordu bunu. Birden, o tertemiz kolların bir gün boynuna dolanacağını, o mağrur dudakların öpüşlerine karşılık vereceğini, o zeki gözlerin sevgiyle... evet, sevgiyle onun gözlerinde duracağı geliyordu gözlerinin önüne ve o anda başı dönüyor, bir öfke patlaması daha yaşayana dek bir anlığına kendinden geçiyordu. Onu şeytan kandırmış gibi, birçok "utanılacak şey" düşünürken yakalıyordu kendini. Bazen Odintsova'da bir değişiklik olmuş gibisine geliyordu; yüz ifadesinde bir şeyler vardı sanki, belki de.... Ama o zaman genellikle ayaklarını yere vurarak tepiniyor veya dişlerini gıcırdatıyor, yumruğunu göstererek kendi kendine gözdağı veriyordu.</p>
		  <p class="normal">Ne var ki, Bazarov tamamen yanılmıyordu. Odintsova'yı etkilemişti; ilgisini çekmişti, onu çok düşünüyordu Odintsova. Yokluğunda canı sıkılmıyor, onu beklemiyordu, ama yanına geldiğinde hemen canlanıveriyordu; onunla baş başa kalmaktan hoşlanıyor, Bazarov onu kızdırdığı veya zevkini, seçkin alışkanlıklarını eleştirerek onu kırdığı zamanlar bile gene seve seve sohbet ediyordu onunla. Sanki Bazarov'u öğrenmeye, kendini de anlamaya çalışıyordu...</p>
		  <p class="normal">Bir gün birlikte bahçede dolaşıyorlardı. Bazarov ansızın, üzgün bir sesle, yakında köye, babasının yanına gitmek niyetinde olduğunu söyledi... Yüreğine bir şey batmış gibi bembeyaz oldu Anna Sergeyevna'nın yüzü; öyle bir sızı duymuştu ki, bunun ne anlama geldiğini sonra uzun uzun düşünmüştü. Bazarov gitmek niyetinde olduğunu, onu denemek, ne tepki vereceğini görmek için söylememişti: Hiçbir zaman "numara" yapmazdı. O sabah babasının kâhyasıyla, çocukluğunun amcacığı Timofeiç'le konuşmuştu. Timofeiç soluk sarı saçlı, yüzü rüzgârdan kızarmış, zayıf, çevik bir ihtiyardı; kısık bakan gözleri de yaştan sürekli ıslak ıslaktı. Beli deri kuşaklı gri mavi çuhadan kısa kaftanıyla, siyah çizmeleriyle birden çıkmıştı Bazarov'un karşısına.</p>
		  <p class="normal">— Oo! İhtiyar, merhaba! diye haykırmıştı Bazarov.</p>
		  <p class="normal">İhtiyar, yüzünü buruş buruş eden neşeli bir gülümsemeyle:</p>
		  <p class="normal">— Merhaba Yevgeniy Vasilyiç, demişti.</p>
		  <p class="normal">— Neden geldin buralara? Beni almaya mı yolladılar seni yoksa?</p>
		  <p class="normal">— Olur mu öyle şey efendim! diye kekelemişti Timofeiç. (Yola çıkarken aldığı kesin emri hatırlamıştı.) Beyefendinin işleri için kente iniyordum, sizin de burada olduğunuzu duyunca köy yoluna saptım... Yani sizi görmek için... Yoksa beyimi rahatsız etmek ister miyim hiç!</p>
		  <p class="normal">Bazarov sözünü kesmişti:</p>
		  <p class="normal">— Yalan söyleme hadi! Kente gitsen yolun buradan nasıl geçer?</p>
		  <p class="normal">Timofeiç ne diyeceğini bilememişti.</p>
		  <p class="normal">— Babam iyi mi?</p>
		  <p class="normal">— Tanrıya şükürler olsun, çok iyi.</p>
		  <p class="normal">— Ya annem?</p>
		  <p class="normal">— Tanrıma şükürler olsun! Arina Vlasyevna da çok iyi.</p>
		  <p class="normal">— Herhalde beni bekliyorlar, değil mi?</p>
		  <p class="normal">İhtiyar küçücük başını yana eğmişti.</p>
		  <p class="normal">— Ah Yevgeniy Vasilyeviç, beklemez olurlar mı! Annenizin babanızın durumunu gördükçe, Tanrı şahidimdir, içim sızlıyor.</p>
		  <p class="normal">— Hadi tamam, tamam! Uzatma! Söyle onlara, yakında geleceğim.</p>
		  <p class="normal">Timofeiç içini çekerek,</p>
		  <p class="normal">— Baş üstüne efendim, diye karşılık vermişti.</p>
		  <p class="normal">Evden çıkınca kasketini kulaklarına kadar başına geçirmiş ve kapıda bıraktığı sıska atlar koşulu arabasına binip yola çıkmıştı, ama kente doğru değil.</p>
		  <p class="normal">O akşam Odintsova odasında Bazarov'la oturuyordu; Arkadiy'se salonda bir aşağı bir yukarı dolaşıyor, Katya'nın piyanosunu dinliyordu. Prenses üst kata, odasına çıkmıştı. Genelde konuktan, özellikle de, onun deyimiyle, bu "genç densizlerden" hiç hazzetmezdi. Alt katta surat asar, üst kattaki odasındaysa kimi zaman coşup öylesine küfürler savurmaya başlardı ki, bağcıklı başlığı takma saçıyla birlikte sallanırdı başında. Bunu biliyordu Odintsova.</p>
		  <p class="normal">— Nasıl oluyor da gitmeyi düşünüyorsunuz? diye başladı. Ya bana verdiğiniz söz?</p>
		  <p class="normal">Birden irkildi Bazarov.</p>
		  <p class="normal">— Hangi söz efendim?</p>
		  <p class="normal">— Unuttunuz mu? Birkaç kimya dersi verecektiniz bana.</p>
	    <p class="normal">— Ne yapabilirim efendim! Babam bekliyor beni; daha fazla geciktiremem artık. Ama şu kitabı okuyabilirsiniz: Pelouse ve Frémy'nin, "Notions Générales de Chimie"<a href="babalarveogullar_split_032.html#footnote-600-30" id="footnote-600-30-backlink" name="footnote-600-30-backlink">[30]</a> Çok iyi bir kitaptır ve kolay anlaşılır bir dille yazılmıştır. Size gereken her şeyi bulacaksınız orada.</p>
		  <p class="normal">— Hatırlıyor musunuz: Kitabın... şeyin yerini tutmadığını söylüyordunuz... unuttum, nasıl demiştiniz, ne demek istediğimi anlıyorsunuzdur kuşkusuz... Hatırladınız mı?</p>
		  <p class="normal">— Ne yapabilirim! diye tekrarladı Bazarov.</p>
		  <p class="normal">Odintsova sesini alçalttı:</p>
		  <p class="normal">— Neden gidiyorsunuz?</p>
		  <p class="normal">Bazarov ona baktı. Odintsova başını koltuğun arkalığına yasladı ve dirseklerine kadar çıplak kollarını göğsünün üzerinde kavuşturdu. Üzerine delikli kâğıttan kafes geçirilmiş tek lambanın ışığında yüzü daha bir soluk görünüyordu. Anna Sergeyevna'nın üzerindeki bol, beyaz giysi yumuşak kıvrımlarla sarmıştı bedenini. Yalnızca, kolları gibi kavuşturduğu ayaklarının ucu görünüyordu.</p>
		  <p class="normal">— Neden kalayım? diye sordu Bazarov.</p>
		  <p class="normal">Odintsova hafifçe öte yana çevirdi başını.</p>
		  <p class="normal">— Ne demek neden? Yanımda olmaktan mutlu değil misiniz yani? Yoksa gittiğinize burada kimsenin üzülmeyeceğini mi sanıyorsunuz?</p>
		  <p class="normal">— Bundan hiç kuşkum yok.</p>
		  <p class="normal">Odintsova bir an sustuktan sonra,</p>
		  <p class="normal">— Yanılıyorsunuz, dedi. Ama ben inanmıyorum size. Bunu ciddi söylemiş olamazsınız. (Bazarov kıpırdamadan oturmayı sürdürüyordu.) Yevgeniy Vasilyiç, neden bir şey söylemiyorsunuz?</p>
		  <p class="normal">— Ne söyleyebilirim ki? Genelde insanlar için üzülmeye değmez, benim için ise hiç...</p>
		  <p class="normal">— Nedenmiş o?</p>
		  <p class="normal">— Ben renksiz, ilginç yanı olmayan biriyim. Doğru dürüst konuşmayı bile beceremiyorum.</p>
		  <p class="normal">— Sizi övmelerini istediğiniz için böyle konuşuyorsunuz Yevgeniy Vasilyiç.</p>
		  <p class="normal">— Öyle bir alışkanlığım yoktur. Öylesine değer verdiğiniz kibar yaşamın benim için ulaşılmaz olduğunu kendiniz de bilmiyor musunuz?</p>
		  <p class="normal">Odintsova mendilinin ucunu ısırdı.</p>
		  <p class="normal">— Nasıl düşünürseniz düşünün, ama siz gidince benim canım sıkılacak.</p>
		  <p class="normal">— Arkadiy kalacak, dedi Bazarov.</p>
		  <p class="normal">Odintsova hafiften omuz silkti.</p>
		  <p class="normal">— Canım sıkılacak, diye yineledi.</p>
		  <p class="normal">— Gerçekten mi? Ama ne olursa olsun, uzun sürmeyecektir can sıkıntınız.</p>
		  <p class="normal">— Neden öyle düşünüyorsunuz?</p>
		  <p class="normal">— Çünkü kendiniz söylemiştiniz, yalnızca evinizde düzen bozulduğunda canınız sıkılırmış. Öylesine düzgün, kusursuz bir yaşam biçimi edinmişsiniz ki kendinize, sizin için ne can sıkıntısı, ne hüzün... ne de herhangi bir rahatsız edici duygu söz konusu olabilir.</p>
		  <p class="normal">— Demek beni kusursuz buluyorsunuz... Yani düzgün bir yaşam edinmişim kendime?</p>
		  <p class="normal">— Hem de nasıl! Örnek mi istiyorsunuz: Birkaç dakika sonra saat dokuzu vuracak ve ben şimdiden biliyorum ki, yanınızdan kovacaksınız beni.</p>
		  <p class="normal">— Hayır, kovmayacağım Yevgeniy Vasilyiç. Kalabilirsiniz yanımda. Şu pencereyi açar mısınız... Havasızlıktan bunaldım sanki.</p>
		  <p class="normal">Bazarov kalkıp pencereyi itti. Birden gürültüyle açıldı pencere... Bunun böyle kolay açılacağını hiç beklemiyordu; üstelik elleri de titriyordu. Karanlık, sakin bir gece neredeyse simsiyah gökyüzüyle, hafiften hışırdayan ağaçlarıyla, tertemiz havanın taptaze kokusuyla açık pencereden içeri bakıyordu.</p>
		  <p class="normal">Odintsova alçak sesle,</p>
		  <p class="normal">— Perdeyi indirin ve oturun, diye mırıldandı. Gitmeden önce sizinle konuşmak istiyorum. Biraz kendinizden söz edin bana; hiç kendinizden söz etmediniz.</p>
		  <p class="normal">— Sizinle yararlı şeylerden söz etmeye çalışıyorum Anna Sergeyevna.</p>
		  <p class="normal">— Çok alçakgönüllüsünüz... Ama ben sizinle, ailenizle, uğruna bizi terk ettiğiniz babanızla ilgili bir şeyleri bilmek istiyorum.</p>
		  <p class="normal">"Neden böyle şeyler söylüyor?" diye geçirdi içinden Bazarov ve yüksek sesle:</p>
		  <p class="normal">— Hiç de ilginç şeyler değil bütün bunlar, dedi. Özellikle sizin için. Sıradan insanlarız bizler...</p>
		  <p class="normal">— Peki sizce ben bir aristokrat mıyım?</p>
		  <p class="normal">Bazarov başını kaldırıp Odintsova'nın yüzüne baktı. Aşırı sert bir sesle,</p>
		  <p class="normal">— Evet, dedi.</p>
		  <p class="normal">Odintsova gülümsedi.</p>
		  <p class="normal">— İnsanların birbirine benzediğini, onları incelemeye değmediğini iddia ediyorsunuz ama, beni çok az tanıdığınız belli. Yaşam öykümü bir gün anlatırım size... Ama önce siz kendinizinkini anlatın.</p>
		  <p class="normal">— Sizi çok az tanıyorum, diye tekrarladı Bazarov. Belki haklısınız, belki her insan bir bilmecedir. Evet, sözgelimi siz: Toplumdan kaçıyor, insanlardan sıkılıyorsunuz ve bu yüzden iki üniversite öğrencisini evinize aldınız. Sizin gibi zeki, güzel bir bayan neden köyde yaşar?</p>
		  <p class="normal">Odintsova heyecanla kesti Bazarov'un sözünü:</p>
		  <p class="normal">— Nasıl? Ne dediniz? Benim gibi... güzel mi?</p>
		  <p class="normal">Bazarov kaşlarını çattı.</p>
		  <p class="normal">— Önemli değil, diye mırıldandı. Neden köye yerleştiğinizi tam anlayamadığımı söylemek istemiştim.</p>
		  <p class="normal">— Anlayamıyorsunuz demek... Yine de kendinizce bir açıklamanız vardır, değil mi?</p>
		  <p class="normal">— Evet... Bence sürekli aynı yerde kalmayı yeğlemenizin nedeni kendinizi fazla şımartmanız; konfora, rahatınıza çok düşkün olmanız, geri kalan her şeye son derece kayıtsız kalmanızdır.</p>
		  <p class="normal">Odintsova gene gülümsedi.</p>
		  <p class="normal">— Kendimi bir heyecana kaptırabileceğime kesinlikle inanmak istemiyorsunuz, değil mi?</p>
		  <p class="normal">Bazarov kaşlarının altından baktı Odintsova'ya.</p>
		  <p class="normal">— Merak edebilirsiniz belki, ama hepsi o kadar.</p>
		  <p class="normal">— Gerçekten mi? Sizinle neden anlaştığımızı şimdi anlıyorum; doğrusu siz de benim gibisiniz.</p>
		  <p class="normal">Bazarov boğuk bir sesle mırıldandı:</p>
		  <p class="normal">— Anlaştığımızı mı?..</p>
		  <p class="normal">— Evet!.. Ama gitmek istediğinizi unutmuşum.</p>
		  <p class="normal">Bazarov ayağa kalktı. Lamba hoş kokulu, sessiz odayı loş bir ışıkla aydınlatıyordu; arada bir dalgalanan perdenin arasından odaya gecenin ferahlatıcı tazeliğiyle gizemli fısıltıları süzülüyordu. Odintsova hiç kıpırdamadan oturuyordu ama anlaşılmaz bir heyecan yavaş yavaş doldurmaktaydı içini... Bu heyecan Bazarov'a da geçti. Ansızın genç, güzel bir kadınla baş başa olduğunu hissetti...</p>
		  <p class="normal">— Nereye? diye sordu Odintsova.</p>
		  <p class="normal">Bazarov cevap vermedi, oturdu.</p>
		  <p class="normal">Odintsova bakışını pencereden ayırmadan sürdürdü konuşmasını:</p>
		  <p class="normal">— Demek beni kaygısız, lükse düşkün, şımarık buluyorsunuz? Oysa ben çok mutsuz bir insan olduğumu düşünüyorum.</p>
		  <p class="normal">— Mutsuz ha! Neden? Birtakım saçma dedikoduları mı önemsiyorsunuz yoksa?</p>
		  <p class="normal">Odintsova yüzünü ekşitti. Bazarov'un onu yanlış anlaması canını sıkmıştı.</p>
		  <p class="normal">— O dedikodulara gülmüyorum bile Yevgeniy Vasilyeviç. Onların beni huzursuz etmesine izin vermeyecek denli de gururluyumdur. Mutsuz biriyim çünkü... yaşama sevinci, isteği yok içimde. İnanmıyorsunuz bana, bunu danteller içinde, kadife koltukta oturan "aristokrat bir kadının" söylediğini düşünüyorsunuz. Gizlemiyorum: Konfor dediğiniz şeyi seviyorum, ama aynı zamanda yaşamayı pek o kadar sevmiyorum. Bu çelişkiyi nasıl isterseniz öyle yorumlayın. Ne var ki, bütün bunlar sizin gözünüzde romantizmdir.</p>
		  <p class="normal">Bazarov başını salladı.</p>
		  <p class="normal">— Sağlığınız yerinde, bağımsız ve zengin bir kadınsınız; daha ne istiyorsunuz? Ne istiyorsunuz?</p>
		  <p class="normal">Odintsova derin bir göğüs geçirdikten sonra,</p>
		  <p class="normal">— Ne istiyorum? diye tekrarladı. Çok yorgunum ve ihtiyarladım; çok uzun zamandır yaşıyorum sanki. (Şalının ucunu çıplak kolunun üzerine yavaşça çekti. Bazarov'la göz göze gelince belli belirsiz kızardı yüzü.) Geride öylesine çok anı bıraktım ki: Petersburg'daki yaşamım, zenginlik yıllarım, arkasından gelen yoksulluk, sonra babamın ölümü, evlenmem, daha sonra yurtdışına gidişim, anlayacağınız... çok anım var, ama hiçbiri hatırlanmaya değmez; önümde, ilerideyse uzun, çok uzun bir yol var, ama bir amacım yok... O yolu gitmek de istemiyorum.</p>
		  <p class="normal">— Çok mu umutsuzsunuz? dedi Bazarov.</p>
		  <p class="normal">Odintsova bir an sustuktan sonra cevap verdi:</p>
		  <p class="normal">— Hayır. Ama tatmin olamadım. Sanırım, bir şeye sıkı sıkı bağlansaydım...</p>
		  <p class="normal">— Âşık olmak istiyorsunuz, diye kesti sözünü Bazarov. Ama sevemiyorsunuz: Mutsuzluğunuzun nedeni bu işte.</p>
		  <p class="normal">Odintsova şalının ucunu incelemeye koyuldu.</p>
		  <p class="normal">— Sevme yeteneğimin olmadığını mı söylemek istiyorsunuz? diye mırıldandı.</p>
		  <p class="normal">— Aşağı yukarı! Ama buna mutsuzluk derken hata ettim. Tersine, daha çok acımak gerekir öyle birine.</p>
		  <p class="normal">— Nasıl birine?</p>
		  <p class="normal">— Seven birine.</p>
		  <p class="normal">— Nereden biliyorsunuz bunu?</p>
		  <p class="normal">Bazarov canı sıkılmış gibi karşılık verdi:</p>
		  <p class="normal">— Anlatılanlardan.</p>
		  <p class="normal">"Cilve yapıyorsun," diye geçirdi içinden. "Canın sıkılıyor ve yapacak başka işin olmadığı için beni sinirlendirmeye çalışıyorsun, oysa bana..." Bazarov'un kalbi gerçekten de duracak gibi çarpıyordu. Öne eğilip oturduğu koltuğun saçaklarıyla oynayarak ekledi:</p>
		  <p class="normal">— Bunun yanında, belki de aşırı titizsiniz...</p>
		  <p class="normal">— Olabilir. Benim için ya hep ya hiçtir. Cana candır... Benim hayatımı aldıysan, sen de kendi hayatını vereceksin bana; acımadan ve dönüşü olmayacak biçimde. Yoksa başka türlüsünü istemem.</p>
		  <p class="normal">— Doğru, dedi Bazarov. Hakça bir koşul bu... Hayret, nasıl oldu da şimdiye kadar... aradığınızı bulamadınız?</p>
		  <p class="normal">— Yoksa siz insanın kendini bir şeye vermesinin kolay olduğunu mu sanıyorsunuz?</p>
		  <p class="normal">— İnsan düşünecek, bekleyecek, kendi değerini bilecek, yani kendine değer verecek olursa kolay olmaz; ama düşünmezse, kendini vermesi çok kolay olur.</p>
		  <p class="normal">— İnsan nasıl değer vermez kendine? Bir değerim yoksa, bağlılığım kimin ne işine yarayacak?</p>
		  <p class="normal">— Benim sorunum değil bu. Değerim konusunda başkaları karar versin. Önemli olan insanın kendini bütünüyle verebilmesidir.</p>
		  <p class="normal">Odintsova koltuğunda öne doğru eğildi.</p>
		  <p class="normal">— Bütün bunları yaşamış gibi konuşuyorsunuz, dedi.</p>
		  <p class="normal">— Sırası geldi, öyle söyledim işte Anna Sergeyevna. Bildiğiniz gibi, benim konum değildir bunlar.</p>
		  <p class="normal">— Peki siz verebilir miydiniz kendinizi?</p>
		  <p class="normal">— Bilmiyorum, övünmeyi pek sevmem.</p>
		  <p class="normal">Odintsova bir şey söylemedi, Bazarov da sustu. Piyanonun sesi konuk salonundan onlara kadar geliyordu.</p>
		  <p class="normal">Odintsova,</p>
		  <p class="normal">— Bu geç saatte piyano mu çalıyor Katya? dedi.</p>
		  <p class="normal">Bazarov ayağa kalktı.</p>
		  <p class="normal">— Evet, geç oldu artık, dedi, sizin de yatmanız gerekiyor.</p>
		  <p class="normal">— Bekleyin, aceleniz ne... Size bir şeyler daha söylemek istiyorum.</p>
		  <p class="normal">— Nedir?</p>
		  <p class="normal">— Bekleyin, diye fısıldadı Odintsova.</p>
		  <p class="normal">Bakışları Bazarov'un yüzünde durmuştu, dikkatle onu inceler gibiydi.</p>
		  <p class="normal">Bazarov odanın içinde bir süre dolaştı, sonra birden Odintsova'nın yanına geldi, aceleyle, "Hoşça kalın" dedi, elini öyle bir sıktı ki, az kaldı bir çığlık atacaktı kadın, hızla yürüyüp çıktı odadan. Anna Sergeyevna birbirine yapışan parmaklarını dudaklarına götürüp hohladı, sonra birden fırladı koltuktan, Bazarov'u geri döndürmek istiyormuş gibi çabuk adımlarla kapıya yürüdü... O anda oda hizmetçisi kadın, üzerinde sürahi olan gümüş bir tepsiyle girdi odaya. Onu görünce durdu Odintsova, çıkmasını emretti ve tekrar koltuğuna oturup düşünmeye başladı. Saç örgüsü çözülmüş, kara bir yılan gibi omzuna düşmüştü. Anna Sergeyevna'nın odasında lamba daha uzun süre yandı. Odintsova parmaklarını gece ayazının hafiften ısırdığı kollarında arada bir gezdirerek uzun süre kıpırdamadan oturdu koltuğunda.</p>
		  <p class="normal">Bazarov'sa iki saat sonra çiyden ıslanmış çizmeleriyle, saçı başı karmakarışık, yüzü asık, döndü yatak odasına. Arkadiy'i yazı masasının başında, elinde bir kitapla, ceketinin önü ta yakasına kadar ilikli, oturur buldu.</p>
		  <p class="normal">Canı sıkkınmış gibi,</p>
		  <p class="normal">— Hâlâ yatmadın mı? diye sordu.</p>
		  <p class="normal">Arkadiy onun sorusuna cevap vermeden,</p>
		  <p class="normal">— Anna Sergeyevna'nın yanında çok kaldın bugün, dedi.</p>
		  <p class="normal">— Evet, siz Katya Sergeyevna'yla piyano çaldığınız sürece ben de onun yanında oturdum.</p>
		  <p class="normal">— Ben çalmıyordum... diye başladı Arkadiy ama hemen sustu. Gözlerinden yaşlar süzüleceğini hissetmişti ve alaycı arkadaşının karşısında ağlamak istemiyordu.</p>
</body>
</html>