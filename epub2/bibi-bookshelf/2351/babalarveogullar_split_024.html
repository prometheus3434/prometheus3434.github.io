<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_21">XXI</h1>
		  <p class="normal">Yataktan kalkınca pencereyi açtı Arkadiy ve ilk gördüğü Vasiliy İvanoviç oldu. Yaşlı adam üzerinde kuşaklı bir Buhara ceketi, bahçeyi belliyordu. Genç konuğunu fark edince durdu, belin sapına yaslanıp seslendi:</p>
		  <p class="normal">— Günaydınlar! Nasıl, rahat uyuyabildiniz mi?</p>
		  <p class="normal"> — Harika, diye karşılık verdi Arkadiy.</p>
	    <p class="normal">— Bense, görüyorsunuz işte, son turfanda turp için Cincinnatus<a href="babalarveogullar_split_032.html#footnote-600-41" id="footnote-600-41-backlink" name="footnote-600-41-backlink">[41]</a> gibi yer hazırlıyorum. Artık öyle bir zamandayız ki –buna da şükür!– karnını doyurabilmek için herkes kendi elleriyle kazmak zorunda toprağını. Başkalarına güvenmeye gelmiyor: Herkes çalışacak. Jean Jacques Rousseau'nun haklı olduğu anlaşılıyor. Bundan yarım saat önce görseydiniz beni değerli dostum, bambaşka bir durumdaydım. Bir kadın geldi, karın ağrısından (onlar öyle diyorlar, biz dizanteri diyoruz) yakınmaya başladı... Ben... nasıl söylesem... afyon verdim ona; bir başkasının da dişini çektim. Uyuşturayım da öyle çekeyim dişini dedim... razı olmadı. Bütün bunları gratis-anamatör<a href="babalarveogullar_split_032.html#footnote-600-42" id="footnote-600-42-backlink" name="footnote-600-42-backlink">[42]</a> yapıyorum. Ama yadırgamıyorum bunu. Ben bir plep, homo novus'um.<a href="babalarveogullar_split_032.html#footnote-600-43" id="footnote-600-43-backlink" name="footnote-600-43-backlink">[43]</a> Hanımım gibi soylu değilim... Buraya gelip gölgede oturmak, kahvaltıdan önce sabah serinliğinde temiz hava almak istemez miydiniz?</p>
		  <p class="normal">Vasiliy İvanoviç'in yanına çıktı Arkadiy.</p>
		  <p class="normal">Yaşlı adam elini kirli takkesine askerce götürerek,</p>
		  <p class="normal">— Bir kez daha hoş geldiniz, dedi. Biliyorum konfora, eğlenceye alışıksınızdır ama bu dünyanın büyükleri bile bir köy evinin çatısı altında kısa süre kalmayı hoş karşılar.</p>
		  <p class="normal">— Rica ederim, dedi Arkadiy. Bu dünyanın büyüklerinden sayılabilir miyim ben? Lükse falan da alışık değilimdir.</p>
		  <p class="normal">Vasiliy İvanoviç nazikçe gülümseyerek:</p>
		  <p class="normal">— Bir dakika, bir dakika, dedi. Artık müzelik bir ihtiyar da olsam, zamanında epey gördüm geçirdim, kuşu uçuşundan tanırım. Kendimce ben de bir psikolog, bir fizyonomistim. Böyle olmasam –cüretkâr da olsa söyleyeyim– bu yeteneğim olmasa, çoktan bitmiştim ben; silerlerdi bu küçük adamı. İltifat olsun diye söylemiyorum: Oğlumla aranızda olduğunu gördüğüm dostluk çok mutlu ediyor beni. Demin konuştum onunla: Belki sizin de bildiğiniz her zamanki alışkanlığıyla sabah çok erken fırladı yataktan, çevrede dolaşmaya çıktı. İzninizle sorabilir miyim, benim Yevgeniy'le uzun zamandır mı tanışıyorsunuz?</p>
		  <p class="normal">— Kıştan bu yana.</p>
		  <p class="normal">— Demek öyle. Bir şey daha sormama izin verin... ama oturmaz mısınız? Babası olarak bütün içtenliğimle sormama izin verin: Benim Yevgeniy'le ilgili düşünceniz nedir?</p>
		  <p class="normal">Arkadiy heyecanla cevap verdi:</p>
		  <p class="normal">— Oğlunuz tanıdığım en harika insandır.</p>
		  <p class="normal">Birden kapandı Vasiliy İvanoviç'in gözleri, yanakları hafifçe kızardı. Kürek de elinden düşmüştü.</p>
		  <p class="normal">— Demek öyle düşünüyorsunuz, diye başladı...</p>
		  <p class="normal">Arkadiy sözünü kesti:</p>
		  <p class="normal">— Düşünmüyorum, biliyorum bunu. Oğlunuzu parlak bir geleceğin beklediğinden, onun adınızı yücelteceğinden kuşkum yok. İlk karşılaştığımız gün anlamıştım bunu.</p>
		  <p class="normal">Vasiliy İvanoviç güçlükle,</p>
		  <p class="normal">— Nasıl... nasıl oldu bu? diye kekeledi.</p>
		  <p class="normal">Kalın dudaklarında bir daha silinmeyecek vakur bir gülümseme belirmişti.</p>
		  <p class="normal">— Nasıl tanıştığımızı mı öğrenmek istiyorsunuz?</p>
		  <p class="normal">— Evet... ve genel olarak...</p>
		  <p class="normal">Arkadiy, o akşam Odintsova'yla mazurka oynarken olduğundan daha heyecanlı, daha coşkulu söz etmeye başladı Bazarov'dan.</p>
		  <p class="normal">Vasiliy İvanoviç dinliyor, sümkürüyor, mendiliyle ellerini siliyor, öksürüyor, saçlarını karıştırıyordu. Sonunda dayanamadı: Eğilip omzundan öptü Arkadiy'i. Gülümsemeyi sürdürerek,</p>
		  <p class="normal">— Beni çok mutlu ettiniz, dedi. Size şunu söylemeliyim ki, ben... oğlumu taparcasına seviyorum. Benim hanımın sevgisinden ise söz etmiyorum artık: Bildiğiniz gibi... anne işte! Ama oğlumun yanında duygularımdan söz etmeye cesaret edemiyorum çünkü bundan hoşlanmıyor. Her türlü duygu taşkınlığına karşıdır; hatta yaradılışındaki bu sertlik yüzünden çoğu kimse onu kınar, mağrur, kibirli olduğunu düşünür. Ama onun gibileri genel ölçülerden ayrı değerlendirmek gerekir, öyle değil mi? Sözgelimi: Onun yerinde başka biri olsa annesinden babasından sızdırır da sızdırır... Oysa, inanır mısınız, çocukluğundan beri gereksiz tek kapik almamıştır bizden. Yemin ederim, öyle! </p>
		  <p class="normal">Arkadiy,</p>
		  <p class="normal">— Özverili, dürüst bir insandır, dedi.</p>
		  <p class="normal">— Özellikle de çıkarını düşünmeyen... Arkadiy Nikolayeviç, ben onu taparcasına sevmekle kalmıyor, onunla gurur da duyuyorum ve tüm dileğim, bir zaman sonra onun biyografisinde şu satırların yer alması: "Basit bir askeri hekim olan babası onun yeteneklerini daha çocukken görmüş, öğrenimi için gereken her şeyi yapmıştır..."</p>
		  <p class="normal">Yaşlı adamım sesi titredi.</p>
		  <p class="normal">Arkadiy tutup sıktı elini. Kısa bir sessizlikten sonra sordu Vasiliy İvanoviç:</p>
		  <p class="normal">— Ne dersiniz, tıp alanından başka bir alanda sizin düşündüğünüz yere gelebilecek midir?</p>
		  <p class="normal">— Gerçi tıp alanının da önde gelen bilim adamlarından biri olacak ama, asıl ününü başka alanda kazanacak.</p>
		  <p class="normal">— Hangi alanda, Arkadiy Nikolayeviç?</p>
		  <p class="normal">— Şimdi söylemek zordur bunu, ama ünlü olacağı kesin.</p>
		  <p class="normal">— Demek ünlü olacak! diye yineledi yaşlı adam ve düşünceye daldı.</p>
		  <p class="normal">Yanlarından olgun ahududu dolu kocaman bir kapla geçmekte olan Anfisuşka,</p>
		  <p class="normal">— Arina Vlasyevna kahvaltının hazır olduğunu size haber vermemi emrettiler, dedi.</p>
		  <p class="normal">Vasiliy İvanoviç birden ona döndü.</p>
		  <p class="normal">— Ahududunun yanında soğuk kaymak da var mı?</p>
		  <p class="normal">— Var efendim.</p>
		  <p class="normal">— Ama dikkat et, soğuk olsunlar! Çekinmeyin Arkadiy Nikolayeviç, alın... daha çok alın. Neden hâlâ dönmedi Yevgeniy?</p>
		  <p class="normal">Arkadiy'in odasından sesi geldi Bazarov'un.</p>
		  <p class="normal">— Buradayım.</p>
		  <p class="normal">Birden o yana döndü Vasiliy İvanoviç.</p>
	    <p class="normal">— Vay! Arkadaşını ziyarete geldin demek! Ama geç kaldın amice!<a href="babalarveogullar_split_032.html#footnote-600-44" id="footnote-600-44-backlink" name="footnote-600-44-backlink">[44]</a> Uzun uzun sohbet ettik onunla. Şimdi de kahvaltıya gideceğiz: Annen çağırdı. Aklıma gelmişken, seninle biraz konuşmak istiyorum.</p>
		  <p class="normal">— Neyle ilgili?</p>
		  <p class="normal">— Bir köylü var burada, ikter hastası adamcağız...</p>
		  <p class="normal">— Yani sarılık mı?</p>
		  <p class="normal">— Evet, çok ağır ikter hastası. Kantaronla arpa mayası verdim ona; havuç yemesini, soda içmesini söyledim. Bütün bunlar geçici önlemler... Sağlam bir şey vermek gerekiyor ona. Evet, tıpla alay edersin sen ama, işe yarar bir öneride bulunabileceğine eminim. Neyse, bunu sonra konuşuruz. Şimdi gidip çayımızı içelim.</p>
		  <p class="normal">Vasiliy İvanoviç hızla kalktı oturduğu sıradan "Şeytan Robert"ten bir arya söyleyerek yürüdü:</p>
		  <p class="normal">"Bir yasa, yasa, yasa koyacağız kendimize</p>
		  <p class="normal">Yaşamak için neşe... neşe... neşe içinde!"</p>
		  <p class="normal">Bazarov pencereden çekilirken mırıldandı:</p>
		  <p class="normal">— Bu ne canlılık böyle!</p>
		  <p class="normal">Öğlen oldu. Güneş, şeffaf beyaz bulutların ince perdesi arkasından yakıyordu. Her yer sessizdi; yalnızca köy horozlarının insanda garip bir uyuklama ve can sıkıntısı uyandıran ısrarlı ötüşleri duyuluyordu. Yükseklerde, ağaçların tepelerinde bir yerlerdeyse bir atmaca yavrusu ağlamaklı, durmadan cır cır ötüyordu. Arkadiy'le Bazarov küçük bir saman yığınının gölgesinde uzanmış, başlarının altına hışırdayan, ama hâlâ yeşil, hoş kokulu otlardan yastık yapmış, yatıyorlardı. Bazarov,</p>
		  <p class="normal">— Şu telli kavak çocukluğumu hatırlatıyor bana, diye başladı. Eski tuğla harmanından kalma çukurun yanındaydı; o zamanlar bu kavakla çukurun tılsımlı olduğunu düşünürdüm: Onların yanında hiç sıkılmazdı canım. Ama o zaman canımın çocuk olduğum için sıkılmadığını bilmiyordum. Artık büyüdüm, büyü falan etkilemiyor beni.</p>
		  <p class="normal">— Burada ne kadar kaldın? diye sordu Arkadiy.</p>
		  <p class="normal">— Arka arkaya iki yıl, sonra ayrıldık. Göçebe bir hayat sürdük. Daha çok taşrada sürttük.</p>
		  <p class="normal">— Bu ev o zaman da var mıydı?</p>
		  <p class="normal">— Evet. Dedem yaptırmış bu evi. Annemin babası.</p>
		  <p class="normal">— Kimdi deden?</p>
		  <p class="normal">— Bilmem... Önyüzbaşıydı galiba... Suvorov'un birliğinde görev yapmış. Alpler'i nasıl geçtiklerini anlatır dururdu. Sanırım yalan söylüyordu.</p>
		  <p class="normal">— Ama konuk salonunuzda Suvorov'un portresi asılı duvarda. Sizinki gibi eski, sıcak, küçük evleri severim ben. Kendilerine özgü değişik kokuları vardır.</p>
		  <p class="normal">Bazarov esneyerek,</p>
		  <p class="normal">— Kandil yağı ve yonca kokarlar, dedi. Ama sinekleri de pek boldur hani... Öf!..</p>
		  <p class="normal">Kısa süren bir sessizlikten sonra sordu Arkadiy:</p>
		  <p class="normal">— Söylesene, çocukluğunda baskı yaptılar mı sana?</p>
		  <p class="normal">— Annemi de, babamı da gördün. Hiç sert değillerdir.</p>
		  <p class="normal">— Onları seviyor musun Yevgeniy?</p>
		  <p class="normal">— Seviyorum!</p>
		  <p class="normal">— Onlar da seni seviyorlar!</p>
		  <p class="normal">Bazarov bir şey söylemedi. Neden sonra ellerini başının altına koyup mırıldandı:</p>
		  <p class="normal">— Ne düşünüyorum biliyor musun?</p>
		  <p class="normal">— Bilmiyorum. Ne düşünüyorsun?</p>
		  <p class="normal">— Şöyle düşünüyorum: Annem babam çok mutlular! Babam altmış yaşında ve çalışıyor, hâlâ "geçici" önlemlerden söz ediyor, hastaları iyi etmeye uğraşıyor, köylülere yardım ediyor, kısacası keyfi yerinde... Annemin de bir sıkıntısı yok: Günleri çeşitli uğraşlarla öylesine dolu ki, ah vah etmeye, bir şeylerden yakınmaya zamanı olmuyor... Bana gelince...</p>
		  <p class="normal">— Sana gelince?</p>
		  <p class="normal">— Şöyle düşünüyorum: Bak, şu saman yığınının yanında uzanmış yatıyorum... İşgal ettiğim yer öylesine küçücük, evrende bulunmadığım ve umurunda bile olmadığım alanın yanında öylesine ufacık, yok sayılacak kadar küçük ki... ve yaşayacağım zaman dilimi benim bulunmadığım ve bulunmayacağım sonsuz zamanın yanında öylesine az ki... Oysa bu atomun, bu matematiksel noktanın içinde kan dolaşıyor, bir beyin çalışıyor, birtakım istekleri var... Ne kepazelik! Ne saçmalık!</p>
		  <p class="normal">— Sana şunu söylememe izin ver: Bu söylediğin bütün insanlar için söz konusu...</p>
		  <p class="normal">— Haklısın, dedi Bazarov. Ben de şunu söylemek istemiştim: Görüyorsun işte, onlar, yani annemle babam kendilerini işlerinde öylesine kaptırmışlar ki, hiçliklerini akıllarının ucundan bile geçirmiyorlar, umurlarında değil... ama ben... ben yalnızca can sıkıntısı ve öfke duyuyorum...</p>
		  <p class="normal">— Öfke mi? Neden öfke?</p>
		  <p class="normal">— Neden mi? Ne demek neden? Unuttun mu yoksa?</p>
		  <p class="normal">— Bir şeyi unutmadım, ama gene de kızmaya hakkın olmadığını düşünüyorum. Mutsuzsun, kabul ediyorum, ancak...</p>
		  <p class="normal">— Eh! Farkındayım Arkadiy Nikolayeviç, sevgiyi her genç gibi anlıyorsun sen de: Gel bili bili, gel tavukçuk, diye çağırıyorsun tavuğu, gelince de tabanları kaldırıyorsun! Ben öyle değilim işte. Neyse, kapatalım artık bu konuyu. İşe yaramayacaksa boşuna konuşmanın gereği yok. (Yattığı yerde yan döndü.) Vay! Aferin, bir karınca yarı ölü bir sineği götürüyor. Götür birader, götür! Sana karşı koymaya çabaladığına aldırma... Doğanın sana verdiği, acıma duygusundan yoksun hayvan olma özelliğinden yararlan; sizler bizim gibi yıkılmış değilsiniz birader!</p>
		  <p class="normal">— Öyle söyleme Yevgeniy! Sen ne zaman yıktın ki kendini?</p>
		  <p class="normal">Bazarov başını kaldırdı.</p>
		  <p class="normal">— Gurur duyduğum da yalnızca bu var. Yıkmadım ben kendimi. Bir kadın da yıkamaz. Amin! Bitti gitti! Bundan böyle bu konuda tek sözcük duymayacaksın benden.</p>
		  <p class="normal">İki arkadaş hiç konuşmadan bir süre yattılar.</p>
		  <p class="normal">— Evet, diye başladı Bazarov, insan tuhaf bir yaratıktır. Annemle babamın burada insanlardan ırak, kapalı yaşamlarına uzaktan bakınca, bundan iyisi can sağlığı dersin. Yiyorsun, içiyorsun, en doğru, en güzel şekilde yaşayıp gidiyorsun. Ama gene de sıkılır insan; diğer insanlarla bir arada olmak, küfürleşerek bile olsa, onlara yakın olmak ister.</p>
		  <p class="normal">Arkadiy dalgın,</p>
		  <p class="normal">— Yaşamı, her anının bir anlamı olacak şekilde kurmalı.</p>
		  <p class="normal">— Kim söylüyor bunu! Yalan da olsa, anlamlı bir yaşam hoştur, ama anlamsız olanla uzlaşmak da mümkün... Ah şu hırlaşmalar... hırlaşmalar... bunlar kötü işte.</p>
		  <p class="normal">— Hırlaşmalara önem vermeyenler için hırlaşma diye bir şey olamaz.</p>
		  <p class="normal">— Hım... Bu söylediğin de basmakalıp bir zıtlık.</p>
		  <p class="normal">— Ne? Bununla ne demek istiyorsun?</p>
		  <p class="normal">— Şunu: Sözgelimi, eğitimin yararlı olduğunu söylemek, basmakalıptır; eğitimin zararlı olduğunu söylemekse tersinden basmakalıplık... Sanki daha bir çarpıcı görünür, ama aslında ikisi de aynı şeydir.</p>
		  <p class="normal">— Peki gerçek hangi taraftadır?</p>
		  <p class="normal">— Hangi tarafta mı? Sorunu soruyla cevaplayayım: Hangi tarafta?</p>
		  <p class="normal">— Bugün biraz melankoliksin, Yevgeniy.</p>
		  <p class="normal">— Gerçekten mi? Güneş çarptı galiba, ayrıca fazla ahududu da yememeliydim.</p>
		  <p class="normal">Arkadiy,</p>
		  <p class="normal">— Bu durumda bir şekerleme yapsak fena olmayacak, dedi.</p>
		  <p class="normal">— Olabilir. Ama uyurken bana bakma: Uyurken her insanın yüzü aptal görünür.</p>
		  <p class="normal">— Hani, seninle ilgili ne düşünürlerse düşünsünler, umurunda değildi?</p>
		  <p class="normal">— Buna ne cevap vereceğimi bilmiyorum. Gerçek insanın bunu önemsememesi gerekir; gerçek insan üzerine düşünülmemesi, dinlenilmesi veya nefret edilmesi gereken kişidir.</p>
		  <p class="normal">Arkadiy bir an düşündükten sonra,</p>
		  <p class="normal">— Çok tuhaf! dedi. Ben kimseden nefret etmiyorum.</p>
		  <p class="normal">— Oysa ben çok kişiden ediyorum. İnce bir ruhun var senin, uyuşuğun tekisin, nefret etmek kim, sen kim!.. Korkaksın, kendine güvenin yok...</p>
		  <p class="normal">— Peki senin kendine güvenin var mı? diye sordu Arkadiy. Çok mu yüksek görüyorsun kendini?</p>
		  <p class="normal">Bazarov sustu. Neden sonra şöyle dedi:</p>
		  <p class="normal">— Karşımda pes etmeyen biriyle karşılaştığımda, kendimle ilgili düşüncemi değiştirebilirim. Nefret etmek! Sözgelimi, bugün bizim Muhtar Filip'in evinin önünden geçerken –çok güzel, bembeyazdı evi– şöyle dedin: "En yoksul köylünün evi böyle güzel olduğunda kalkınmış olacaktır Rusya. Bu uğurda hepimize çalışmak düşüyor..." Oysa kendisi için var gücümle çalışmak zorunda olduğum, ama buna karşılık bana teşekkür bile etmeyen o en yoksul köylü Filip veya Sidor'dan nefret ediyorum ben... Hem onun teşekkürü ne işime yarayacak? O beyaz boyalı evinde yaşarken benim üzerimde dulavratotları bitecek. Ee, sonra?</p>
		  <p class="normal">— Kes artık Yevgeniy... Bugün seni dinlerken ister istemez, bizi prensipsizlikle suçlayan insanlara hak veresim geliyor.</p>
		  <p class="normal">— Amcan gibi konuşuyorsun. Genelde prensip diye bir şey yoktur; hâlâ anlayamamışsın bunu! Duygular vardır. Her şey duygulara bağlıdır.</p>
		  <p class="normal">— Nasıl yani?</p>
		  <p class="normal">— Öyle işte. Sözgelimi ben: Duygularımın etkisiyle her zaman olumsuz düşünürüm. Yadsımaktan hoşlanırım, beyin yapım öyledir, hepsi o kadar! Kimyayı neden seviyorum? Sen elmayı neden seviyorsun? Yine duyguların etkisinden. Ondan daha derine hiçbir zaman inemeyecek insanlar. Herkes söylemez sana bunu, ben de başka bir zaman bir daha söylemem.</p>
		  <p class="normal">— Ne yani, dürüstlük de mi bir duygudur?</p>
		  <p class="normal">— Elbette.</p>
		  <p class="normal">Arkadiy üzgün,</p>
		  <p class="normal">— Yevgeniy! diye başladı.</p>
		  <p class="normal">Bazarov sözünü kesti:</p>
		  <p class="normal">— Efendim? Ne var? Hoşlanmadın mı? Hayır kardeşim! Koparmaya karar verdiysen düşünme artık, kopar at!.. Ama yeterince felsefe yaptık. Puşkin ne demiş: "Uyku sessizliğine götürür bizi doğa..."</p>
		  <p class="normal">— Puşkin hiçbir zaman öyle bir şey söylemedi, dedi Arkadiy.</p>
		  <p class="normal">— Söylemedi, ama bir ozan olarak söyleyebilirdi, hatta söylemesi gerekirdi. Aklıma gelmişken, Puşkin orduda görev yapıyordu, değil mi?</p>
		  <p class="normal">— Puşkin hiçbir zaman orduda görev yapmadı!</p>
		  <p class="normal">— İyi ama her dizesinde "Rusya'nın onuru için! Hadi savaşa, hadi cenge!" diyor.</p>
		  <p class="normal">— Nereden uyduruyorsun bu masalları? Hepsi iftira.</p>
		  <p class="normal">— İftira mı? Aman ne önemli! Beni korkutmak için uydurdun bunu! Aslında her insan, kendisine atılan her iftiradan yirmi kat daha kötüsünü hak eder.</p>
		  <p class="normal">Arkadiy canı sıkkın,</p>
		  <p class="normal">— İyisi mi uyuyalım! dedi.</p>
		  <p class="normal">— Seve seve, diye karşılık verdi Bazarov.</p>
		  <p class="normal">Ama ikisi de uyuyamadı. İki gencin kalbini de neredeyse düşmanca bir duygu doldurmuştu. Beş dakika sonra açtılar gözlerini, sessizce bakıştılar.</p>
		  <p class="normal">Birden şöyle dedi Arkadiy:</p>
		  <p class="normal">— Bak, akağaçtan kuru bir yaprak düştü. Onun bu hareketiyle kelebeğin uçuşu aynı şeydir. Tuhaf değil mi? Acınacak durumda, ölmüş bir şey capcanlı, neşeli bir şeyle aynı şeyi yapıyor.</p>
		  <p class="normal">Bazarov sesini yükseltti:</p>
		  <p class="normal">— Ah dostum Arkadiy Nikolaiç! Bir ricam olacak: Cafcaflı konuşmaya çalışma benimle lütfen.</p>
		  <p class="normal">— Nasıl istersem öyle konuşurum... Ama bu kadarı da zorbalık oluyor artık. Aklıma bir şey geldiyse, neden söylememeliyim onu?</p>
		  <p class="normal">— Haklısın; peki ama öyleyse ben neden söylemeyeyim kendi düşüncemi? Ben de cafcaflı konuşmayı yakışıksız buluyorum.</p>
		  <p class="normal">— Peki yakışık alan nedir? Küfürleşmek mi?</p>
		  <p class="normal">— Ee! Anladığım kadarıyla sen de amcanın yolunda gideceksin. Senin bu dediğini duysa ne çok sevinirdi o budala!</p>
		  <p class="normal">— Pavel Petroviç'ten nasıl söz ediyorsun öyle?</p>
		  <p class="normal">— Gerektiği gibi, budala diyorum.</p>
		  <p class="normal">— Bu kadarı da katlanılmaz ama! diye haykırdı Arkadiy.</p>
		  <p class="normal">Bazarov son derece sakin,</p>
		  <p class="normal">— Vay! dedi. Akrabalık damarın kabardı. Farkındayım: Akrabalık duygusu çok güçlü oluyor insanda. Her şeyi yadsımaya hazırdır, her türlü önyargısından vazgeçer; ama iş, sözgelimi, başkasının mendilini çalan kardeşinin hırsız olduğunu kabul etmeye gelince, buna gücü yetmez. Evet, gerçekten de, benim kardeşim, benim kardeşim, bir dâhi değil ha... olacak şey mi bu?</p>
		  <p class="normal">Arkadiy heyecanla itiraz etti:</p>
		  <p class="normal">— Ben hakça bir duyguyla söyledim bunu, akrabam olduğu için değil. Ama sen bu duygudan yoksun olduğun için anlayamazsın.</p>
		  <p class="normal">— Başka bir deyişle: Arkadiy Kirsanov benim anlayamayacağım kadar yüce bir kişi... Önünüzde saygıyla eğiliyorum beyefendi.</p>
		  <p class="normal">— Lütfen, yeter Yevgeniy. Sonunda bozuşacağız.</p>
		  <p class="normal">— Ah Arkadiy! İzin ver bir kez doyasıya tartışalım.</p>
		  <p class="normal">— Ama o zaman sonunda...</p>
		  <p class="normal">— Ne, dövüşür müyüz? Ne çıkar? Burada samanların üzerinde, böylesine şiirsel bir ortamda, insanların bakışlarından uzakta iyi olurdu! Ama benimle baş edemezsin sen. Hemen gırtlağına yapışıveririm...</p>
		  <p class="normal">Bazarov uzun, kemikli parmaklarını açtı... Arkadiy dönüp şakadan, karşı koymaya hazırlandı... Ama o anda arkadaşının yüzü ona öylesine hain göründü; dudaklarındaki gergin gülümsemede ve çakmak çakmak gözlerinde şakaya gelmeyen öylesine bir tehdit vardı ki, elinde olmadan korkuya kapıldı...</p>
		  <p class="normal">O anda Vasiliy İvanoviç'in sesi duyuldu.</p>
		  <p class="normal">— Ooo! Nereye saklanmışsınız? (Yaşlı hekim üzerinde ev dokuması keten bir ceketle, başında gene ev yapımı bir şapkayla gelip gençlerin karşınında dikildi.) Çok aradım sizi... Ama harika bir yer bulmuşsunuz, işiniz de güzel... Sırtüstü "yere" uzanıp "gökyüzüne" bakmak... Size bir şey söyleyeyim mi, çok anlamlı bir uğraş bu!</p>
		  <p class="normal">Bazarov,</p>
		  <p class="normal">— Gökyüzüne yalnızca hapşıracağım zamanlar bakarım ben, dedi. (Arkadiy'e dönüp alçak sesle ekledi.) Üzüldüm, kavga etmemize engel oldu.</p>
		  <p class="normal">Arkadiy gizliden arkadaşının elini sıkıp fısıldadı ona:</p>
		  <p class="normal">— Yeter artık.</p>
		  <p class="normal">Ne var ki, hiçbir dostluk uzun süre dayanamaz böyle sarsıntılara.</p>
		  <p class="normal">Bu arada Vasiliy İvanoviç başını iki yana sallayarak,</p>
		  <p class="normal">— Size bakıyorum da, benim genç dostlarım... diye başladı. (Topuz yerine bir Türk başı oyulmuş, kendi yaptığı burma bastonuna ellerini kavuşturup yaslanmıştı.) Hayranlık duymadan edemiyorum. Gençlik ateşiyle, güçle, yetenekle, kabiliyetle dopdolusunuz! Sanki... Kastor ile Polluks!</p>
		  <p class="normal">Bazarov,</p>
		  <p class="normal">— Gene mitolojiye daldın! diye söylendi. Zamanında Latince ile çok ilgilendiğin hemen anlaşılıyor. Yanılmıyorsam, Latince kompozisyondan gümüş madalya almıştın, değil mi?</p>
	    <p class="normal">— Dioskurlar, Dioskurlar!<a href="babalarveogullar_split_032.html#footnote-600-45" id="footnote-600-45-backlink" name="footnote-600-45-backlink">[45]</a> diye tekrarladı Vasiliy İvanoviç.</p>
		  <p class="normal">— Ama yeter artık baba... Bırak bu işleri.</p>
		  <p class="normal">Yaşlı adam mırıldandı:</p>
		  <p class="normal">— Kırk yılda bir oluyor işte canım... Ama övgüler düzmek için aramıyordum sizi baylar. Önce, yemeğin biraz sonra hazır olacağını bilgilerinize sunmak istiyordum; sonra da Yevgeniy... Aklı başında bir gençsin sen, insanları da, kadınları da tanırsın ve bu yüzden hoş göreceksin... Annen sen geldiğin için dua okutmak istedi. Ama seni bu duada hazır bulunman için çağırmaya geldiğimi sanma; dua bitti bile, ama Peder Aleksey...</p>
		  <p class="normal">— Papaz mı?</p>
		  <p class="normal">— Evet, rahip. Yemeği... bizde yiyecek... Hiç aklıma gelmemişti bu, öyle bir şey de söylemedim... Ama öyle oldu ki... yanlış anladı beni... Ama Arina Vlasyevna... Aslında çok iyidir Peder Aleksey, anlayışlıdır da.</p>
		  <p class="normal">Bazarov,</p>
		  <p class="normal">— Yemekte benim hakkımı mı yiyecek yoksa? dedi.</p>
		  <p class="normal">Vasiliy İvanoviç gülümsedi.</p>
		  <p class="normal">— Rica ederim, neler söylüyorsun öyle!</p>
		  <p class="normal">— O zaman başka bir diyeceğim yok. Herkesle yemek masasına otururum ben.</p>
		  <p class="normal">Vasiliy İvanoviç şapkasını düzelttikten sonra şöyle dedi:</p>
		  <p class="normal">— Senin her türlü önyargıdan uzak olduğunu biliyordum zaten. Bak işte, altmış iki yaşındaki bu ihtiyarın da yoktur öyle önyargıları. (Vasiliy İvanoviç dua okutmayı kendisinin de istediğini açıklamaya cesaret edememişti... Oysa dinine bağlılıkta karısından aşağı kalmazdı.) Hem Peder Aleksey seninle tanışmayı çok istedi. Göreceksin, seveceksin onu. Kâğıt bile oynar ve hatta... Ama bu aramızda kalsın... pipo bile içer.</p>
		  <p class="normal">— Ne diyorsun? Öyleyse yemekten sonra bir el çeviririz, hakkından gelirim...</p>
		  <p class="normal">— Ha-ha-ha... Göreceğiz! Dedindi dersin!</p>
		  <p class="normal">Bazarov üzerine basa basa,</p>
		  <p class="normal">— Ne o? Eski günlerini mi hatırladın yoksa? dedi.</p>
		  <p class="normal">Vasiliy İvanoviç'in bronz rengi yanakları koyu kırmızı oldu.</p>
		  <p class="normal">— Hiç utanmıyor musun Yevgeniy... Geçmiş geride kalmıştır artık. Evet, karşınızda itiraf ediyorum: Gençliğimde böyle bir tutkuya kaptırmıştım kendimi. Ama cezamı da çektim! Hava da ne sıcak. İzin verin, yanınıza oturuvereyim. Size engel olmuyorum ya?</p>
		  <p class="normal">— Hiç de... dedi Arkadiy.</p>
		  <p class="normal">Vasiliy İvanoviç oflaya puflaya oturdu samanların üzerine.</p>
		  <p class="normal">— Şu anda oturduğunuz yer, bana ordugâhta geçirdiğim günleri hatırlattı baylar, diye başladı. Sahra hastanemiz hep böyle saman yığınlarının yakınında kurulurdu. Ona bile şükrederdik... (Göğüs geçirdi.) Gençliğimde çok şey gördüm, çok. Sözgelişi, izin verirseniz size Besarabya'daki salgın hastalıktan ilginç bir öykü anlatayım.</p>
		  <p class="normal">Bazarov babasının sözünü kesti:</p>
		  <p class="normal">— Vladimir nişanını almana neden olan olaydan mı söz edeceksin? Biliyoruz, biliyoruz... Peki ama neden takmıyorsun madalyanı?</p>
		  <p class="normal">— Önyargılarımın olmadığını söylemiştim sana, diye mırıldandı Vasiliy İvanoviç. (Oysa daha dün ceketinden kırmızı kurdeleyi söktürmüştü. Salgın hastalıkta ilgili olayı anlatmaya başladı. Arkadiy'e Bazarov'u gösterip sevecen bir tavırla göz kırparak fısıldadı.) Uyudu mu? (Seslendi Bazarov'a.) Yevgeniy! Kalk hadi! Yemeğe gidiyoruz...</p>
		  <p class="normal">Özenle taranmış gür saçlarıyla, eflatun rengi ipek cüppesinin işlemeli kuşağıyla gösterişli ve şişman bir adam olan Peder Aleksey'in zeki, hazırcevap biri olduğu anlaşılıyordu. Öncelikle, onun kutsamasına gereksinim duymadıklarını hemen sezinlemiş gibi, Arkadiy'le Bazarov'a uzattı elini. Genelde rahattı. Böylece hem kendini küçük düşürmemiş hem de karşısındakileri kırmamış oluyordu. Bir ara papaz okulunda okutulan Latinceyle alay etti ve piskoposunu savundu; iki bardak şarap içti, üçüncüyü geri çevirdi. Arkadiy'den bir sigara aldı, ama onu eve götüreceğini söyleyip yakmadı. Hoş olmayan yalnızca bir şeyi vardı: Yüzüne konmaya çalışan sinekleri elini yavaşça sallayarak yakalamaya çalışıyor, yakaladığında da ezip öldürüyordu. Oyun masasına ölçülü bir hoşnutlukla oturdu ve Bazarov'un banknot olarak iki buçuk rublesini aldı: Arina Vlasyevna'nın evinde gümüş ruble kullanılmazdı... Yaşlı kadıncağız gene oğlunun yanında oturmuş (ama kâğıt oynamıyordu), yanağını küçücük yumruğuna dayamıştı, ancak atıştırılacak bir şey getirilmesini söyleyeceği zamanlar yerinden kalkıyordu. Bazarov'u okşamaya korkuyor, oğlu da onu bunun için cesaretlendirmiyor, kendisini okşamasına fırsat vermiyordu; öte yandan Vasiliy İvanoviç de oğlunu "rahatsız etmemesi" için uyarıyordu Arina Vlasyevna'yı. "Gençler böyle şeylerden hoşlanmazlar," diyordu. (O günkü yemeğin nasıl olduğunu anlatmaya gerek yok. Sığır eti almak için Timofeiç sabah erkenden arabaya atlayıp yola çıkmıştı. Muhtar ise hanibalığı, sazan, ıstakoz getirmek için başka bir yana koşturmuştu. Yalnızca mantarlar için köylü kadın kırk iki kapik almıştı.) Gel gelelim, Arina Vlasyevna'nın Bazarov'dan ayırmadığı gözlerinde yalnızca sevgi ve bağlılıktan başka şeyler daha vardı: Hem merak ve korkuyla karışık bir hüzün vardı bakışında, hem de naçiz bir sitem.</p>
		  <p class="normal">Ancak Bazarov'un, annesinin bakışlarını tahlil edecek hali yoktu; pek seyrek ona dönüp bakıyor, kısa sorular soruyordu. Bir kez de "şans" getirmesi için elini uzatmasını istemişti ondan; annesi yumuşacık elini usulca onun sert, geniş avucuna koymuştu.</p>
		  <p class="normal">Aradan bir zaman geçtikten sonra sordu ona annesi:</p>
		  <p class="normal">— Nasıl, yararı oldu mu?</p>
		  <p class="normal">Bazarov kayıtsız bir gülümsemeyle,</p>
		  <p class="normal">— Daha kötü oldu, diye karşılık verdi.</p>
		  <p class="normal">Peder Aleksey güzel sakalını sıvazlarken, üzgünmüş gibi,</p>
		  <p class="normal">— Fazla atak oynuyor, dedi.</p>
		  <p class="normal">Vasiliy İvanoviç,</p>
		  <p class="normal">— Napolyon'un kuralı, peder, Napolyon'un kuralı, dedi.</p>
		  <p class="normal">Bir as oynadı.</p>
		  <p class="normal">Peder Aleksey Bazarov'un asını kozla kırıp,</p>
		  <p class="normal">— Bu kuralı da onu St. Helene adasına götürdü, diye mırıldandı.</p>
		  <p class="normal">Arina Vlasyevna sordu oğluna:</p>
		  <p class="normal">— Frenküzümü suyu ister misin?</p>
		  <p class="normal">Bazarov yalnızca omuz silkti.</p>
		  <p class="normal">Bazarov ertesi gün şöyle diyordu Arkadiy'e:</p>
		  <p class="normal">— Yok! Yarın gidiyorum buradan. Sıkıldım. Çalışmak istiyorum ama burada olanaksız. Tekrar size geleceğim; her şeyimi orada bıraktım. Hiç değilse bir odaya kapanıp çalışmak mümkün sizin evde. Babam, "Çalışma odam emrinde... kimse rahatsız etmez seni orada," dese de bir adım ayrılmıyor yanımdan. Kapıyı kapayıp onu içeri almamak da olmuyor. Annem de öyle. Bitişik odada içini nasıl çektiğini duyuyorum. İster istemez gidiyorum yanına... konuşacak bir şey bulamıyorum.</p>
		  <p class="normal">Arkadiy,</p>
		  <p class="normal">— Kadıncağız çok üzülüyor, dedi. Baban da...</p>
		  <p class="normal">— Tekrar dönerim yanlarına.</p>
		  <p class="normal">— Ne zaman?</p>
		  <p class="normal">— Petersburg'a giderken.</p>
		  <p class="normal">— Özellikle annen için üzülüyorum.</p>
		  <p class="normal">— Nedenmiş? Meyvelerle gönlünü mü kazandı yoksa?</p>
		  <p class="normal">Arkadiy bakışını yere indirdi.</p>
		  <p class="normal">— Anneni tanımamışsın sen Yevgeniy. Yalnızca harika bir kadın değil o, doğrusu, aynı zamanda çok da zeki. Bu sabah yarım saat kadar sohbet etti benimle. Öylesine akıllıca, ilginç şeyler anlattı ki...</p>
		  <p class="normal">— Sanırım hep benden söz etmiştir?</p>
		  <p class="normal">— Yalnızca senden değil.</p>
		  <p class="normal">— Olabilir, dışarıdan baktığın için sen daha iyi görüyorsundur. Bir kadın yarım saat sohbet edebiliyorsa, iyiye işarettir bu. Ama gene de gideceğim buradan.</p>
		  <p class="normal">— Bunu onlara anlatman kolay olmayacak. İki hafta sonra ne yapacağımız üzerine planlar yapıyorlar çünkü.</p>
		  <p class="normal">— Evet, zor olacak. Bugün babamı kızdırmakla hiç iyi etmedim: Önümüzdeki günlerde köle bir köylüsünün kırbaçlanmasını emretmiş, iyi de yapmış; evet, evet, öyle korkmuş gibi bakma yüzüme. Çok iyi yapmış, çünkü adam uslanmaz bir hırsız ve korkunç bir ayyaşmış. Ne var ki, babam bundan, nasıl derler, haberim olduğunu bilmiyordu. Çok bozuldu, şimdi bir kez daha üzmem gerekecek onu... Neyse canım! Bayrama kadar unutur!</p>
		  <p class="normal">Bazarov "Neyse canım!" demişti ama, niyetini Vasiliy İvanoviç'e açmak için bütün gün kararsız, dolaşıp durmuştu ortalarda. Nihayet, çalışma odasında ona iyi geceler dilerken uzun uzun esnedikten sonra babasına şöyle demişti:</p>
		  <p class="normal">— Ha... sana söylemeyi az kaldı unutuyordum... Söyle de bizim atları yarın Fedot'a, posta hanına göndersinler.</p>
		  <p class="normal">Vasiliy İvanoviç şaşırdı.</p>
		  <p class="normal">— Ne o, bay Kirsanov gidiyor mu?</p>
		  <p class="normal">— Evet, ben de onunla gidiyorum.</p>
		  <p class="normal">Vasiliy İvanoviç olduğu yerde şöyle bir döndü.</p>
		  <p class="normal">— Sen de mi gidiyorsun?</p>
		  <p class="normal">— Evet... Gitmem gerek. Atlarla ilgilen lütfen.</p>
		  <p class="normal">— Pekâlâ... diye kekeledi ihtiyar. Evet, posta hanına... Tamam... Olur... Yalnız... Yalnız... Nasıl olacak bu?</p>
		  <p class="normal">— Arkadiy'lerde kısa bir süre kalmam gerek. Sonra gene buraya döneceğim.</p>
		  <p class="normal">— Evet! Kısa bir süre... Tamam. (Vasiliy İvanoviç mendilini çıkardı. Sümkürürken neredeyse yere kadar eğildi.) Ne yaparsın? Olur... olur böyle şeyler. Senin burada daha uzun... kalacağını sanıyordum. Üç güncük... Üç yıllık ayrılıktan sonra çok az bu Yevgeniy!</p>
		  <p class="normal">— Yakında döneceğim dedim ya. Şimdi oraya gitmek zorundayım.</p>
		  <p class="normal">— Zorundaysan... Ne yapalım? Önce görevini yerine getirmelisin... Atları gönderelim diyorsun, öyle mi? Pekâlâ. Arina'yla ben böyle bir şeyi beklemiyorduk kuşkusuz. Kadıncağız odanı süslemek için komşudan çiçek bile istemişti. (Vasiliy İvanoviç'in sözünü etmediği daha birçok şey vardı: Örneğin, her sabah ortalığın aydınlanmasıyla birlikte yataktan kalkıyor, çıplak ayaklarında terlikleri, Timofeiç'le uzun uzun planlar yapıyor, titreyen elleriyle cüzdanından peş peşe birkaç eski püskü banknot çıkarıyor, ona çoğunluğu yiyecek olmak üzere birçok şey, bu arada, genç konukların çok hoşlandığını fark ettiği kırmızı şarap ısmarlıyordu.) Önemli olan insanın özgürlüğüdür, benim prensibimdir bu... İnsanları sıkmam... ayrıca...</p>
		  <p class="normal">Birden sustu Vasiliy İvanoviç, kapıya yöneldi.</p>
		  <p class="normal">— Yakında görüşeceğiz baba, dedi Bazarov. Söz...</p>
		  <p class="normal">Ama Vasiliy İvanoviç arkasına dönmeden kolunu salladı yalnızca ve çıktı. Yatak odasına gidince karısını yatakta buldu ve onu uyandırmamaya çalışarak sessizce dua etmeye başladı. Ama uyandı karısı.</p>
		  <p class="normal">— Sen misin Vasiliy İvanıç? diye sordu.</p>
		  <p class="normal">— Benim, anacığım!</p>
		  <p class="normal">— Yevgeniy'imin yanından mı geliyorsun? Biliyor musun, bir korku var benim içimde: Divanda rahat uyuyabiliyor mu dersin? Anfisuşka'ya ona senin asker döşeğinle yeni yastıklar vermesini söyledim. Bizim kuştüyü yastığımızı verirdim ona ama, hatırlıyorum, yumuşak yastıkta uyuyamaz.</p>
		  <p class="normal">— Neyse anacığım, telaş etme sen... Rahatı yerinde onun... (Alçak sesle duasını sürdürdü.) Yüce Tanrım, sen bağışla biz günahkârları...</p>
		  <p class="normal">Vasiliy İvanoviç acıyordu yaşlı karısına, zavallıyı bekleyen büyük acıyı anlatıp gecesini zehir etmek istemiyordu.</p>
		  <p class="normal">Ertesi gün Bazarov'la Arkadiy yola çıktılar. Daha sabahtan derin bir hüzün vardı evin içinde; Anfisuşka'nın elinden tabak çanak düşüyordu. Fedka bile ne olup bittiğine akıl erdiremiyordu, sonunda ayağındaki çizmeleri çıkarıp atmıştı. Vasiliy İvanoviç her zaman olduğundan daha telaşlıydı: Cesur görünmeye çalıştığı belliydi, bağıra bağıra konuşuyor, ayaklarını hızla yere vuruyordu, ama yüzü süzülmüştü ve gözlerini hep kaçırıyordu oğlundan. Arina Vlasyevna sessizce ağlıyordu; kocası sabah erkenden iki saat onunla konuşmamış, onu yatıştırmaya çalışmamış olsaydı kendini bütünüyle bırakır, ne yapacağını şaşırırdı. Bazarov, en geç bir ay sonra döneceğine dair bitmek tükenmek bilmeyen sözler verdikten sonra annesinin kolları arasından sıyrılarak yaylıya atladığında, atlar hareket edip tekerlekler döndüğünde, çıngırağın sesi duyulduğunda... arkasından bakmanın bir yararı olmazdı artık, tekerleğin çıkardığı toz bile yere inmişti çünkü, Timofeiç iki büklüm, yürürken yalpalayarak dönüp odasına gitmişti... Yaşlı karı kocaysa, sanki birden küçülmüş, köhneleşmiş evde yapayalnız kaldıklarında, Vasiliy İvanoviç kendini tutmaya çalışarak kapının önünde mendilini bir süre daha salladıktan sonra bir sandalyeye çökmüştü, başı önüne düşmüştü... Mırıldanmıştı kendi kendine: "Bırakıp gitti bizi, bırakıp gitti! Yanımızda sıkıldı." Yalnızca işaret parmağını kaldırıp birkaç kez tekrarlamıştı kendi kendine: "Şu parmağım gibi yapayalnızım artık!" O zaman Arina Vlasyevna yaklaşmıştı yanına, ak düşmüş başını onun ak düşmüş başına dayayıp "Ne yaparsın Vasiliyciğim!" demişti. "İnsanın oğlu kendinden kopmuş bir parçadır, derler. Bir şahindir oğul: Canı istedi uçup geldi yanımıza, canı istedi, uçup gitti... Seninle ben bir ağaç kovuğunda iki mantar gibiyiz, diz dize otururuz, bir yere gidemeyiz. Yalnızca ben kalacağım senin yanında daima... sen de benim yanımda..."</p>
		  <p class="normal">Vasiliy İvanoviç ellerini çekmişti yüzünden; karısını, hayat arkadaşını, gençlik yıllarında olduğu gibi sevgiyle kucaklamış, kollarının arasında sıkmıştı onu: Her zaman karısı teselli ederdi onu.</p>
</body>
</html>