<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_18">XVIII</h1>
		  <p class="normal">Ertesi gün Odintsova kahvaltıya indiğinde Bazarov uzun süredir başını fincanına eğmiş, öyle oturuyordu. Birden başını kaldırıp bakmıştı ona... Anna Sergeyevna da biri onu dürtmüş gibi dönüp Bazarov'a baktı, geceden bu yana yüzü hafiften sararmış gibiydi. Kahvaltıdan sonra hemen odasına çekildi ve öğle yemeğine kadar orada kaldı. Sabahleyin hava yağmurluydu, dolaşmaya çıkmak olanaksızdı. Herkes konuk salonunda toplanmıştı. Arkadiy bir derginin son sayısını almış, okuyordu. Prenses, her zamanki alışkanlığıyla önce Arkadiy uygunsuz bir şey yapıyormuş gibi, ona kötü kötü baktı, ama beriki hiç ilgilenmedi onunla.</p>
		  <p class="normal">Anna Sergeyevna,</p>
		  <p class="normal">— Yevgeniy Vasilyeviç, dedi, odama gelir misiniz... Bir şey soracağım size... Dün akşam bir kılavuz kitaptan söz etmiştiniz bana...</p>
		  <p class="normal">Kalkıp kapıya yürüdü Anna Sergeyevna. Prenses çevresine bakışıyla şöyle der gibiydi: "Bakın, bakın nasıl şaşırdım, görüyor musunuz!" Sonra gene Arkadiy'e dikti gözlerini. Ama Arkadiy bu kez yüksek sesle okumaya başladı ve yanında oturduğu Katya ile bakışıp okumayı sürdürdü.</p>
		  <p class="normal">Odintsova çabuk adımlarla girdi odasına. Bazarov bakışlarını önü sıra kayarak giden ipek giysiden ayırmadan, giysinin hışırtısını ve ıslığını dinleyerek ondan geri kalmamaya çalışıyordu. Odintsova dün akşam oturduğu aynı koltuğa çöktü, Bazarov da kendi yerine oturdu.</p>
		  <p class="normal">Kısa süren bir sessizlikten sonra sordu Anna Sergeyevna:</p>
		  <p class="normal">— Neydi o kitabın adı?</p>
	    <p class="normal">— Pelouse ve Frémy'in "Notions Générales"... dedi Bazarov. Ganot'un "Traité eleméntaire de physique expérimentale"<a href="babalarveogullar_split_032.html#footnote-600-31" id="footnote-600-31-backlink" name="footnote-600-31-backlink">[31]</a> kitabını da öneririm. Bu eserde resimler çok daha belirgindir ve özellikle bu kitapta...</p>
		  <p class="normal">Odintsova kolunu öne uzattı.</p>
		  <p class="normal">— Yevgeniy Vasilyeviç, bağışlayın, kitaptan söz etmek için çağırmadım sizi buraya. Dünkü konuşmamızı sürdürmek istiyorum. Öyle acele çıkıp gittiniz ki... Sıkılmayacaksınız, değil mi?</p>
		  <p class="normal">— Emrinizdeyim Anna Sergeyevna. Dün akşam neden söz ediyorduk?</p>
		  <p class="normal">Odintsova yan yan baktı Bazarov'a.</p>
		  <p class="normal">— Yanılmıyorsam, mutluluktan konuşuyorduk. Kendimden söz ediyordum size. Birden "mutluluk" sözcüğü çıktı ağzımdan. Söyler misiniz, sözgelimi müzik dinlerken, sevdiğimiz insanlarla güzel bir akşam geçirirken, onlarla sohbet ederken duyduğumuz haz neden daha çok bir yerlerde var olan büyük bir mutluluğun yansımasıymış gibi gelir bize? Nedeni nedir bunun? Belki siz hiç tatmamışsınızdır bu duyguyu?</p>
		  <p class="normal">— Deyimi bilirsiniz: "Mutluluk bizim olmadığımız yerdedir." Ayrıca, tatmin olmadığınızı dün kendiniz de söylediniz. Benim aklımaysa böyle şeyler gelmez.</p>
		  <p class="normal">— Belki de komik buluyorsunuzdur bunları?</p>
		  <p class="normal">— Hayır, ama aklıma gelmiyorlar.</p>
		  <p class="normal">— Gerçekten mi? Biliyor musunuz, aklınızdakileri bilmeyi çok isterdim.</p>
		  <p class="normal">— Nasıl? Anlayamadım.</p>
		  <p class="normal">— Bakın ne diyeceğim, uzun zamandır size karşı açık olmak istiyordum. Bunu size söylememe gerek yok ya –zaten biliyorsunuz– sıradan bir insan değilsiniz; henüz gençsiniz, önünüzde koca bir hayat var. Neye hazırlıyorsunuz kendinizi? Nasıl bir gelecek bekliyor sizi? Demek istediğim şu: Amacınız nedir, nereye gidiyorsunuz, ruhunuzda neler var? Sözün kısası, kimsiniz siz, nesiniz?</p>
		  <p class="normal">— Şaşırtıyorsunuz beni Anna Sergeyevna... Doğal bilimlerle ilgilendiğimi biliyorsunuz. Kim olduğuma gelince...</p>
		  <p class="normal">— Evet, kimsiniz?</p>
		  <p class="normal">— Söyledim size, geleceğin köy hekimiyim.</p>
		  <p class="normal">Anna Sergeyevna sabırsız bir hareket yaptı.</p>
		  <p class="normal">— Neden öyle söylüyorsunuz? Kendiniz de inanmıyorsunuz buna. Arkadiy'den böyle bir cevap bekleyebilirim, ama sizden asla...</p>
		  <p class="normal">— Arkadiy'le ne ilgisi...</p>
		  <p class="normal">— Kesin! Böylesine mütevazı bir uğraşla yetinecek biri misiniz siz, hem her zaman tıbbın sizce bir anlamı olmadığını söylemiyor muydunuz? Sizin gibi gururuna düşkün bir insan köy hekimi olacak ha! Benden uzaklaşmak için böyle söylüyorsunuz, çünkü hiç güvenmiyorsunuz bana. Ama biliyor musunuz, Yevgeniy Vasilyeviç, ben sizi anlayabilirdim: Bir zamanlar yoksul ve gururuma düşkündüm, tıpkı sizin gibi; sizin yaşadıklarınızı ben de yaşadım muhtemelen.</p>
		  <p class="normal">— Bütün bu söyledikleriniz çok güzel, Anna Sergeyevna, ama bağışlayın beni... kendimden söz etmeye alışık değilimdir, hem aramızda öylesine bir uçurum var ki...</p>
		  <p class="normal">— Nasıl bir uçurum? Gene bir aristokrat olduğumu mu söyleyeceksiniz? Yeter artık Yevgeniy Vasilyiç. Sanırım kanıtlamışımdır size...</p>
		  <p class="normal">Bazarov, Anna Sergeyevna'nın sözünü kesti:</p>
		  <p class="normal">— Ayrıca büyük bölümü bize bağlı olmayan gelecek üzerine konuşmanın, düşünmenin ne gereği var? Bir şeyler yapma şansını yakalarsan ne âlâ, ama olmazsa, önceden boşuna gevezelik etmeye değmez en azından.</p>
		  <p class="normal">— Dostça sohbeti gevezelik sayıyorsunuz... Yoksa bir kadın olarak güveninize değer mi bulmuyorsunuz beni? Gerçi hepimizi küçümsüyorsunuz ya.</p>
		  <p class="normal">— Sizi küçümsemiyorum Anna Sergeyevna, siz de biliyorsunuz bunu.</p>
		  <p class="normal">— Hayır, bir şey bildiğim yok benim... Ama tutalım ki, gelecekte yapacaklarınızla ilgili konuşmaktan hoşlanmadığınızı anlıyorum; ama şimdi içinizde olup biteni...</p>
		  <p class="normal">— Olup biteni! diye tekrarladı Bazarov. Sanki ben bir devlet veya toplummuşum gibi konuşuyorsunuz! Kim ne derse desin, hiç de ilgi çekici bir şey değil bu; ayrıca insan içinde "olup biteni" her zaman yüksek sesle dışavurabilir mi?</p>
		  <p class="normal">— Peki ama insanın ruhunda olanları neden açıklayamayacağını ben anlayamıyorum.</p>
		  <p class="normal">— Siz açıklayabilir misiniz? diye sordu Bazarov.</p>
		  <p class="normal">Anna Sergeyevna kısa süren bir kararsızlıktan sonra karşılık verdi:</p>
		  <p class="normal">— Açıklayabilirim.</p>
		  <p class="normal">Bazarov başını önüne eğdi.</p>
		  <p class="normal">— Siz benden daha talihlisiniz o zaman, dedi.</p>
		  <p class="normal">Anna Sergeyevna sorar gibi baktı Bazarov'un yüzüne. Konuşmasını sürdürdü:</p>
		  <p class="normal">— Siz ne derseniz deyin, bence boşuna tanışmadık sizinle ve sonunda iki iyi dost olacağız. Sizin bu, nasıl söylesem, gerginliğinizin, kendinizi tutmanızın eninde sonunda geçeceğine inanıyorum.</p>
		  <p class="normal">— Peki kendimi tuttuğumu... ne demiştiniz başka... gerginliğimi... gerçekten fark ettiniz mi bende?</p>
		  <p class="normal">— Evet.</p>
		  <p class="normal">Bazarov kalkıp pencerenin önüne gitti.</p>
		  <p class="normal">— Peki, bu gerginliğimin nedenini, içimde neler olup bittiğini bilmek ister miydiniz?</p>
		  <p class="normal">Odintsova, kendisinin de anlayamadığı ürkek bir tavırla tekrarladı:</p>
		  <p class="normal">— Evet.</p>
		  <p class="normal">— Ve kızmayacaksınız?</p>
		  <p class="normal">— Hayır.</p>
		  <p class="normal">Bazarov, Odintsova'ya arkası dönük, pencerenin önünde ayakta duruyordu.</p>
		  <p class="normal">— Hayır mı? Öyleyse şunu bilin ki, aptalca, deli gibi seviyorum sizi... Sonunda istediğinize ulaştınız işte...</p>
		  <p class="normal">Odintsova kollarını öne doğru uzattı, Bazarov'sa alnını pencerenin camına dayamıştı. Soluk soluğaydı, tüm bedeni belirgin bir şekilde titriyordu. Ama bu bir delikanlının ürkek titremesi değildi, aşkını sevdiği insana ilk kez açmasının o tatlı korkusu da: İçinde çırpınan bir tutkuydu bu; öfkeye benzeyen, belki de öfkenin eşi olan çok güçlü, ağır bir tutku... Odintsova hem korkuya kapılmış, hem de Bazarov'a acımaya başlamıştı.</p>
		  <p class="normal">— Yevgeniy Vasilyiç, dedi.</p>
		  <p class="normal">İstemdışı bir sevecenlik vardı sesinde.</p>
		  <p class="normal">Birden döndü Bazarov, gözlerinde onu yiyecek gibi bir ifadeyle Odintsova'nın üzerine atılıp iki elini yakaladı ve kadını kendine çekip göğsüne bastırdı.</p>
		  <p class="normal">Odintsova hemen kurtulmadı Bazarov'un kollarının arasından, ama kısa bir süre sonra odanın en uzak köşesinde dikilmiş, oradan Bazarov'a bakıyordu. Bazarov ona doğru koştu...</p>
		  <p class="normal">Odintsova telaşla, korku içinde fısıldadı:</p>
		  <p class="normal">— Beni yanlış anladınız...</p>
		  <p class="normal">Görünüşe bakılırsa, Bazarov bir adım daha yaklaşsaydı, bir çığlık atacaktı... Bazarov dudaklarını ısırdı ve çıktı odadan.</p>
		  <p class="normal">Yarım saat sonra hizmetçi kadın Bazarov'dan bir pusula getirdi Anna Sergeyevna'ya. Hepsi bir satırcıktı pusulanın: "Bugün buradan gitmeli miyim, yoksa yarına kadar kalabilir miyim?" Anna Sergeyevna şöyle cevap yazdı: "Ne diye gideceksiniz? Ben sizi anlayamadım, siz de beni." Sonra şöyle düşündü: "Ben kendimi de anlayamadım."</p>
		  <p class="normal">Yemek saatine kadar ortalarda görülmedi Odintsova; elleri arkasında, kâh aynanın karşısında, kâh pencerenin önünde durarak odasında aşağı yukarı dolaştı; yanıyor gibi hissettiği ensesini arada bir mendiliyle yavaşça siliyordu. Bazarov'u açık olmaya, onun deyimiyle, ona "ulaşmaya" kendisini neyin zorladığını soruyordu kendine; nasıl hiçbir şeyin farkına varmamıştı... Yüksek sesle şöyle mırıldanıyordu: "Suçluyum; bunu önceden göremedim." Bazarov'un ona doğru atıldığında yüzünde beliren neredeyse vahşi ifadeyi hatırladıkça düşüncelere dalıyor, yüzü kıpkırmızı oluyordu.</p>
		  <p class="normal">Birden "Acaba?" diye mırıldandı, durup kâküllerini arkaya attı... Aynada görüyordu kendini; arkaya attığı başının görüntüsü, yarı aralık dudakları ve gözlerindeki gizemli bir gülümseme, o anda kendisinin de utandığı bir şey söyler gibiydi...</p>
		  <p class="normal">Sonunda verdi kararını: "Yok... Tanrı bilir, nerelere götürürdü beni bu. Şakaya gelmez böyle şeyler; kim ne derse desin, dünyada en önemli olan huzurdur."</p>
		  <p class="normal">Henüz bozulmamıştı huzuru, ama üzülmüş, nedenini bilmeden bir ara ağlamıştı bile; ne var ki, gururunun incinmesi değildi ağlamasının nedeni. Gururunun incindiğini düşünmüyordu: Daha çok, suçlu hissediyordu kendini. Bulanık birtakım duyguların etkisi altında, yaşamın ondan uzaklaştığını hissederek, yeni bir şeylere duyduğu özlemle kendini belli bir yere kadar zorlamış, o yaşama şöyle bir bakmak istemişti... ve orada dipsiz bir uçurum, bir boşluk... veya çirkinlik görmüştü.</p>
</body>
</html>