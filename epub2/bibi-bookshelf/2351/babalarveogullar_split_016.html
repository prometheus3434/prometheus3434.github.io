<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_13">XIII</h1>
		  <p class="normal">Avdotya Nikitişna (ya da Yevdoksiya) Kukşina'nın Moskova tarzı döşeli soylulara özgü küçük evi ... kentinin son zamanlarda çıkan yangınlardan birinde harap olmuş sokaklarından birindeydi; bilindiği gibi, taşra kentlerimizde her beş yılda bir düzenli olarak yangın çıkar. Kapıda kaykılmış bir levhanın altında bir çıngırak kolu vardı. Gelenleri holde ne hizmetçiye ne de evin bir yakınına benzeyen, başında bağcıklı başlığıyla bir kadın karşıladı; ev sahibesinin ilerici biri olduğunun kesin delilleriydi bunlar. Sitnikov, Avdotya Nikitişna'nın evde olup olmadığını sordu.</p>
		  <p class="normal">Bitişik odadan ince bir ses geldi:</p>
		  <p class="normal">— Siz misiniz Victor?</p>
		  <p class="normal">Başlıklı kadın hemen kayboldu gözden.</p>
		  <p class="normal">Sitnikov, Macar ceketini kıvrak bir hareketle çıkarırken (altında deri bir uzun yelek vardı), Arkadiy'le Bazarov'a şöyle bir göz atıp,</p>
		  <p class="normal">— Yalnız değilim, diye seslendi.</p>
		  <p class="normal">Ses içeriden cevap verdi:</p>
		  <p class="normal">— Önemli değil. Entrez.<a href="babalarveogullar_split_032.html#footnote-600-19" id="footnote-600-19-backlink" name="footnote-600-19-backlink">[19]</a></p>
		  <p class="normal">Gençler odaya girdiler. Oda konuk odasından çok bir çalışma odasına benziyordu. Tozlu masaların üzerinde kâğıtlar, mektuplar, çoğunun sayfaları açılmamış kalın Rus dergileri vardı; yerler beyaz sigara izmaritleriyle doluydu. Pek düzgün sayılamayacak ipek giysili, karışık sarı saçlarına oyalı bir eşarp takmış, kısa kolları kocaman bileziklerle dolu, gençten bir kadın, deri kanepeye yarı uzanmıştı. Kenarları sararmış kakım kürklü kadife pelerinini gelişigüzel omuzlarına alıp doğruldu. Elini Sitnikov'a uzatarak baygın baygın,</p>
		  <p class="normal">— Hoş geldin Victor, dedi.</p>
		  <p class="normal">Sitnikov, Bazarov'a öykünerek kısaca,</p>
		  <p class="normal">— Bazarov, Kirsanov... diye mırıldandı.</p>
		  <p class="normal">Kukşina,</p>
		  <p class="normal">— Hoş geldiniz, dedi.</p>
		  <p class="normal">Sonra aralarındaki küçük, kalkık kırmızı burnunun yetim kalmış gibi göründüğü yuvarlak gözlerini Bazarov'a dikerek ekledi:</p>
		  <p class="normal">— Sizi tanıyorum.</p>
		  <p class="normal">Onun da elini sıktı.</p>
		  <p class="normal">Bazarov yüzünü buruşturdu. Bu serbest düşünceli kadının ufak tefek, alımsız görünüşünde belli bir çirkinlik yoktu; ne var ki, yüz ifadesi ona bakanın üzerinde tatsız bir duygu uyandırıyordu. İnsanın içinden ister istemez ona şöyle sormak geliyordu: "Ne o, karnın mı aç? Yoksa canın mı sıkılıyor? Yoksa korkuyor musun? Neden böyle gerginsin?" Sitnikov gibi o da kaygılı görünüyordu. Davranışları çok serbest gibiydi, ama aynı zamanda bir sakarlık da vardı halinde: Kendini iyi yürekli, sade biri sanıyor olmalıydı. Oysa ne yaparsa yapsın, siz hep onun aslında bunu yapmak istemediğini düşünüyordunuz. Her şeyi, sanki çocukların dediği gibi mahsusçuktandı, yani sadelik ve doğallıktan uzaktı.</p>
		  <p class="normal">— Evet, evet, tanıyorum ben sizi Bazarov, diye tekrarladı. (Çoğu taşralı ve Moskovalı bayanlar gibi onun da yeni tanıştığı her erkeği soyadıyla çağırma alışkanlığı vardı.) Bir sigara yakar mısınız?</p>
		  <p class="normal">Bu arada bir koltuğa yayılıp bacağını havaya kaldırmış olan Sitnikov,</p>
		  <p class="normal">— Sigara da fena olmaz ama, siz önce yemek verin bize lütfen, dedi. Çok açız çünkü. Ayrıca söyleyin de, bir şişe şampanya getirsinler.</p>
		  <p class="normal">— Keyfine de pek düşkündür, dedi Yevdoksiya ve güldü. (Gülerken üst dişeti görünürdü.) Ne dersiniz Bazarov, keyfine pek düşkün değil midir?</p>
		  <p class="normal">Sitnikov pek kurularak,</p>
		  <p class="normal">— Rahat yaşamayı severim, dedi. Liberal olmamı engellemez bu.</p>
		  <p class="normal">Yevdoksiya,</p>
		  <p class="normal">— Hayır engeller, engeller! diye haykırdı. (Hizmetçisine yemek ve şampanya konusuyla ilgilenmesini söyledikten sonra Bazarov'a dönüp ekledi.) Bu konuda siz ne düşünüyorsunuz? Hiç kuşkum yok, paylaşıyorsunuzdur benim bu görüşümü.</p>
		  <p class="normal">— Hayır, dedi Bazarov. Bir parça et bir parça ekmekten daha iyidir, kimya açısından da öyledir.</p>
		  <p class="normal">— Siz kimyayla mı ilgileniyorsunuz? Ben çok severim kimyayı. Yeni bir yapıştırıcı bile yaptım.</p>
		  <p class="normal">— Yapıştırıcı mı? Siz mi?</p>
		  <p class="normal">— Evet, ben. Hem ne için biliyor musunuz? Kukla yapımında kullanmak için, kuklanın başı kopmasın diye. Gördüğünüz gibi ben de pratik bir insanım. Ama bütünüyle hazır değil. Daha Liebig'i okumam gerekiyor. Aklıma gelmişken, "Moskova Haberleri"nde Kislyakov'un kadın emeği üzerine makalesini okudunuz mu? O makaleyi okuyun lütfen. Sanırım, kadın sorununa ilgi duyuyorsunuzdur. Ya okul sorununa? Arkadaşınız ne iş yapıyor? Adı nedir?</p>
		  <p class="normal">Bayan Kukşina nazlı bir kayıtsızlıkla, cevap beklemeden peş peşe sıralıyordu sorularını; şımarık çocuklar da dadılarıyla böyle konuşur...</p>
		  <p class="normal">— Adım Arkadiy Nikolaiç Kirsanov ve yaptığım hiçbir iş yok, dedi Arkadiy.</p>
		  <p class="normal">Yevdoksiya bir kahkaha attı.</p>
		  <p class="normal">— Bu çok hoş işte! Ne yani, sigara da mı içmiyorsunuz? Viktor, biliyor musunuz, size çok kızgınım.</p>
		  <p class="normal">— Neden?</p>
		  <p class="normal">— Gene George Sand'ı övmeye başladığınızı duydum. Oysa çağdışı bir kadından başka bir şey değildir! Emerson'la nasıl bir tutabilirsiniz onu? Eğitimle de, fizyolojiyle de, hiçbir şeyle ilgili bir fikri yok. Embriyolojinin adını bile duymadığına eminim; oysa günümüzde böyle şeyleri bilmeden ne yapabilirsiniz? (Bunu söylerken kollarını bile iki yana açmıştı Yevdoksiya.) Ah, bu konuda ne harika bir yazı yazmış Yeliseviç! Dâhi bir bay şu Yeliseviç! (Yevdoksiya "adam" yerine her zaman "bay" sözcüğünü kullanırdı.) Bazarov, gelin kanepede benim yanıma oturun. Bilmiyorsunuzdur belki, sizden çok korkarım ben.</p>
		  <p class="normal">— İzninizle sorabilir miyim? Neden?</p>
		  <p class="normal">— Korkulacak bir baysınız da ondan; öyle bir eleştirmensiniz ki. Aman Tanrım! Komik şeyler söylüyorum, aptal bir çiftçi karısı gibi konuşuyorum. Doğrusunu isterseniz, ben de bir çiftçi karısıyım. Benim de bir çiftliğim var, hatta Yerofey adında bir kâhyam bile var, garip biridir. Cooper'ın Pathfinder'ından farkı yok. Kimseye benzemez! Gelip buraya yerleştim ben de; çekilmez bir kent, öyle değil mi? Ama ne yaparsın!</p>
		  <p class="normal">Bazarov kayıtsız bir tavırla,</p>
		  <p class="normal">— Öteki kentler gibi bir kent, dedi.</p>
		  <p class="normal">— İlginç yanı çok az, kötü olan da bu! Eskiden kışları Moskova'da geçirirdim... Ama şimdi değerli eşim Mösyö Kukşin oturuyor orada. Hem şimdi Moskova da... Bilmiyorum ama, sanırım orası da böyle olmuştur artık. Yurtdışına çıkmayı düşünüyorum; geçen yıl hazırlıklarımı tamamlamıştım bile.</p>
		  <p class="normal">— Herhalde Paris'e gidecektiniz, değil mi? dedi Bazarov.</p>
		  <p class="normal">— Paris'e ve Heidelberg'e.</p>
		  <p class="normal">— Neden Heidelberg'e?</p>
		  <p class="normal">— Neden olacak, Bunsen orada!</p>
		  <p class="normal">Buna söyleyecek bir şey bulamadı Bazarov.</p>
		  <p class="normal">— Pierre Sapojnikov... tanıyor musunuz onu?</p>
		  <p class="normal">— Hayır, tanımıyorum.</p>
		  <p class="normal">— İnsaf, Pierre Sapojnikov... Lidiya Hostatova'ya çok sık gelir.</p>
		  <p class="normal">— Onu da tanımıyorum.</p>
		  <p class="normal">— Bir gün evime kadar bana eşlik etmek istedi. Tanrıya şükür, özgür bir kadınım, çocuğum da yok... Neler diyorum ben: Tanrıya şükür, dedim! Neyse, önemli değil.</p>
		  <p class="normal">Yevdoksiya tütünden sararmış parmakları arasında bir sigara sarıp diliyle ıslattıktan sonra yaktı. Hizmetçi kadın elinde tepsiyle geldi.</p>
		  <p class="normal">— İşte kahvaltınız da geldi. Önce çerez almak ister miydiniz? Viktor, şişeyi açın, bu sizin göreviniz.</p>
		  <p class="normal">Sitnikov,</p>
		  <p class="normal">— Benim, benim, dedi ve tiz bir kahkaha daha attı.</p>
		  <p class="normal">Bazarov, üçüncü kadehini içerken,</p>
		  <p class="normal">— Burada güzel bayanlar var mı? diye sordu.</p>
		  <p class="normal">— Var, dedi Yevdoksiya. Ama hepsi de boş insanlar. Sözgelimi, mon amie<a href="babalarveogullar_split_032.html#footnote-600-20" id="footnote-600-20-backlink" name="footnote-600-20-backlink">[20]</a> Odintsova fena değildir. Ama ne yazık ki ünü... Öte yandan, bu önemli de olmayabilirdi, ancak görüşlerinde bağımsızlık, genişlik, hiçbir şey yoktur... Tüm eğitim sistemimizi değiştirmek gerek. Hep düşünmüşümdür: Kadınlarımız çok kötü eğitiliyor.</p>
		  <p class="normal">Sitnikov araya girdi:</p>
		  <p class="normal">— Onlarla bir şey yapılamaz. Küçümsenmektir tek hak ettikleri, ki ben de öyle yapıyor, tamamen küçümsüyorum onları! (Sitnikov'un en çok hoşlandığı şey birilerini küçümsemek ve bunu açıkça söylemekti; özellikle kadınlara saldırırdı, oysa birkaç ay sonra, sırf Prenses Durdoleosova olarak doğduğu için karısına yaltaklanacağını bilmiyordu.) Hiçbiri şu andaki sohbetimizi anlayabilecek durumda değildir, hiçbiri biz ciddi erkeklerin oturup onların sözünü etmesine değmez!</p>
		  <p class="normal">Bazarov,</p>
		  <p class="normal">— Zaten bizim konuşmamızı anlamaya ihtiyaçları yoktur, dedi.</p>
		  <p class="normal">Yevdoksiya söze karıştı:</p>
		  <p class="normal">— Kimden söz ediyorsunuz?</p>
		  <p class="normal">— Güzel kadınlardan.</p>
		  <p class="normal">— Nasıl? Demek siz de Proudhon'un düşüncesini paylaşıyorsunuz?</p>
		  <p class="normal">Bazarov kibirli bir tavırla doğruldu oturduğu yerde.</p>
		  <p class="normal">— Ben kimsenin düşüncesini paylaşmam: Benim kendi düşüncelerim vardır.</p>
		  <p class="normal">— Kahrolsun otoriteler! diye haykırdı Sitnikov.</p>
		  <p class="normal">Tapındığı adamın önünde düşüncesini açıkça belirtmek fırsatını yakaladığına sevinmişti.</p>
		  <p class="normal">Kukşina,</p>
		  <p class="normal">— Ama Macauley... diye başlayacak oldu.</p>
		  <p class="normal">Birden gürledi Sitnikov:</p>
		  <p class="normal">— Macauley de kahrolsun! Yoksa o hoppaları savunmaya mı niyetlisiniz siz?</p>
		  <p class="normal">— Hoppaları falan değil, kanımın son damlasına kadar savunacağıma yemin ettiğim kadın haklarını savunuyorum.</p>
		  <p class="normal">— Kahrolsun! (Ama birden sustu Sitnikov. Mırıldandı.) Kadın haklarına bir şey dediğim yok da...</p>
		  <p class="normal">— Evet, farkındayım, Panslavistsiniz siz!</p>
		  <p class="normal">— Hayır, Panslavist falan değilim, gerçi, elbette...</p>
		  <p class="normal">— Hayır! Hayır! Hayır! Panslavistsiniz. Domostroy taraftarısınız.<a href="babalarveogullar_split_032.html#footnote-600-21" id="footnote-600-21-backlink" name="footnote-600-21-backlink">[21]</a> Elinizde kırbaç olsun istiyorsunuz!</p>
		  <p class="normal">— Kırbaç iyi bir şey, dedi Bazarov. Ne var ki, son damlasına yetiştik...</p>
		  <p class="normal">Yevdoksiya, Bazarov'un sözünü kesti:</p>
		  <p class="normal">— Neyin?</p>
		  <p class="normal">— Şampanyanın, değerli Avdotya Nikitişna, şampanyanın... Sizlerin kanının değil.</p>
		  <p class="normal">Yevdoksiya devam etti:</p>
		  <p class="normal">— Kadınlara saldırıldığında kayıtsız kalamıyorum. Korkunç bir şey bu, korkunç. Onlara saldıracak yerde, Michelet'in kitabını okuyun: "De l'Amour"<a href="babalarveogullar_split_032.html#footnote-600-22" id="footnote-600-22-backlink" name="footnote-600-22-backlink">[22]</a> Harikadır! (Yevdoksiya kolunu kanepenin buruş buruş yastığının üzerine bitkin bir biçimde bırakarak ekledi.) Baylar, gelin biraz da aşktan konuşalım.</p>
		  <p class="normal">Ansızın bir sessizlik oldu.</p>
		  <p class="normal">Sessizliği Bazarov bozdu:</p>
		  <p class="normal">— Hayır, aşktan konuşmanın ne gereği var şimdi?.. Demin Odintsova'dan söz etmiştiniz... Adı buydu, değil mi? Kimdir o bayan?</p>
		  <p class="normal">— Harika bir şey! Harika! diye cıyakladı Sitnikov. Sizinle tanıştırırım. Akıllı, zengin ve dul... Ne yazık ki, tam anlamıyla gelişmiş değil: Bizim Yevdoksiya'yla da yakınlaşmalı. Sağlığınıza içiyorum Eudoxie! Tokuşturalım kadehlerimizi! "Et toc, et toc, et tin-tin-tin! Et toc, et toc, et tin-tin-tin!!"</p>
		  <p class="normal">— Çok haylazsın Victor.</p>
		  <p class="normal">Yemek uzun sürdü. Birinci şampanya şişesini ikinci, üçüncü, hatta dördüncü izledi... Yevdoksiya ha bire konuşuyor, Sitnikov da onunla yarışıyordu. Evlilik nasıl bir şeydir, bir önyargı mı, yoksa suç mudur, insanlar nasıl dünyaya gelir, eşit mi, değil mi, aslında kişilik denen şey nedir gibi konularda uzun uzun konuştular. Sonunda iş, yüzü içtiği şampanyadan kıpkırmızı kesilmiş Yevdoksiya'nın, yassı tırnaklarıyla akordu bozuk piyanonun tuşlarını gıcırdatarak, kısık sesiyle önce Çingene şarkıları, arkasından Seymour Schiff'in "Uyuyor Granada" romansını söylemesine dek vardı. Bu arada Sitnikov atkısını başına sarmış, Yevdoksiya romansta ölmek üzere olan âşığın şu sözlerini söylerken ölü taklidi yapıyordu.</p>
		  <p class="normal">"Ve birleşsin dudakların benimkilerle</p>
		  <p class="normal">Ateşli bir öpücükte"</p>
		  <p class="normal">Sonunda dayanamadı Arkadiy,</p>
		  <p class="normal">— Baylar, burası Bedlam'a<a href="babalarveogullar_split_032.html#footnote-600-23" id="footnote-600-23-backlink" name="footnote-600-23-backlink">[23]</a> döndü... dedi.</p>
		  <p class="normal">Konuşmaya seyrek olarak, komik bir sözcükle katılan Bazarov –daha çok şampanya içmekle meşguldü– yüksek sesle esnedikten sonra kalktı, Yevdoksiya'yla vedalaşmadan, Arkadiy'le birlikte çıkıp gitti. Sitnikov da arkalarından koştu.</p>
		  <p class="normal">Yaltaklanır tavırlarla Bazarov'un bir sağında, bir solunda koştururken soruyordu:</p>
		  <p class="normal">— Ee, nasıldı, nasıldı? Çok ilginç biri olduğunu söylemiştim size! Keşke onun gibi daha çok kadınımız olsa! Bir açıdan üstün bir yüksek ahlak örneğidir.</p>
		  <p class="normal">Bazarov, o anda önünden geçmekte oldukları meyhaneyi parmağıyla göstererek, </p>
		  <p class="normal">— Senin babanın şu meyhanesi de bir ahlak örneği mi oluyor? dedi.</p>
		  <p class="normal">Sitnikov gene tiz bir kahkaha attı. Geldiği aileden utanırdı ve Bazarov'un bu beklenmedik dokundurmasının kendisi için övünülecek bir şey olup olmadığı konusunda kararsızdı.</p>
</body>
</html>