<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_27">XXVII</h1>
		  <p class="normal">Yaşlı Bazarovlar, hiç beklemedikleri bir anda oğullarını karşılarında görünce çok sevindiler. Arina Vlasyevna öylesine heyecanlanmış, sevincinden evin içinde öylesine koşturmaya başlamıştı ki, Vasiliy İvanoviç, bir "keklik yavrusuna" benzetmişti onu: Bluzunun kısa eteğiyle gerçekten de bir kuşu andırıyordu. Vasiliy İvanoviç ise kendi kendine bir şeyler mırıldanıp duruyor, piposunun kehribar ağızlığını yandan ısırarak boynunu avuçlayıp, başı yerine iyice vidalı mı anlamaya çalışıyormuş gibi başını sağa sola çevirerek, sessiz kahkahalar atıyordu.</p>
		  <p class="normal">Bazarov babasına,</p>
		  <p class="normal">— Yanında tam altı hafta kalmaya geldim ihtiyar, dedi. Biraz çalışacağım, lütfen rahatsız etme beni.</p>
		  <p class="normal">— Yüzümü bile unutacaksın, dedi Vasiliy İvanoviç. Öylesine rahat bırakacağım seni!</p>
		  <p class="normal">Sözünü tuttu Vasiliy İvanoviç. Oğlunu önceki gelişinde olduğu gibi, çalışma odasına yerleştirdikten sonra hemen kayboldu, karısına da gereksiz sevgi gösterilerinde bulunmayı yasakladı. "Anacığım," diyordu ona, "önceki gelişinde biraz sıkmıştık oğlumuzu, bu sefer daha akıllı davranalım!" Kocasına hak veriyordu Arina Vlasyevna, ama bundan biraz zararlı da çıkıyordu. Çünkü yalnızca yemeklerde görebiliyordu oğlunu ve korkusundan konuşamıyordu bile onunla. Arada bir "Yevgeniyciğim," diye başlayacak oluyor ama oğlu daha ona dönüp bakmadan, yaşlı kadın hemen el çantasının bağcığıyla oynamaya başlayarak şöyle kekeliyordu: "Neyse, bir şey yok, bir şey yok, öylesine söylemiştim..." Sonra Vasiliy İvanoviç'in yanına gidiyor, elini yanağına koyup soruyordu ona: "Yevgeniyciğimin bugün öğlen yemeğine borş mu, lahana çorbası mı istediğini nasıl öğrenebilirim canım?" Karşılık veriyordu kocası: "Niye kendisine sormuyorsun bunu?" Bu kez şöyle diyordu yaşlı kadın: "Bakarsın canı sıkılır!" Ama kısa bir zaman sonra anne babasından kaçmayı kendisi bıraktı Bazarov: İçindeki çalışma ateşi sönmüş, yerini hüzünlü bir can sıkıntısıyla içe kapalı bir huzursuzluk almıştı. Tek başına dolaşmayı bırakmış, çevresinde insan arar olmuştu. Artık konuk odasında çay içiyor, bahçede Vasiliy İvanoviç'le dolaşıyor, sessizce pipo içiyordu. Bir keresinde Peder Aleksey'i bile sormuştu. Ondaki bu değişikliğe seviniyordu Vasiliy İvanoviç. Ne var ki, uzun sürmedi bu sevinci. Alçak sesle şöyle yakınıyordu karısına: "Yevgeniyciğim için çok üzülüyorum. Sanki mutlu değil ya da bir şeye kızıyor. Bu o kadar önemli sayılmazdı belki, ama hüzünlü, üzgün görünüyor. Kötü olan da bu işte. Hep susuyor, ikimize de bağırıp çağırsa daha iyiydi... Zayıflıyor da, yüzünde renk kalmadı." Yaşlı kadın heyecanlanıyor, "Aman Tanrım! Aman Tanrım!" diye fısıldıyordu. "Boynuna bir muska takardım ama, izin vermez ki!" Vasiliy İvanoviç birkaç kez çok dikkatli olarak Bazarov'a işlerinin nasıl gittiğini, sağlığını, Arkadiy'i soracak olmuştu... Ama Bazarov isteksiz, ilgisiz cevaplar vermiş, bir keresinde de, babasının ağzından belli etmeden laf almaya çalıştığını fark edince can sıkıntısıyla şöyle demişti: "Ne diye parmaklarının ucuna basarak dolaşıp duruyorsun çevremde? Önceki gelişimde yaptığından da kötü bu yaptığın!" Zavallı Vasiliy İvanoviç telaşla şöyle cevap vermişti: "Peki, neyse canım, önemli değil!" Vasiliy İvanoviç'in dolambaçlı siyasi konuşmaları da sonuçsuz kalıyordu. Bir gün, oğlunun ilgisini çeker umuduyla, yakında beklenen, toprağa bağlı köylülere özgürlük verileceği haberleri ve gelişmişlik üzerine bir şeyler söyleyecek olmuştu ona, ama Bazarov soğuk bir tavırla şöyle karşılık vermişti: "Dün bir bahçe çitinin önünden geçiyordum, köylü çocuklar eski halk şarkıları söyleyecek yerde hep bir ağızdan bağıra bağıra 'Zamanı geliyor artık, aşkı hissediyor kalbim...' şarkısını söylüyorlardı. Al sana gelişme!"</p>
		  <p class="normal">Bazen köye gidiyordu Bazarov. Orada bir köylüyü yakalıyor, onunla her zamanki alaycı tavrıyla konuşmaya başlıyordu. "Evet kardeşlik," diyordu, "Yaşam üzerine neler düşünüyorsun, anlat bakalım? Dediklerine göre, Rusya'nın gücü ve geleceği sizmişsiniz. Tarihin yeni dönemi sizden başlayacakmış. Yeni bir dil, yeni yasalar kazandıracakmışsınız bize." Köylü ya cevap vermiyordu ya da şöyle bir şeyler söylüyordu: "Belki... aynı zamanda... çünkü, anlaşılan... bizde böyle oluyor işte..." Bazarov köylünün sözünü kesiyordu: "Sizin dünyanız nasıl bir şey, onu anlat sen bana. Sizinki de mi öküzün boynuzları üzerinde?"</p>
		  <p class="normal">Köylü sakin, içten bir sesle açıklıyordu:</p>
		  <p class="normal">— Öküzün boynuzları üzerinde duran yeryüzüdür efendim, ama bizim dünyamıza gelince, bilindiği gibi, efendilerimizin sözü geçer bizim dünyamızda. Bunun için babamızsınız deriz... Ama efendilerimiz ne kadar sert olursa köylüler o kadar sevinirler.</p>
		  <p class="normal">Böyle bir konuşmadan sonra küçümser bir tavırla omuz silkip uzaklaşmıştı köylünün yanından Bazarov. Köylü de evinin yolunu tutmuştu.</p>
		  <p class="normal">Bu konuşmaya uzaktan, evinin kapısının eşiğinden kulak kabartan orta yaşlı, asık yüzlü başka biri sormuştu köylüye:</p>
		  <p class="normal">— Ne diyordu? Borcumuz mu varmış?</p>
		  <p class="normal">Öteki köylü cevap vermişti:</p>
		  <p class="normal">— Ne borcundan söz ediyorsun sen be kardeşim? (Bu kez sesi öyle içten değildi, tersine, soğuk bir umursamazlık vardı ses tonunda.) Bir şeyler konuştu işte. Gevezeliği tutmuş... Bilirsin, bey işte, ne anlar...</p>
		  <p class="normal">Öteki köylü,</p>
		  <p class="normal">— Öyle, ne anlar? diye karşılık vermişti.</p>
		  <p class="normal">İki köylü sonra kasketlerini arkaya atıp, kuşaklarını yukarı çekip kendi işlerinden, dertlerinden söz etmeye başlamışlardı. Ne yazık ki, (Pavel Petroviç'e övündüğü gibi), köylülere küçümsemeyle omuz silken, ama gene de onlarla konuşabilen Bazarov, o kendine çok güvenen Bazarov köylülerin gözünde bir soytarı olduğundan habersizdi...</p>
		  <p class="normal">Ama sonunda bir uğraş bulmuştu kendine. Bir gün Vasiliy İvanoviç onun yanında bir köylünün bacağındaki yarayı sarıyordu. Ama ihtiyarın elleri titrediğinden sargıyı bir türlü saramıyordu. Oğlu yardım etti ona, o günden sonra da hastalarla ilgilenmeye başladı. Tabii babasına önerdiği yöntemlerle de, bu yöntemleri uygulayan babasıyla da alay etmekten geri kalmadan. Ne var ki, Vasiliy İvanoviç oğlunun alaylarına aldırmıyor, hatta bunlardan hoşlanıyordu bile. Kirli önlüğünü iki parmağıyla göbeğinin üzerinde tutarak piposunu içerken keyifle dinliyordu Bazarov'u. Onun bu çıkışlarında ne kadar çok öfke olursa, mutlu baba kapkara dişlerini göstererek o kadar içten kahkahalar atıyordu. Kimi zaman onun bu kaba, anlamsız şakalarını köyde de, kentte de günlerce tekrarladığı oluyordu. Örneğin, onun sabah ayinine gitmeye hazırlandığını gördüğünde oğlu "Dokuz duasına gidiyorsun demek!" deyimini kullandığı için her yerde aynı deyimi kullanıyordu. Şöyle fısıldıyordu karısına: "Şükürler olsun, sıkıntısını attı üzerinden! Görsen, nasıl azarladı beni bu sabah! Harikaydı!" Böyle bir yardımcısı olduğu için çok heyecanlıydı yaşlı adam, gurur duyuyordu bundan. Sırtında erkek ceketi, başında evli kadınların kullandıkları şapkalardan olan köylü bir kadına içinde Goulard suyu veya merhem olan bir şişe verirken şöyle diyordu: "Evet, evet canım, oğlum burada olduğu için Tanrı'ya her gün şükretmelisin... Çünkü en yeni, en bilimsel yöntemlerle iyileştirmeye çalışıyoruz seni. Anlayabiliyor musun bunu? Fransız imparatoru Napolyon'un bile daha iyi doktoru yoktur." "Sancıdan içim kalkıyor," şikâyetiyle gelen bir kadın da (oysa bunun nasıl olduğunu bile anlatamıyordu) yerlere kadar eğilip elini koynuna sokmuş, oradan bir havlunun ucuna sarılı dört yumurta çıkarmıştı.</p>
		  <p class="normal">Bazarov bir gün de gezginci bir kumaş satıcısının dişini çekmişti. Çekilen diş son derece olağan bir dişti ama, az bulunur bir şeymiş gibi saklamıştı onu Vasiliy İvanoviç ve onu Peder Aleksey'e gösterirken şöyle diyordu:</p>
		  <p class="normal">— Şu köklere bakın! Öyle güçlü işte benim Yevgeniy! Asıldığı gibi kumaş satıcısını bile havaya kaldırdı... Bana öyle geliyor ki, bir meşe ağacını bile söker yerinden!..</p>
		  <p class="normal">Peder Aleksey ne cevap vereceğini, kendinden geçmiş ihtiyardan nasıl kurtulacağını bilemeden şöyle demişti:</p>
		  <p class="normal">— Harika!</p>
		  <p class="normal">Bir gün komşu köyden bir köylü Vasiliy İvanoviç'e tifoya yakalanmış kardeşini getirdi. Adamcağız bir saman balyasının üzerinde yüzüstü yatmış, can çekişiyordu. Bedeni siyah lekelerle doluydu. Bilincini çoktan yitirmişti. Vasiliy İvanoviç, şimdiye kadar doktora başvurmayı akıl etmedikleri için üzüldüğünü ve hastadan umut kalmadığını söyledi. Gerçekten de, köylü kardeşini evine geri götürürken adamcağız arabada ölmüştü.</p>
		  <p class="normal">Üç gün sonra babasının odasına girdi Bazarov, onda cehennemtaşı olup olmadığını sordu.</p>
		  <p class="normal">— Var. Ne yapacaksın cehennemtaşını?</p>
		  <p class="normal">— Gerekli... Bir yarayı yakacağım.</p>
		  <p class="normal">— Kimin yarasını?</p>
		  <p class="normal">— Kendiminkini.</p>
		  <p class="normal">— Ne demek kendininkini? Ne oldu? Nasıl bir yara bu? Nerende?</p>
		  <p class="normal">— Şurada, parmağımda. Bugün o tifolu hastanın geldiği o köye gidiyordum. Nedense incelemeye karar vermişler adamın cesedini. Ben de uzun zamandır böyle bir pratik yapmak istiyordum.</p>
		  <p class="normal">— Ee?</p>
		  <p class="normal">— Bölge doktoruna rica ettim. O arada da elimi kestim işte.</p>
		  <p class="normal">Birden bembeyaz oldu Vasiliy İvanoviç'in yüzü ve bir şey söylemeden çalışma odasına koştu. Elinde bir parça cehennemtaşıyla çabucak geri geldi. Bazarov taşı alıp hemen gitmek istedi.</p>
		  <p class="normal">— Tanrı aşkına, dedi Vasiliy İvanoviç, bırak ben yapayım bunu.</p>
		  <p class="normal">Bazarov gülümsedi.</p>
		  <p class="normal">— Pratik yapmaya ne kadar da heveslisin!</p>
		  <p class="normal">— Şakayı bırak lütfen. Bakayım şu parmağına. Yara pek büyük değil. Acıyor mu?</p>
		  <p class="normal">— Daha fazla bastır, korkma.</p>
		  <p class="normal">Vasiliy İvanoviç durdu.</p>
		  <p class="normal">— Ne dersin Yevgeniy? dedi. Kızgın demirle dağlasak daha iyi olmaz mı?</p>
		  <p class="normal">— Bunun daha önce yapılması gerekirdi, artık cehennemtaşının da bir yararı olmaz aslında. Mikrop kaptıysam iş işten geçmiştir.</p>
		  <p class="normal">— Nasıl yani... iş işten geçmiştir?</p>
		  <p class="normal">Zor konuşuyordu Vasiliy İvanoviç.</p>
		  <p class="normal">— Öyle ya! Dört saatten fazla geçti üstünden.</p>
		  <p class="normal">Vasiliy İvanoviç biraz daha yaktı yarayı.</p>
		  <p class="normal">— Bölge doktorunun yanında cehennemtaşı yok muymuş?</p>
		  <p class="normal">— Yokmuş.</p>
		  <p class="normal">— Olacak şey mi bu, Tanrım! Adam doktor ve en gerekli şeyi yanında bulundurmuyor.</p>
		  <p class="normal">Bazarov odadan çıkarken,</p>
		  <p class="normal">— Bir de neşterlerini görmeliydin, dedi.</p>
		  <p class="normal">O gün gece olana kadar ve ertesi gün Vasiliy İvanoviç oğlunun odasına girmek için her fırsattan yararlandı. Oğlunun yarasından hiç açmıyor, bambaşka şeylerden söz etmeye çalışıyordu. Ama onun gözlerine öylesine ısrarla bakıyor, onunla öylesine yakından ilgileniyordu ki, sonunda sabrı tükendi Bazarov'un ve köyden hemen gitmekle gözdağı verdi babasına. Vasiliy İvanoviç kaygılanmayacağına söz verdi; öte yandan Arina Vlasyevna da (kuşkusuz, her şeyi saklıyordu ondan Vasiliy İvanoviç) sıkıştırmaya başlamıştı kocasını. Neden geceleri uyuyamadığını, sıkıntısının ne olduğunu sorup duruyordu. Gizliden gözetlediği oğlunun durumunu hiç beğenmese de, tam iki gün dayanmıştı yaşlı adam, tutmuştu kendini... Ama üçüncü gün yemekte tutamamıştı artık kendini. Bazarov masada başı önünde oturuyor, yemeklere dokunmuyordu.</p>
		  <p class="normal">Vasiliy İvanoviç yüzüne son derece kaygısız bir ifade takınıp,</p>
		  <p class="normal">— Neden yemiyorsun Yevgeniy? diye sordu. Annen pek güzel yapmış yemekleri...</p>
		  <p class="normal">— Canım istemiyor, ondan yemiyorum.</p>
		  <p class="normal">— İştahın mı yok? Başın mı? (Ürkek bir sesle ekledi.) Ağrıyor mu başın?</p>
		  <p class="normal">— Evet ağrıyor. Ağrıması yasak mı?</p>
		  <p class="normal">Arina Vlasyevna doğrulup kulak kesildi.</p>
		  <p class="normal">Vasiliy İvanoviç devam etti:</p>
		  <p class="normal">— Lütfen sinirlenme Yevgeniy. Nabzına bakmama izin verir misin?</p>
		  <p class="normal">Bazarov kalktı masadan.</p>
		  <p class="normal">— Saymadan söyleyeyim ben sana, ateşim var.</p>
		  <p class="normal">— Ürperme de oldu mu?</p>
		  <p class="normal">— O da oldu. Gidip yatacağım. Ihlamur kaynatıp getirin bana. Üşütmüş olacağım.</p>
		  <p class="normal">Arina Vlasyevna,</p>
		  <p class="normal">— Gece bir ara öksürdün gibi geldi bana, dedi.</p>
		  <p class="normal">Çıkarken tekrarladı Bazarov:</p>
		  <p class="normal">— Üşütmüşümdür.</p>
		  <p class="normal">Arina Vlasyevna ıhlamur kaynatmaya gitti, Vasiliy İvanoviç ise bitişik odaya geçti, sessizce saçlarını yolmaya başladı.</p>
		  <p class="normal">O gün yataktan kalkmadı Bazarov ve geceyi yarı baygın, sıkıntılı geçirdi. Sabaha karşı saat ikiye doğru zorla açtı gözlerini ve kandilin ışığında başucunda babasının soluk yüzünü gördü, gitmesini söyledi ona. Babası yaptı oğlunun dediğini, ama parmaklarının ucuna basarak hemen geri geldi, dolabın yarı açık kapağının arkasına saklanıp gözlerini oğlundan ayırmadan beklemeye başladı. Arina Vlasyevna da yatmamıştı. Sık sık Bazarov'un yattığı odanın kapısını belli belirsiz aralıyor, "oğlunun nasıl soluk aldığını" dinliyor, Vasiliy İvanoviç'in ne yaptığına bakıyordu. Onun yalnızca kambur, kıpırdamayan sırtını görebiliyor, ama bu bile yaşlı kadının bir parça rahatlamasına yetiyordu. Sabahleyin kalkmaya çalıştı Bazarov, ama başı döndü, burnundan kan geldi, tekrar yattı. Vasiliy İvanoviç bir şey söylemeden yardım ediyordu ona. Arina Vlasyevna girdi odaya, nasıl olduğunu sordu. "Daha iyiyim," dedi Bazarov ve yüzünü duvara döndü. Vasiliy İvanoviç kollarını salladı karısına. Yaşlı kadın ağlamamak için dudaklarını ısırarak çıktı odadan. Evin içine ansızın bir karanlık çökmüştü sanki; bütün yüzler süzülmüştü, tuhaf bir sessizlik vardı ortalıkta. Gür sesli bir horozu yakalayıp köye götürmüşlerdi. Bunu neden yaptıklarını anlayamamıştı hayvancağız. Bazarov yüzü duvara dönük, öyle yatıyordu. Vasiliy İvanoviç çeşitli sorular sormayı deniyordu, ama sorular yoruyordu Bazarov'u. Yaşlı adam kıpırdamadan oturuyordu koltukta, yalnızca parmaklarını oynatıyordu arada bir. Birkaç dakikalığına bahçeye çıkıyor, anlatılmaz bir şaşkınlık (bu şaşkınlık ifadesi hemen hiç gitmiyordu yüzünden) içinde orada bir süre dikiliyordu. Sonra karısının sorularından kaçarak, gene oğlunun yanına dönüyordu. Sonunda kolundan yakalamıştı onu karısı, titreyerek, handiyse onu suçlarcasına şöyle demişti: "Neyi var oğlumun, söylesene bana?" Vasiliy İvanoviç hemen kendini toparlamış gülümsemeye çalışmıştı; ama gülümseyecek yerde, kendisini de dehşete düşüren bir kahkaha atmıştı. Sabah erkenden doktora adam yollamıştı. Sonra kızmasın diye doktor çağırdığını söylemişti oğluna.</p>
		  <p class="normal">Bunu duyunca divanda birden döndü Bazarov. Donuk bakışını dikti babasının yüzüne, içecek bir şey istedi.</p>
		  <p class="normal">Vasiliy İvanoviç su verdi ona. Bu arada da alnına dokundu. Ateş gibi yanıyordu alnı.</p>
		  <p class="normal">Bazarov kısık, ağır bir sesle,</p>
		  <p class="normal">— Durumum kötü, ihtiyar, dedi. Mikrop bulaştı ve birkaç gün sonra gömeceksin beni.</p>
		  <p class="normal">Vasiliy İvanoviç biri bacaklarına vurmuş gibi sendeledi.</p>
		  <p class="normal">— Yevgeniy! diye fısıldadı. Neler söylüyorsun öyle!.. Tanrı korusun! Üşüttün, o kadar...</p>
		  <p class="normal">Bazarov hiç acele etmeden kesti babasının sözünü:</p>
		  <p class="normal">— Yapma baba. Bir doktora yakışmaz böyle konuşmak. Sen de biliyorsun ki, bütün belirtiler mikrop kaptığımı gösteriyor.</p>
		  <p class="normal">— Mikrop kaptığının... belirtileri nerede Yevgeniy?.. İnsaf et!</p>
		  <p class="normal">Bazarov geceliğinin kolunu yukarı çekip kötüye işaret kırmızı lekeleri gösterdi babasına.</p>
		  <p class="normal">— Peki bunlar ne?</p>
		  <p class="normal">Titredi Vasiliy İvanoviç, buz gibi kesildi korkudan. Neden sonra,</p>
		  <p class="normal">— Tutalım ki, dedi, tutalım ki... eğer... eğer bir çeşit... mikrop kapma...</p>
	    <p class="normal">— Piyemi<a href="babalarveogullar_split_032.html#footnote-600-55" id="footnote-600-55-backlink" name="footnote-600-55-backlink">[55]</a>, diye tamamladı babasının sözünü oğlu.</p>
		  <p class="normal">— Neyse canım... epidemi gibi bir şeyse...</p>
		  <p class="normal">Bazarov soğuk bir tavırla, üzerine baba basa,</p>
		  <p class="normal">— Piyemi, dedi. Okuduğun kitapları unuttun mu yoksa?</p>
		  <p class="normal">— Peki, peki, senin dediğin gibi olsun... Ama gene de iyileştireceğiz seni!</p>
		  <p class="normal">— Boş çaba. Ama asıl önemli olan o değil. Bu kadar erken ölmeyi beklemiyordum. Doğrusunu söylemek gerekirse, çok tatsız bir rastlantı bu. Şimdi annemle sana düşen, güçlü din duygularınızdan yararlanarak acınıza katlanmak; işte size kendinizi deneme fırsatı. (Biraz daha su içti.) Ama aklım başındayken... bir ricam olacak senden. Biliyorsun, yarın veya öbür gün beynim iflas edecek. Şu anda bile, anlaşılır bir biçimde konuşabiliyor muyum, bilmiyorum. Yatarken hep çevremde kırmızı köpekler dolaşıyor gibi geliyordu bana, sen de yabanhorozu kapanı kurar gibi direk dikiyordun benim için. Sarhoş gibiyim şu anda. Anlayabiliyor musun dediklerimi?</p>
		  <p class="normal">— Aman Yevgeniy, çok düzgün konuşuyorsun.</p>
		  <p class="normal">— Güzel. Doktor çağırdığını söyledin... O seni avutmak için... Beni de avut: Bir haberci yolla...</p>
		  <p class="normal">— Arkadiy Nikolaiç'e mi? diye sordu yaşlı adam.</p>
		  <p class="normal">Bazarov derin düşüncelere dalmış gibi,</p>
		  <p class="normal">— Arkadiy Nikolaiç kimdi? dedi. Ha, evet! Şu acemi çaylak! Yok, onu bırak: Şimdi bir alacakarga oldu o. Şaşırma sakın, henüz sayıklamıyorum. Haberciyi Odintsova'ya, Anna Sergeyevna Odintsova'ya yolla. Orada böyle bir çiftlik sahibesi var... Biliyor musun? (Vasiliy İvanoviç evet anlamına salladı başını.) Yevgeniy falanca, yani Yevgeniy Bazarov ölmek üzere olduğunu size bildirmemi istedi, desin ona. Yapacak mısın bunu?</p>
		  <p class="normal">— Yapacağım... Olacak şey mi bu ama Yevgeniy, ölebilir misin sen?.. Düşün bir kere... Adalet bunun neresinde?</p>
		  <p class="normal">— Onu bilmem, sen çabuk yolla haberciyi.</p>
		  <p class="normal">— Hemen şimdi yolluyorum. Bir de mektup yazacağım.</p>
		  <p class="normal">— Hayır, gereği yok. Selamlarını yolladı desin, yeter, başka bir şey gerekmez. Ben şimdi gene köpeklerimin yanına gidiyorum. Çok tuhaf! Yalnızca ölümü düşüneyim diyorum, olmuyor. Bir leke görüyorum... hepsi o kadar.</p>
		  <p class="normal">Gene yavaşça duvara döndü yüzünü. Vasiliy İvanoviç odadan çıktı, güçlükle karısının yatak odasına kadar gitti, orada birden tasvirin önünde diz çöktü.</p>
		  <p class="normal">— Dua et Arina, dua et! diye inledi. Oğlumuz ölüyor...</p>
		  <p class="normal">Yanında cehennemtaşı bulundurmayan aynı bölge doktoru geldi ve hastayı muayene ettikten sonra her şeye hazırlıklı olmalarını söyledi; arkasından, iyileşme olasılığı üzerine de birkaç sözcük ekledi.</p>
		  <p class="normal">— Benim durumumda birinin öte dünyayı boylamadığını gördünüz mü hiç? diye sordu Bazarov (Sonra divanın hemen önünde duran ağır masanın bacağını birden yakalayıp sallayarak ittikten sonra ekledi.) Gücüm kuvvetim yerinde. Ama gene de ölmem gerekiyor!.. Bir ihtiyar yaşamaktan soğumuş olabilir, ama ben... Hadi gel de ölümü yadsı şimdi! O seni yadsıyor ve işin bitiyor! (Bir an sustuktan sonra sordu.) Kimdir orada ağlayan? Annem mi? Zavallı anacığım! O güzelim borşu kimin için pişirecek artık? Peki ya sen Vasiliy İvanoviç, sen de sessiz sessiz ağlıyorsun sanki, öyle mi? Hıristiyanlığın bir yardımı olmayacaksa filozof ol, stoacı ol bari. Öyle ya, filozofluğunla övünüyordun hani...</p>
		  <p class="normal">Vasiliy İvanoviç hıçkırarak,</p>
		  <p class="normal">— Ne filozofu! diye haykırdı.</p>
		  <p class="normal">Gözyaşları yanaklarından aşağı akıyordu.</p>
		  <p class="normal">Bazarov'un durumu her saat daha da kötüye gidiyordu. Bıçak yarasından mikrop kapma vakalarının genelinde olduğu gibi, hastalık hızla ilerliyordu. Şuuru henüz yerindeydi ve söylenenleri anlıyordu. Direniyordu hâlâ. Yumruklarını sıkarak "Sayıklamak istemiyorum," diye fısıldıyordu. "Ne saçmalık bütün bunlar!" Hemen arkasından ekliyordu: "Sahi, sekizden on çıkarsa kaç kalıyordu?" Vasiliy İvanoviç deli gibi dolaşıp duruyordu odanın içinde, kâh bir ilaç, kâh başka bir ilaç öneriyordu ona. Bu arada yaptığı tek şey ikide bir oğlunun ayaklarını örtmekti. Sinirli sinirli hep şöyle diyordu: "İnce bir çarşaf örtsek üzerine... Midesinin üzerine hardal yakısı koysak... Biraz kanını alsak..." Biraz daha kalması için yalvardığı doktor onu kırmamıştı. Hastaya limonata içirmişti. Kendisi içinse pipo ve "şöyle insanın içini ısıtan, ona güç veren" bir şey, yani votka istemişti. Arina Vlasyevna kapının dibinde alçak bir iskemlede oturuyor, ancak arada bir dua etmek için odasına gidiyordu; birkaç gün önce tuvalet aynası elinden düşüp kırılmıştı. Bunu her zaman uğursuzluk sayardı. Bu konuda onu yatıştırmak için Anfisuşka söyleyecek söz bile bulamıyordu. Timofeiç, Odintsova'ya yollanmıştı.</p>
		  <p class="normal">Geceyi kötü geçirdi Bazarov... Ateşler içinde yanıyordu. Sabaha karşı biraz düştü ateşi. Saçlarını Arina Vlasyevna'nın taramasını istedi. Elini öptü annesinin ve iki yudum çay içti. Vasiliy İvanoviç biraz rahatlamıştı.</p>
		  <p class="normal">— Tanrıma şükürler olsun! dedi. Kriz geldi... geçti gitti.</p>
		  <p class="normal">— Öyle mi düşünüyorsun! diye mırıldandı Bazarov. Sözcüğün ne anlamı var! Aklına geldi, öyle söyledin işte: "Kriz" dedin, rahatladın. İnsanların hâlâ sözcüklere bu kadar önem vermeleri çok tuhaf! Sözgelimi, birini dövmesen de bir aptal olduğunu söylesen üzülür. Ama çok akıllısın deyip parasını vermesen bile sevinir...</p>
		  <p class="normal">Bazarov'un eski "çıkışlarını" hatırlatan bu kısa söylevi coşturdu Vasiliy İvanoviç'i. El çırpıyor gibi yaparak,</p>
		  <p class="normal">— Bravo! diye haykırdı.</p>
		  <p class="normal">Bazarov üzgün, gülümsedi.</p>
		  <p class="normal">— Demek sence bir krizdi bu ha! dedi. Kriz geçti mi, yoksa geldi mi?</p>
		  <p class="normal">— Şimdi daha iyisin, görüyorum bunu, dedi Vasiliy İvanoviç. Buna seviniyorum.</p>
		  <p class="normal">— Pekâlâ... Sevinmek her zaman güzeldir. Öteki iş ne oldu? Haber yolladın mı?</p>
		  <p class="normal">— Elbette yolladım.</p>
		  <p class="normal">İyileşme çok sürmedi. Hastalık şiddetini artırdı. Vasiliy İvanoviç, Bazarov'un yanından ayrılmıyordu. Yaşlı adamın içinde büyük bir acının olduğu belliydi. Birkaç kez konuşmaya niyetlenmiş ama yapamamıştı. Sonunda,</p>
		  <p class="normal">— Yevgeniy! dedi. Oğlum, sevgili oğlum, yavrucuğum!</p>
		  <p class="normal">Babasının ona bu alışılmamış seslenişi etkiledi Bazarov'u... Başını hafifçe çevirdi, üzerine çökmüş dalgınlıktan kurtulmaya çalışarak,</p>
		  <p class="normal">— Ne var baba? dedi.</p>
		  <p class="normal">Vasiliy İvanoviç,</p>
		  <p class="normal">— Yevgeniy! diye devam etti. (Bazarov'un gözlerinin kapalı olmasına, onu görmemesine karşın, oğlunun önünde yere diz çöktü.) Yevgeniy, daha iyisin şimdi.Tanrının izniyle iyileşeceksin. Bu aradan yararlan, annenle benim içimizi rahatlat, dinimizin gereklerini yerine getir! Bunu sana söylemek korkunç bir şey, ama daha da korkuncu... sonsuza kadar, Yevgeniy... Düşünsene...</p>
		  <p class="normal">Yaşlı adam sözünün sonunu getiremedi. Gözleri hâlâ kapalı olmasına karşın, oğlunun yüzünde tuhaf bir şey belirmişti.</p>
		  <p class="normal">Neden sonra şöyle dedi Bazarov:</p>
		  <p class="normal">— Sizi rahatlatacaksa, tamam... Ama bence aceleye gerek yok. Sen kendin söylüyorsun daha iyi olduğumu...</p>
		  <p class="normal">— Daha iyisin Yevgeniy, daha iyisin. Ama kim bilebilir, her şey Tanrı'nın isteğine bağlıdır. Ama dinsel görevine gelince...</p>
		  <p class="normal">Bazarov kesti babasının sözünü:</p>
		  <p class="normal">— Hayır, biraz daha bekleyeceğim. Ben de senin gibi düşünüyorum, bir krizdi. İkimiz de yanıldıysak, hiç önemli değil! Kendinde olmayanlara da son kutsama yapıyorlar...</p>
		  <p class="normal">— Lütfen oğlum...</p>
		  <p class="normal">— Bekleyeceğim. Şimdi uyumak istiyorum. Rahatsız etme beni.</p>
		  <p class="normal">Başını gene önceki yerine koydu.</p>
		  <p class="normal">Yaşlı adam ayağa kalktı, koltuğa oturdu, çenesini avuçladı ve parmaklarını ısırmaya başladı...</p>
		  <p class="normal">Yaylı bir arabanın, köylük yerde pek duyulmayan tekerlek sesini işitince birden irkildi Vasiliy İvanoviç. Araba giderek yaklaştı, yaklaştı... Atların soluk alışları bile duyuluyordu artık... Vasiliy İvanoviç pencereye koştu. Küçük evinin avlusuna dört atlı, iki kişilik bir kupa arabası giriyordu. Yaşlı adam kendine bunun ne anlama geldiğini bile sormadan, çılgın bir sevinçle kapıya koştu... Üniformalı bir uşak arabanın kapısını açmıştı; siyah başörtülü, siyah giysili bir hanımefendi arabadan iniyordu.</p>
		  <p class="normal">— Ben Odintsova, dedi hanımefendi. Yevgeniy Vasilyiç sağ mı? Siz babası mısınız? Doktor getirdim ona.</p>
		  <p class="normal">Vasiliy İvanoviç, Anna Sergeyevna'nın elini tutup heyecanla dudaklarına götürürken,</p>
		  <p class="normal">— İyilik meleğimiz bizim! diye haykırdı. (Bu arada Anna Sergeyevna'nın getirdiği gözlüklü, yüzü Almana benzeyen ufak tefek doktor da acele etmeden arabadan iniyordu.) Hâlâ sağ benim oğlum, hâlâ yaşıyor Yevgeniy'im, şimdi de kurtulacak! Hanım! Hanım!.. Gökten bir melek geldi bize...</p>
		  <p class="normal">Yaşlı kadın konuk salonundan koşarak çıkarken kekeleyerek, </p>
		  <p class="normal">— Ne oldu, aman Tanrım! diye bağırdı.</p>
		  <p class="normal">Ve ne olup bittiğini anlayamadan, holde Anna Sergeyevna'nın ayaklarına kapandı, deli gibi öpmeye başladı eteğini.</p>
		  <p class="normal">— Durun! Durun! diyordu Anna Sergeyevna.</p>
		  <p class="normal">Ama dinlemiyordu onu Arina Vlasyevna. Vasiliy İvanoviç ise yalnızca "Melek! Melek!" diye tekrarlıyordu.</p>
		  <p class="normal">Sonunda doktor biraz öfkeli,</p>
	    <p class="normal">— Wo ist der Kranke?<a href="babalarveogullar_split_032.html#footnote-600-56" id="footnote-600-56-backlink" name="footnote-600-56-backlink">[56]</a> Hastanın olduğu yer neresi?</p>
		  <p class="normal">Vasiliy İvanoviç toparladı kendini.</p>
	    <p class="normal">— Burada, burada, buyurun benimle gelin, dedi. (Hatırladığı kadar Almancasıyla ekledi.) vertester gerr kollega.<a href="babalarveogullar_split_032.html#footnote-600-57" id="footnote-600-57-backlink" name="footnote-600-57-backlink">[57]</a> </p>
		  <p class="normal">Alman ters ters sırıtarak,</p>
		  <p class="normal">— Eh! dedi.</p>
		  <p class="normal">Vasiliy İvanoviç çalışma odasına götürdü onu. Oğlunun kulağına eğilerek,</p>
		  <p class="normal">— Anna Sergeyevna Odintsova'dan doktor geldi sana, dedi. Kendisi de burada.</p>
		  <p class="normal">Birden açtı gözlerini Bazarov.</p>
		  <p class="normal">— Ne dedin?</p>
		  <p class="normal">— Anna Sergeyevna Odintsova burada diyorum. Sana bu doktor beyi getirmiş.</p>
		  <p class="normal">Bazarov çevresine bakındı.</p>
		  <p class="normal">— O burada ha... Görmek istiyorum onu.</p>
		  <p class="normal">— Göreceksin Yevgeniy. Önce doktor beyle konuşmamız gerekiyor. Sidor Sidorıç'ın (bölge doktorunun adı Sidor Sidorıç idi) buradan ayrıldığından bu yana hastalığının bütün seyrini anlatacağım ona ve küçük bir konsültasyon yapacağız.</p>
		  <p class="normal">Bazarov Almana baktı.</p>
	    <p class="normal">— Hadi çabuk ne konuşacaksanız konuşun. Yalnız, Latince bir şeyler söylemeyin. Jam moritur<a href="babalarveogullar_split_032.html#footnote-600-58" id="footnote-600-58-backlink" name="footnote-600-58-backlink">[58]</a> ne demektir biliyorum.</p>
		  <p class="normal">Aesculapius'un yeni öğrencisi Vasiliy İvanoviç'e döndü.</p>
	    <p class="normal">— Der Herr scheint des Deutschen machtig zu sein.<a href="babalarveogullar_split_032.html#footnote-600-59" id="footnote-600-59-backlink" name="footnote-600-59-backlink">[59]</a> </p>
		  <p class="normal">Yaşlı adam,</p>
	    <p class="normal">— İh... gabe... dedi.<a href="babalarveogullar_split_032.html#footnote-600-60" id="footnote-600-60-backlink" name="footnote-600-60-backlink">[60]</a> Ama siz Rusça konuşun, daha iyi.</p>
		  <p class="normal">— A, a! Öyle, buyu şoyle, nasıl deerler... Belki...</p>
		  <p class="normal">Konsültasyon başladı.</p>
		  <p class="normal">Anna Sergeyevna yarım saat sonra Vasiliy İvanoviç'le çalışma odasına girdi. O arada doktor bir fırsatını bulmuş, kulağına hastanın iyileşmesi için hiçbir umudun olmadığını fısıldamıştı.</p>
		  <p class="normal">Bazarov'u görünce... kapıda kalakaldı Anna Sergeyevna... Donuk bakışını ona dikmiş Bazarov'un ateş gibi yanan, aynı zamanda ölüm solukluğu kaplı yüzü çok şaşırtmıştı onu. Aynı zamanda soğuk ve dayanılmaz bir korkuya kapılmıştı; bir an, Bazarov'u gerçekten sevmiş olsaydı böyle bir duyguya kapılmayacağı düşüncesi geçti aklından.</p>
		  <p class="normal">Bazarov kendini zorlayarak,</p>
		  <p class="normal">— Teşekkür ederim, dedi. Gelmenizi hiç beklemiyordum. Büyük bir incelik bu yaptığınız. Söz verdiğiniz gibi, tekrar görüştük.</p>
		  <p class="normal">Vasiliy İvanoviç,</p>
		  <p class="normal">— Anna Sergeyevna öylesine iyi ki... diye başladı.</p>
		  <p class="normal">— Baba, yalnız bırak bizi, dedi Bazarov. İzin veriyorsunuz değil mi Anna Sergeyevna? Sanırım şimdi...</p>
		  <p class="normal">Başıyla güçsüz bedenini gösterdi.</p>
		  <p class="normal">Vasiliy İvanoviç çıktı odadan.</p>
		  <p class="normal">— Teşekkür ederim, diye yineledi Bazarov. Çarlara yakışan bir davranış sizinki. Ölmek üzere olanları çarlar bile ziyaret eder derler.</p>
		  <p class="normal">— Yevgeniy Vasilyiç, umarım...</p>
		  <p class="normal">— Boş verin, Anna Sergeyevna, gerçeği konuşalım sizinle. Benim işim bitti artık. Dolayısıyla, geleceği konuşmanın anlamı yok. Çok eski bir gerçektir ölüm, ama herkese yeni gelir. Şu ana kadar korktuğum bir şey yok... ama kendimi bilemeyeceğim zaman gelince her şey bir anda bitiverecek! (Bitkin, salladı kolunu.) Evet, bir şey söyleyebilirim size... sevmiştim sizi! Önce de bir anlamı yoktu bunun, şimdi ise hiç... Aşk biçimdir, benim biçimim ise görüyorsunuz, dağılıp gidiyor... İyisi mi, yalnızca çok güzel olduğunuzu söyleyeyim, yeter! Şu anda karşımda da çok güzelsiniz...</p>
		  <p class="normal">Elinde olmadan ürperdi Anna Sergeyevna.</p>
		  <p class="normal">— Neyse, Anna Sergeyevna, endişelenmeyin... Oraya oturun... Bana yaklaşmayın: Hastalığım bulaşıcıdır.</p>
		  <p class="normal">Anna Sergeyevna çabucak geldi ve Bazarov'un yattığı divanın yanındaki koltuğa oturdu.</p>
		  <p class="normal">— Harika! diye fısıldadı Bazarov. Ah, ne kadar yakınımdasınız... ne genç, ne taze, ne temizsiniz... bu iğrenç odada!.. Neyse, elveda! Uzun yaşayın, yaşamak güzel şeydir. Zamanınız varken yararlanın. Bakın ne iğrenç bir görünümüm var: Yarı ezilmiş, ama gene de kıpırdayan bir solucan. Bir zamanlar "Çok şey yapacağım, ölmeyeceğim! Bir devim ben ve görevlerim var!" derdim. Ama bu devin tek amacı var şimdi, kimsenin umurunda olmasa da, yoluyla yordamıyla ölmek... Ne olursa olsun, kuyruğu dik tutacağım.</p>
		  <p class="normal">Bazarov sustu, eliyle bardağını aramaya başladı. Anna Sergeyevna eldivenini çıkarmadan bardağı alıp korka korka soluyarak verdi ona.</p>
		  <p class="normal">Bazarov,</p>
		  <p class="normal">— Unutacaksınız beni, diye sürdürdü konuşmasını. Sağlara ölüden dost olmaz. Rusya'nın nasıl birini yitirmek üzere olduğunu falan babam uzun uzun anlatacaktır size... Hepsi saçma. Ama siz gene de bozmayın ihtiyarı. Çocuklar nelerle oyalar kendini... bilirsiniz. Annemi de hoş tutun. İnanın, sizin o yüksek çevrenizde onlar gibi insanları gündüz fenerle arasanız bulamazsınız... Rusya'ya gerekliymişim... Yok, gerekli olmadığım belli.. Peki kim gereklidir Rusya'ya? Kunduracı gereklidir, terzi gereklidir, kasap... et satar... kasap... durun, karıştırmaya başladım... Şu ileride bir orman var...</p>
		  <p class="normal">Elini alnına koydu Bazarov.</p>
		  <p class="normal">Anna Sergeyevna üzerine eğildi.</p>
		  <p class="normal">— Yevgeniy Vasilyiç, buradayım...</p>
		  <p class="normal">Bazarov birden yakaladı Anna Sergeyevna'nın elini, hafifçe doğruldu.</p>
		  <p class="normal">Ondan beklenmedik bir güçle,</p>
		  <p class="normal">— Elveda! dedi. (Son bir ışıkla aydınlanmıştı gözleri.) Elveda... Dinleyin... Biliyorsunuz, o zaman öpmemiştim sizi... Sönmek üzere olan kandile üfleyin, sönsün...</p>
		  <p class="normal">Anna Sergeyevna eğildi Bazarov'un üzerine, dudaklarını alnına koydu.</p>
		  <p class="normal">— Yeter! dedi Bazarov. (Ve başını yastığa bıraktı.) Artık... karanlık...</p>
		  <p class="normal">Anna Sergeyevna sessizce çıktı odadan.</p>
		  <p class="normal">Vasiliy İvanoviç fısıltıyla sordu ona:</p>
		  <p class="normal">— Ne oldu?</p>
		  <p class="normal">Anna Sergeyevna zor duyulur bir sesle cevap verdi:</p>
		  <p class="normal">— Uyudu.</p>
		  <p class="normal">Bu uykudan uyanmak Bazarov'un alnına yazılı değildi. Akşama doğru bilincini tamamen kaybetti, ertesi gün de öldü. Ölürken Peder Aleksey başucunda son duasını okuyordu. Göğsüne kutsal yağ sürerlerken tek gözü aralandı, tüten buhurdanın isi arasında, tasvirin önünde yanan mumun soluk ışığında özel cüppesiyle papazı görünce ölü yüzünden bir korku titremesi geçti sanki. Nihayet son soluğunu verdiğinde ağlaşmalar duyuldu evin içinde. Vasiliy İvanoviç aniden çılgına dönmüştü. Yüzü kıpkırmızı olmuş, çarpılmış bir halde, yumruğunu birine gözdağı verir gibi havada sallayarak kısık sesiyle bağırıyordu: "İsyan ederim diyordum! İsyan ediyorum, isyan ediyorum işte!.." Ama Arina Vlasyevna hıçkıra hıçkıra ağlayarak kocasının boynuna asılmış, ikisi birlikte yere kapaklanmıştı. Daha sonra hizmetçi odasında Anfisuşka şöyle anlatıyordu: "İşte öyle yan yana, öğle sıcağında kalmış kuzucuklar gibi başcağızlarını sarkıttılar yere..."</p>
		  <p class="normal">Ama her zaman geçer öğlen sıcağı akşam olur, gece olur ve acı çekenler, yorgunlar tatlı tatlı uyuyacakları huzurlu yuvalarına dönerler...</p>
</body>
</html>