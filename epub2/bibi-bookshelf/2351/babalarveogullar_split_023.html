<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_20">XX</h1>
		  <p class="normal">Bazarov yaylıdan dışarı sarktı. Arkadiy arkadaşının omzu üzerinden uzattı başını ve küçük bey evinin merdivenle çıkılan kapısının önünde kabarık saçlı, ince gaga burunlu, üzerindeki eski subay ceketinin bütün düğmeleri açık, uzun boylu, zayıf birini gördü. Bacaklarını iki yana açmış, ayakta dikiliyor, uzun piposunu tüttürüyor, güneşten gözlerini kırpıştırıyordu.</p>
		  <p class="normal">Atlar evin önünde durdu.</p>
		  <p class="normal">Bazarov'un babası, piposunu parmaklarının arasında çevirerek tüttürmeyi sürdürürken,</p>
		  <p class="normal">— Sonunda teşrif buyurdun, dedi. Hadi in, in de şöyle bir öpeyim seni.</p>
		  <p class="normal">Kucakladı oğlunu... "Yevgeniyciğim, Yevgeniyciğim!" diye titrek bir kadın sesi duyuldu. Kapı ardına kadar açıldı, eşikte kısa boylu, tombul, yaşlı bir kadıncağız göründü. Başında bağcıklı beyaz bir başlık, üzerinde kısa, alacalı bir bluz vardı. Bir çığlık attı, sallandı; hatta Bazarov tutmasa düşecekti. Küçük, tombul kolları bir anda dolandı Bazarov'un boynuna, başı göğsüne yaslandı. Bir şey söylemeden öylece kaldı. Yalnızca kesik kesik hıçkırdığı duyuluyordu.</p>
		  <p class="normal">Yaşlı Bazarov derin derin soluyor, gözlerini daha çok kırpıştırıyordu.</p>
		  <p class="normal">Köylü bile sürücü yerinden inmişken, hâlâ yaylının yanında kıpırdamadan duran Arkadiy'le göz göze gelince,</p>
		  <p class="normal">— Yeter artık Arinacığım! dedi. Bu kadarı da fazla artık... Lütfen kes!</p>
		  <p class="normal">— Ah, Vasiliy İvaniç, diye kekeledi yaşlı kadın. Kaç zamandır canımın içini, bebeğimi, Yevgeniy'imi gördüğüm yok...</p>
		  <p class="normal">Oğlunun boynuna doladığı kollarını açmadan, gözyaşlarıyla sırılsıklam, buruşuk, sevgi okunan yüzünü Bazarov'un göğsünden ayırıp, mutluluktan ışıl ışıl, gülen gözlerle şöyle bir baktı oğlunun yüzüne ve tekrar sarıldı.</p>
		  <p class="normal">Vasiliy İvaniç,</p>
		  <p class="normal">— Doğru, haklısın, dedi, ama içeri girsek daha iyi olmaz mı? Baksana, Yevgeniy bir konuk getirmiş. (Arkadiy'e dönüp, topuklarını hafifçe birbirine vurarak ekledi.) Bağışlayın, anlarsınız ya, kadınların zayıflığı işte... Sonra, anne yüreği...</p>
		  <p class="normal">Oysa kendisinin de dudakları, kaşları oynuyor, çenesi titriyordu... Ama kendini tutmaya, biraz olsun sakin görünmeye çalıştığı belliydi. Arkadiy öne eğilerek selam verdi ona.</p>
		  <p class="normal">Bazarov,</p>
		  <p class="normal">— Hadi içeri girelim anacığım, dedi.</p>
		  <p class="normal">Takati kesilmiş yaşlı kadını elinden tutup eve götürdü. Onu rahat bir koltuğa yerleştirdikten sonra babasıyla bir kez daha kucaklaştı ve Arkadiy'i tanıştırdı onunla.</p>
		  <p class="normal">— Çok sevindim, dedi Vasiliy İvanoviç. Yalnız, kusura bakmayın, bizim burada yaşamımız sade ve askercedir. Sakin ol Arina Vlasyevna, lütfen bırak çocukluğu... Sayın konuğumuz ayıplayacak seni...</p>
		  <p class="normal">Yaşlı kadın gözyaşları içinde,</p>
		  <p class="normal">— Yavrucuğum senin adını da, baba adını da bilmiyorum... diye mırıldandı.</p>
		  <p class="normal">Vasiliy İvanoviç mağrur bir tavırla mırıldandı:</p>
		  <p class="normal">— Arkadiy Nikolaiç.</p>
		  <p class="normal">Yaşlı kadın sümkürdü ve başını sağa sola sallayarak mendiliyle önce bir gözünü, sonra ötekini sildi.</p>
		  <p class="normal">— Hoş görün bu aptal kadını, dedi. Bağışlayın. Benim gü... gü... güvercinimi görmeden öleceğimi sanıyordum da...</p>
		  <p class="normal">Vasiliy İvanoviç kesti sözünü:</p>
		  <p class="normal">— Gördük işte hanımım... (Kapının aralığından ürkek ürkek bakan, parlak kırmızı basma entarili, yalınayak, on üç yaşlarındaki kız çocuğuna döndü.) Hanımına bir bardak su getir... ama bardağı tepsiye koy, duydun mu? (Eski moda kibar bir tavırla ekledi.) Evet baylar, sizleri emekli bir veterinerin çalışma odasına alabilir miyim?</p>
		  <p class="normal">Arina Vlasyevna, yalvarıyormuş gibi,</p>
		  <p class="normal">— Dur, bir kerecik daha sarılayım sana Yevgeniyciğim... dedi. (Bazarov annesine doğru eğildi.) Aman benim yavrum, ne yakışıklı olmuşsun sen!</p>
		  <p class="normal">Vasiliy İvanoviç,</p>
	    <p class="normal">— Yakışıklılığını bırak, diye kesti karısının sözünü. Nasıl derler: Ommfe<a href="babalarveogullar_split_032.html#footnote-600-32" id="footnote-600-32-backlink" name="footnote-600-32-backlink">[32]</a>, gerçek bir erkek olmuş. Ama umarım Arina Vlasyevna, anne yüreğinizi doyurduktan sonra şimdi de değerli konuklarımızın karnını doyurmaya çalışırsınız biraz. Bilirsin, Yalnızca masal bülbülleri yem yemez.</p>
		  <p class="normal">Yaşlı kadın oturduğu koltuktan kalktı.</p>
		  <p class="normal">— Hemen Vasiliy İvaniç, şimdi hazırlatacağım yemek masasını. Kendim koşacağım mutfağa, semaveri hazırlatacağım, her şey hazır olacak, her şey... Üç yıldır görmedim onu, yedirip içirmedim, kolay mı?</p>
		  <p class="normal">— Hadi kadınım, koştur biraz, acele et, utandırma bizi; siz de benimle gelin lütfen. İşte Timofeiç de sana saygılarını sunmaya gelmiş Yevgeniy... O da sevindi senin geldiğine, ne kocamış ittir. Ne o? Sevinmedin mi yoksa, ihtiyar domuz? Benimle gelin lütfen.</p>
		  <p class="normal">Vasiliy İvanoviç aceleyle, eski terliklerini şaplata şaplata önden yürüdü.</p>
	    <p class="normal">Evi çok küçük altı odadan oluşuyordu. Bu odalardan biri Vasiliy İvanoviç'in konuklarını götürdüğü çalışma odası dedikleri odaydı. Üzeri yıllarca birikmiş tozdan ve isten kararmış kâğıtlarla dolu, kalın ayaklı masa iki pencerenin arasını kaplamıştı; duvarlarda Türk tüfekleri, kamçılar, bir kılıç, iki harita, birtakım anatomi resimleri, Hufeland'ın<a href="babalarveogullar_split_032.html#footnote-600-33" id="footnote-600-33-backlink" name="footnote-600-33-backlink">[33]</a> bir port-resi, siyah çerçevede birinin adı ve soyadının saç örgüsü baş harfleri ve camlı çerçevede bir diploma asılıydı. Yer yer delik, yırtık deri bir divan Karelya kayınından iki kocaman dolabın arasındaydı. Raflarda kitaplar, kutular, doldurulmuş kuşlar, kavanozlar, şişeler sıkışık biçimde, karmakarışık diziliydi. Bir köşede kırık bir elektrik bataryası duruyordu.</p>
		  <p class="normal">Vasiliy İvanoviç,</p>
		  <p class="normal">— Sizi uyarmıştım değerli konuğum, dedi, burada çadırda gibi yaşıyoruz biz...</p>
		  <p class="normal">Bazarov babasının sözünü kesti:</p>
		  <p class="normal">— Yeter ama baba, neden özür dileyip duruyorsun? Karun falan olmadığımızı, evinin de bir saray olmadığını çok iyi biliyor Kirsanov. Onu nereye yerleştireceğiz, asıl sorun bu işte.</p>
		  <p class="normal">— Dur hele Yevgeniy, ek binada çok güzel, küçük bir oda var. Orada rahat eder.</p>
		  <p class="normal">— Bir de ek binan mı var?</p>
		  <p class="normal">Timofeiç karıştı söze:</p>
		  <p class="normal">— Olmaz mı efendim, banyo da orada.</p>
		  <p class="normal">Vasiliy İvanoviç çabucak açıkladı:</p>
	    <p class="normal">— Yani banyonun yanında. Zaten yaz şimdi... Hemen gidip hazırlatırım orayı. Timofeiç, bu arada sen de konuklarımızın eşyalarını getir. Sana da benim çalışma odamı vereceğiz sanırım Yevgeniy. Suum cuique.<a href="babalarveogullar_split_032.html#footnote-600-34" id="footnote-600-34-backlink" name="footnote-600-34-backlink">[34]</a> </p>
		  <p class="normal">Vasiliy İvanoviç çıkar çıkmaz Bazarov,</p>
		  <p class="normal">— Gördün mü? dedi. Çok hoş, çok iyi yürekli bir ihtiyardır babam. Seninki gibi tuhaftır da, ama bir başka çeşidi. Çok konuşur.</p>
		  <p class="normal">Arkadiy karşılık verdi:</p>
		  <p class="normal">— Sanırım annen de harika bir kadın.</p>
		  <p class="normal">— Evet, tertemiz bir kalbi vardır. Göreceksin, nasıl bir yemek hazırlatacak bize.</p>
		  <p class="normal">O sırada Bazarov'un valizini getiren Timofeiç,</p>
		  <p class="normal">— Bugün beklemiyorlardı sizi efendim, dedi, o yüzden biftek almadık.</p>
		  <p class="normal">— Biftek olmasa da olur, yoksa yok... Fakirlik ayıp değildir derler.</p>
		  <p class="normal">Arkadiy birden sordu:</p>
		  <p class="normal">— Babanın kaç köylüsü var?</p>
		  <p class="normal">— Çiftlik onun değil, annemindir. Yanılmıyorsam on beş köylüsü var.</p>
		  <p class="normal">Timofeiç canı sıkkın, araya girdi:</p>
		  <p class="normal">— Hepsi yirmi iki.</p>
		  <p class="normal">Terlik sesi duyuldu ve tekrar Vasiliy İvanoviç girdi odaya. Mağrur bir tavırla,</p>
		  <p class="normal">— Birkaç dakika sonra odanız sizi ağırlamaya hazır olacak, dedi. Arkadiy... Nikolayiç'ti değil mi? (Arkasından gelen, mavi kaftanının dirsekleri yırtık, ona çok büyük gelen başkasının çizmelerini giymiş, saçları kısacık kesilmiş çocuğu göstererek ekledi.) Bu da hizmetçiniz. Adı Fedka'dır. Gerçi oğlum yasakladı ama söyleyeceğim: Kusurumuza bakmayın. Ama çocuk pipo doldurmayı bile bilir. Sahi, pipo içiyor muydunuz?</p>
		  <p class="normal">— Ben daha çok yaprak sigarayı yeğlerim, diye cevap verdi Arkadiy.</p>
		  <p class="normal">— Çok iyi ediyorsunuz. Bence de yaprak sigara daha iyidir, ama bizim bu ücra köşelerde bulmak son derece zordur.</p>
		  <p class="normal">Bazarov bir kez daha kesti babasının sözünü:</p>
		  <p class="normal">— Yakınman yetti artık baba! İyisi mi şuraya, divana otur da biraz bakayım sana.</p>
		  <p class="normal">Vasiliy İvanoviç gülümseyerek oturdu. Yüzü oğlununkine çok benziyordu. Yalnızca alnı biraz daha basık ve dar, ağzı biraz daha genişti. Oğlunun kayıtsız, hareketsizliğinin aksine, o kıpırdamadan duramıyor, giysisi koltuk altlarından kasıyormuş gibi omuzlarını silkiyor, gözlerini kırpıştırıyor, gırtlağını temizliyor, parmaklarını oynatıyordu.</p>
		  <p class="normal">Vasiliy İvanoviç,</p>
		  <p class="normal">— Yakınıyormuşum! dedi. Böyle konuşmaktan hoşlandığımı, böyle ücra, kuş uçmaz kervan geçmez bir yerde yaşadığımız için konuğumuza kendimi acındırmaya çalıştığımı sanma Yevgeniy. Tersine, düşünen bir insan için ücra yer diye bir şeyin olmadığına inanırım ben. En azından, elimden geldiğince, nasıl derler, yosun tutmamaya, çağın gerisinde kalmamaya çalışıyorum.</p>
		  <p class="normal">Vasiliy İvanoviç, aceleyle Arkadiy'in odasına giderken bir fırsatını bulup yanına aldığı yeni sarı mendilini cebinden çıkardı, onu havada sallayarak konuşmasını sürdürdü:</p>
		  <p class="normal">— Örneğin, kendi açımdan özverili davranıp toprağımı köylülerime kiraya verdiğimden, elde ettikleri ürünün yarısını bana vermeleri karşılığında toprağımı onlara bıraktığımdan söz etmiyorum. Bunu kendim için bir görev saydım; öteki toprak sahipleri bunu akıllarının ucundan geçirmeseler bile, sağduyu bunu gerektiriyor. Bilimden, kültürden söz ediyorum...</p>
		  <p class="normal">Bazarov,</p>
		  <p class="normal">— Evet, dedi. Farkındayım, 1855 yılının "Sağlık Dostu" dergisini alıp okumuşsun.</p>
		  <p class="normal">Vasiliy İvanoviç cevap vermekte acele etti:</p>
	    <p class="normal">— Eski bir arkadaşım her sayısını gönderiyor bana. Doğrusu, örneğin frenoloji üzerine bir şeyler biliriz. (Daha çok Arkadiy'le konuşur gibiydi. Bir yandan da, dolaptaki numaralı dikdörtgen parçalara ayrılmış, alçıdan küçük insan başını gösteriyordu.) Schönlein<a href="babalarveogullar_split_032.html#footnote-600-35" id="footnote-600-35-backlink" name="footnote-600-35-backlink">[35]</a> de bildiğimiz biridir, Rademacher de...</p>
		  <p class="normal">— Rademacher'e hâlâ inanıyorlar mı ... ilinde? diye sordu Bazarov.</p>
		  <p class="normal">Vasiliy İvanoviç öksürdü.</p>
		  <p class="normal">— İlimizde... Elbette siz daha iyi bilirsiniz baylar; sizlerle yarışacak durumumuz mu var bizim? İşte, sizler bizim yerimizi alıyorsunuz. Evet, bizim zamanımızda Hoffman diye bir humoralist vardı, bir de Brown adında bir vitalist, ikisi de bize saçma gelirdi, ama ikisi de çok ünlüydü. Rademacher'in yerini şimdilerde başka biri almış, sizler onun önünde eğiliyorsunuz. Ama yirmi yıl sonra belki bu kez onula alay edecekler.</p>
		  <p class="normal">Bazarov,</p>
		  <p class="normal">— Gönlünün rahat olması için söyleyeyim sana baba, dedi, biz şimdi genelde tıp biliminin de, hiç kimsenin de önünde eğilmiyoruz.</p>
		  <p class="normal">— Nasıl olur? Doktor olmak istemiyor muydun sen?</p>
		  <p class="normal">— İstiyorum, ama biri ötekine engel değil ki.</p>
		  <p class="normal">Vasiliy İvanoviç piposunun az kalmış kızgın tütününü orta parmağıyla bastırdı.</p>
	    <p class="normal">— Neyse, olabilir, olabilir, tartışmayacağım. Öyle ya, kimim ben? Emekli bir askeri doktor, volatu.<a href="babalarveogullar_split_032.html#footnote-600-36" id="footnote-600-36-backlink" name="footnote-600-36-backlink">[36]</a> Şimdi de çiftçilik yapıyor. (Tekrar Arkadiy'e döndü.) Büyükbabanızın tugayında görev yaptım. Evet efendim, evet, zamanında çok şey gördüm, çok şey yaşadım. Çok çeşitli çevrelerde bulundum, kimlerle ilişkim olmadı! Ben, şimdi karşınızda gördüğünüz şu ben, Prens Wittgenstein<a href="babalarveogullar_split_032.html#footnote-600-37" id="footnote-600-37-backlink" name="footnote-600-37-backlink">[37]</a> ve Jukovski'nin nabzını saymıştır! Güney ordusunda, anlıyorsunuz ya, 1814'te... (Anlamlı anlamlı kıstı dudaklarını Vasiliy İvanoviç.) herkesi tanıyordum. Ama işim başkaydı benim; neşterimi bilirdim yalnızca, o kadar! Doğrusu, çok büyük, saygın biriydi büyükbabanız, gerçek bir askerdi!</p>
		  <p class="normal">Bazarov tembel tembel mırıldandı:</p>
		  <p class="normal">— Desene, tam bir odun kafalı...</p>
		  <p class="normal">— Ah Yevgeniy, böyle nasıl konuşabiliyorsun! Biraz kibar olsana... Elbette öyle biri değildi General Kirsanov...</p>
		  <p class="normal">Bazarov babasının sözünü kesti:</p>
		  <p class="normal">— Neyse, bırak onu şimdi. Buraya gelirken senin huş ağacı korunu gördüm, harika boy atmış ağaçlar.</p>
		  <p class="normal">Vasiliy İvanoviç pek sevindi buna.</p>
	    <p class="normal">— Hele bir de bahçemi gör şimdi! Her ağacı tek tek ben diktim. Meyve ağaçları da var, çilek de, sağlığa yararlı her çeşit ot da. Evet, genç baylar, siz ne derseniz deyin, Paratselskiy<a href="babalarveogullar_split_032.html#footnote-600-38" id="footnote-600-38-backlink" name="footnote-600-38-backlink">[38]</a> baba gene de kutsal gerçeği söylemiştir: In herbis, verbis et lapidibus...<a href="babalarveogullar_split_032.html#footnote-600-39" id="footnote-600-39-backlink" name="footnote-600-39-backlink">[39]</a> Hem biliyorsun, hekimlik yapmıyorum artık, ama haftada iki kez geçmişe dönmem gerekiyor. Akıl danışmaya geliyorlar, geri çeviremezsin ki insanları. Bazen yoksullar yardım için koşup geliyorlar. Ayrıca, çevrede benden başka doktor yok. Düşünsene, emekli binbaşı bir komşumuz bile insanları iyi etmeye çalışıyor. Adamın tıp okuyup okumadığını soruyorum. Okumadığını söylüyorlar. Yardımseverlik olsun diye yapıyormuş bu işi... Ha ha! İnsanlara iyilik olsun diyeymiş! Nasıl ama? Ha-ha-ha!</p>
		  <p class="normal">Bazarov sert bir tavırla,</p>
		  <p class="normal">— Fedka! Pipomu doldur! dedi. </p>
		  <p class="normal">Vasiliy İvanoviç sanki bir parça umutsuzlukla sürdürdü konuşmasını:</p>
	    <p class="normal">— Sonra, bir hastaya bakmaya başka bir doktor geldi, ama hasta çoktan ad patres.<a href="babalarveogullar_split_032.html#footnote-600-40" id="footnote-600-40-backlink" name="footnote-600-40-backlink">[40]</a> Uşak içeri almak istememiş doktoru, "Sana gerek kalmadı artık," demiş. Doktor böyle bir şeyle karşılaşmayı beklemediğinden şaşırıp, sormuş uşağa: " Nasıl, ölürken hıçkırdı mı bey?" – "Evet, hıçkırdı efendim." – "Çok mu hıçkırdı?" – "Çok." – "Bu güzel işte." Sonra dönüp evinin yolunu tutmuş. Ha-ha-ha!</p>
		  <p class="normal">Yalnızca yaşlı adamdı gülen; Arkadiy'se zoraki gülümsemişti. Bazarov piposunu tüttürüyordu. Konuşma böylece yaklaşık bir saat sürdü; bu arada Arkadiy bir fırsatını bulmuş, gidip banyonun bitişiğinde, ama çok rahat ve tertemiz odasına bakmıştı. Bir süre sonra Tanya geldi, akşam yemeğinin hazır olduğunu haber verdi.</p>
		  <p class="normal">Önce Vasiliy İvanoviç kalktı.</p>
		  <p class="normal">— Gidelim baylar! Canınızı sıktıysam bağışlayın beni. Ama karım benden daha çok hoşnut edecektir sizi.</p>
		  <p class="normal">Çabucak hazırlanmış olsa da, yemekler çok güzel, hatta harikaydı. Yalnızca şarap, nasıl derler, biraz kötüydü: Neredeyse siyah Heres şarabını andırıyordu. Timofeiç kentte tanıdık bir şarap tüccarından almıştı; hafif bakırımsı, reçinemsi bir tadı vardı. Sinekler de rahat vermiyordu. Başka zaman olsa hizmetçi bir çocuk, yeşil yapraklı büyük bir dalla kovalardı onları; ama Vasiliy İvanoviç gençlerin tepkisini çekmesin diye bu kez yollamıştı çocuğu. Bu arada Arina Vlasyevna da kendine çekidüzen vermiş, başına ipek kurdeleleri olan yüksekçe bir başlık giymiş, omuzlarına da açık mavi bir şal almıştı. Yevgeniyciğini görür görmez gene ağlamaya başladı. Ama bu kez kocasının onu uyarmasına gerek kalmadı, çünkü şalına damlamaması için hemen silmişti gözyaşlarını. Yalnızca gençler yiyorlardı: Ev sahipleri çoktan yemişlerdi yemeklerini. Masaya ayağında zor taşıdığı kocaman çizmeleriyle Fedka bakıyordu; Anfisuşka adında, kâhya kadın görevi gören, tavuklara bakan, çamaşırları yıkayan tek gözlü, erkek suratlı bir kadın da yardım ediyordu ona. Vasiliy İvanoviç yemek süresince odanın içinde dolaşıp durmuş, son derece mutlu, hatta neşeli bir yüz ifadesiyle, Napolyon politikasının ciddi tehlikelerinden ve İtalyan sorununun karmaşıklığının onda uyandırdığı kaygıdan söz etmişti. Arina Vlasyevna'nın Arkadiy'le ilgilendiği, yemesi için ona ısrar ettiği bile yoktu. Vişne rengi tombul dudaklarının ve yanaklarındaki, kaşlarının üzerindeki benlerin çok sevecen bir ifade verdiği yuvarlak yüzünü yumruğuna dayamış, gözlerini oğlundan ayırmıyor, derin derin soluyordu. Onun yanlarında ne kadar kalacağını öğrenmeyi çok istiyor, ama sormaya korkuyordu. "Ya iki gün" derse diye düşündükçe kalbi duracak gibi oluyordu. Kızartma etten sonra bir ara kayboldu Vasiliy İvanoviç ve yarım şişe şampanyayla döndü. "Buyurun!" diye haykırdı. "Ücra bir köyde yaşasak da, önemli olayları kutlayacak bir şeylerimiz bulunur!" Üç kadehle bir şarap bardağını doldurdu, "çok değerli konuklarının onuruna" kadehini kaldırdı ve asker usulü, bir dikişte içti. Arina Vlasyevna'yı da bardağındakini son damlasına kadar içmeye zorladı. Sıra reçellere gelince, tatlıyı hiç sevmeyen Arkadiy ayıp olmasın diye, yeni pişirilmiş reçellerin yalnızca dört çeşidinden tattı. Oysa Bazarov hiçbirinden almamış, hemen bir sigara yakmıştı. Arkasından çay, kaymak, yağ, çörek geldi. Daha sonra Vasiliy İvanoviç akşamın güzelliğinin tadını çıkarmak için herkesi bahçeye götürdü. Bir sıranın önünden geçerken fısıldadı Arkadiy'in kulağına:</p>
		  <p class="normal">— Burada oturup güneşin batışını izlerken filozofluk etmeyi çok severim. Benim gibi insanlardan uzak yaşayan birine de öylesi yakışır. Şurada, biraz ileride de Horatius'un sevdiği birkaç ağaç diktim.</p>
		  <p class="normal">Onun bu dediğini duyan Bazarov sordu:</p>
		  <p class="normal">— Ne ağaçlarıymış bunlar?</p>
		  <p class="normal">— Ne ağacı olacak... akasya.</p>
		  <p class="normal">Bazarov esnedi.</p>
		  <p class="normal">Vasiliy İvanoviç,</p>
		  <p class="normal">— Konuklarımızın kendilerini Morpheus'un kucağına bırakmasının zamanı geldi galiba...</p>
		  <p class="normal"> Bazarov kesti babasının sözünü:</p>
		  <p class="normal"> — Yani yatma zamanı! Çok doğru söyledin. Yatmalıyız artık.</p>
		  <p class="normal">Ayrılırken alnından öptü annesini, annesi sarıldı ona ve sırtından, göstermeden üç kez haç çıkararak kutsadı oğlunu. Vasiliy İvanoviç, Arkadiy'i odasına kadar götürdü. Ona, "Sizin gibi genç olduğum mutlu yıllarda benim de tattığım hoş bir dinlenme dilerim size." diyerek iyi geceler dedi. Gerçekten de, banyonun bitişiğindeki küçük odada çok rahat uyudu Arkadiy. İçerisi nane kokuyor ve iki cırcır böceği sobanın arkasında insanın uykusunu getirircesine, durmadan ötüyordu. Arkadiy'in yanından ayrılınca çalışma odasına giden Vasiliy İvanoviç, kanepede oğlunun ayakucuna oturup onunla konuşmaya hazırlandıysa da, Bazarov uykusu olduğunu söyleyerek yolladı onu. Ama sabaha kadar uyuyamadı. Gözlerini iri iri açmış, öfkeyle karanlığa bakıyordu: Düşündüğü çocukluk anıları falan değildi; son günlerin acı izleniminden kurtaramıyordu kendini. Arina Vlasyevna önce doya doya dua etti, sonra tek gözünü ona dikmiş, esrarlı bir fısıltıyla ona her türlü düşüncesini, bu arada Yevgeniy Vasilyeviç'le ilgili izlenimlerini anlatırken hanımının karşısında kıpırdamadan ayakta duran Anfisuşka ile uzun uzun sohbet etti. Sevinçten, şaraptan, sigara dumanından başı dönüyordu yaşlı kadının. Kocası konuşacak olmuştu onunla, ama sonra boş vermişti.</p>
		  <p class="normal">Arina Vlasyevna tam anlamıyla eski bir soylu Rus hanımefendisiydi; iki yüz yıl önce Moskova'da yaşamalıydı aslında... Dinine son derece bağlı ve duygulu bir kadındı. Akla gelebilecek her türlü belirtiye, fala, büyüye, rüyaya inanırdı; meczuplara, ev cinlerine, orman cinlerine, kötü rastlantılara, kem göze, büyü bozmaya, kocakarı ilaçlarına, perşembe perhizine, dünyanın sonunun yakın olduğuna inanırdı; Diriliş Günü ayinde mumlar sönmezse o yıl kara buğdayın iyi ürün vereceğine, insan gözü görürse mantarın büyümeyeceğine inanırdı; şeytanın sulak yerleri sevdiğine, her Yahudi'nin göğsünde kanlı bir leke olduğuna inanırdı; farelerden, yılanlardan, kurbağalardan, serçelerden, sülüklerden, gök gürültüsünden, soğuk sudan, esintiden, atlardan, keçilerden, kızıl saçlı insanlardan, kara kedilerden korkar, cırcır böcekleriyle köpekleri pis hayvanlar sayardı; ne dana eti, ne güvercin, ne ıstakoz, ne peynir, ne kuşkonmaz, ne yerelması, ne tavşan eti, ne karpuz (kesik karpuz Yahya Peygamber'in başını hatırlatıyormuş ona) yerdi; istiridyeninse adını ağzına aldığı anda irkilirdi; bir şeyler atıştırmayı sever, perhizleri sıkı sıkı tutardı; günde on saat uyur, Vasiliy İvanoviç'in başı ağrıyorsa gözüne uyku girmezdi; "Aleksis" veya "Ormandaki Kulübe"den başka tek kitap okumamıştı; yılda bir ya da en çok iki mektup yazardı; ama elini bir şeye sürmemesine ve genelde yerinden kıpırdamayı sevmemesine karşın, ev işlerinde, meyve kurutmada, reçel kaynatmada ustaydı. Çok iyi yürekliydi Arina Vlasyevna. Kendine göre, kafası da çalışırdı. Dünyada emretmesi gereken efendilerle, o emirleri yerine getirmesi gereken sıradan insanlar olduğunu bilir, bu yüzden de kölece davranışlardan, dalkavukluklardan iğrenmezdi; ama emri altındakilere karşı her zaman anlayışla, sevgiyle davranır, bir dilenciyi eli boş göndermez, arada bir dedikodu yapsa bile, hiçbir zaman hiç kimseyi suçlamazdı. Gençliğinde çok sevimliydi; klavsen çalar, biraz da Fransızca bilirdi, ama uzun yıllar kocasıyla (istemeyerek evlenmişti onunla) oradan oraya dolaşırken şişmanlamış, müziği de, Fransızcayı da unutmuştu. Akıl almaz biçimde seviyordu oğlunu ve ondan korkuyordu. Çiftliğin yönetimini Vasiliy İvanoviç'e bırakmıştı ve onun hiçbir işine karışmıyordu: Kocası çiftlikte yapacağı değişikliklerden, planlarından söz etmeye başladığında oflayıp puflar, mendilini sallamaya başlar ve korkudan kaşlarını kaldırabildiğince kaldırırdı. Çok kuruntuluydu; sürekli birtakım büyük felaketler olmasını bekler, üzücü bir olayı hatırladığında hemen ağlamaya başlardı... Böyle kadınlar kalmadı artık. Buna sevinmek mi gerekir, üzülmek mi, orasını Tanrı bilir!</p>
</body>
</html>