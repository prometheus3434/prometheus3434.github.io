<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_2">II</h1>
		  <p class="normal">Arkadiy, babasının okşamalarına yol yorgunluğundan biraz kısık, ama çın çın öten genç sesiyle neşeli cevaplar verirken şöyle diyordu:</p>
		  <p class="normal">— Dur üzerimdeki tozu silkeleyeyim bari babacığım. Yoksa senin üstün başın da berbat olacak.</p>
		  <p class="normal">Nikolay Petroviç sevgiyle gülümseyerek,</p>
		  <p class="normal">— Önemli değil, hiç önemli değil, dedi. (Oğlunun kaputunun yakasına, sonra kendi paltosunun yakasına iki kez vurduktan sonra geri çekilerek ekledi.) Dur hele şöyle bir bakayım sana...</p>
		  <p class="normal">Hemen, çabuk adımlarla hana yürürken sürdürüyordu konuşmasını:</p>
		  <p class="normal">— Bu tarafa, bu tarafa, atlar da birazdan hazır olur...</p>
		  <p class="normal">Nikolay Petroviç oğlundan çok daha heyecanlı görünüyordu; biraz şaşkın, çekinir gibiydi.</p>
		  <p class="normal">Arkadiy durdurdu onu.</p>
		  <p class="normal">— Babacığım, dedi, izin ver, mektuplarımda çok sık sözünü ettiğim yakın dostum Bazarov'la tanıştırayım seni. Büyük bir nezaket gösterip, bize konuk gelmeyi kabul etti.</p>
		  <p class="normal">Çabucak geri döndü Nikolay Petroviç, üzerinde uzun, cüppe gibi püsküllü paltosuyla yaylıdan yeni inmiş uzun boylu gencin pek acele etmeden uzattığı kırmızı, eldivensiz elini kuvvetlice sıktı.</p>
		  <p class="normal">— Çok sevindim, dedi. Bizi ziyaret etme düşünceniz çok mutlu etti beni. Umarım... Adınızı, baba adınızı öğrenebilir miyim acaba?</p>
		  <p class="normal">Bazarov tembelce, ama tok bir sesle karşılık verdi:</p>
		  <p class="normal">— Yevgeniy Vasilyev.</p>
		  <p class="normal">Sonra paltosunun yakasını yatırıp yüzünü gösterdi Nikolay Petroviç'e. Geniş alnı, üst tarafı yassı, ucu sivri burnu, yeşilimsi iri gözleri, kum rengi uzun favorileriyle uzun, zayıf yüzü sakin bir gülümsemeyle aydınlanmış, kendine güven ve zekâyla ışıyordu.</p>
		  <p class="normal">Nikolay Petroviç,</p>
		  <p class="normal">— Umarım, bizde canınız sıkılmaz Yevgeniy Vasilyiç, dedi.</p>
		  <p class="normal">Bazarov'un ince dudakları hafifçe kıpırdadı, ama bir şey söylemedi, kasketini hafifçe kaldırdı yalnızca. Uzun, gür, koyu sarı saçları kocaman başının girinti çıkıntılarını gizleyemiyordu.</p>
		  <p class="normal">Nikolay Petroviç oğluna dönüp,</p>
		  <p class="normal">— Ne dersin Arkadiy? dedi. Atları hemen koşsunlar mı? Yoksa biraz dinlenmek mi istersiniz?</p>
		  <p class="normal">— Evde dinleniriz babacığım; söyle hazırlasınlar arabayı.</p>
		  <p class="normal">— Hemen, hemen, dedi Nikolay Petroviç. Hey, Pyotr, duyuyor musun beni? Biraz kıpırda birader.</p>
		  <p class="normal">Bir zamane uşağı olan Pyotr, hiç küçük beyin elini öpmeye davranmadı, yalnızca uzaktan eğilerek bir selam verip tekrar avlu kapısının arkasında gözden kayboldu. </p>
		  <p class="normal">Arkadiy han sahibinin karısının getirdiği kovadan su içerken ve Bazarov da piposunu yakmak için atları çözen arabacının yanına giderken Nikolay Petroviç telaşla, şöyle diyordu:</p>
		  <p class="normal">— Ben buraya faytonla geldim, senin yaylın için de ayrıca üç at var, ama fayton yalnızca iki kişilik, bilmem arkadaşını ne...</p>
		  <p class="normal">Babasının sözünü kesen Arkadiy, alçak sesle şöyle dedi:</p>
		  <p class="normal">— O da yaylıyla gelir. Ona resmi davranma lütfen. Harika bir çocuktur, son derece alçakgönüllüdür... göreceksin.</p>
		  <p class="normal">Nikolay Petroviç'in arabacısı atları getirdi.</p>
		  <p class="normal">Bazarov sürücüsüne seslendi:</p>
		  <p class="normal">— Hadi kıpırda bakalım, fırça sakal.</p>
		  <p class="normal">Hemen orada ellerini gocuğunun arka ceplerine sokmuş, dikilen bir başka sürücü,</p>
		  <p class="normal">— Duydun mu Mityuha, bey nasıl seslendi sana? dedi. Gerçekten de koca sakalın tekisin yani!</p>
		  <p class="normal">Mityuha şapkasını salladı yalnızca, ortadaki terlemiş atın dizginlerini çözmeye koyuldu.</p>
		  <p class="normal">Nikolay Petroviç seslendi:</p>
		  <p class="normal">— Hadi çocuklar, acele edin, daha canlı, bahşiş var işin sonunda!</p>
		  <p class="normal">Birkaç dakika sonra atlar arabalara koşulmuştu. Baba oğul faytona bindiler; Pyotr sürücü yerine çıktı; Bazarov yaylıya atladı, başını deri yastığa gömdü ve iki araba yola koyuldu.</p>
</body>
</html>