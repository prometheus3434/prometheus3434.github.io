<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_6">VI</h1>
		  <p class="normal">Bazarov taraçaya döndü, masaya oturup aceleyle çayını içmeye koyuldu. İki kardeş sessizce onu izliyor, Arkadiy'se çaktırmadan bir babasına, bir amcasına bakıyordu. </p>
		  <p class="normal">Neden sonra Nikolay Petroviç:</p>
		  <p class="normal">— Çok uzaklaştınız mı? diye sordu.</p>
		  <p class="normal">— Titrek kavak korusunun oradaki küçük bataklığınıza kadar. Beş çulluk kalktı önümden; sen vurabilir misin onları Arkadiy?</p>
		  <p class="normal">— Ya siz, ava çıkmaz mısınız?</p>
		  <p class="normal">— Hayır.</p>
		  <p class="normal">Pavel Petroviç,</p>
		  <p class="normal">— Sizin özel ilgi alanınız fizik, öyle mi? diye sordu.</p>
		  <p class="normal">— Evet, fizik ve genel olarak doğal bilimler.</p>
		  <p class="normal">— Dediklerine göre, son zamanlarda Cermenler bu alanda hayli ilerleme kaydetmişler.</p>
		  <p class="normal">Bazarov umursamaz bir tavırla karşılık verdi:</p>
		  <p class="normal">— Evet, Almanlar bu konuda öğretmenimiz sayılırlar.</p>
		  <p class="normal">Pavel Petroviç Almanlar yerine Cermenler sözcüğünü alay olsun diye kullanmıştı, ama fark eden olmamıştı bunu. Olabildiğince kibar olmaya çalışarak şöyle dedi:</p>
		  <p class="normal">— Almanlar sizin gözünüzde bu kadar yüce demek?</p>
		  <p class="normal">İçin için sinirlenmeye başlamıştı. Bazarov'un aşırı umursamazlığı aristokrat gururuna dokunuyordu. Bu hekim çocuğu ondan çekinmediği gibi, dik, umursamaz cevaplar veriyordu ve sesinde kaba, neredeyse küstah bir ton vardı.</p>
		  <p class="normal">— Oranın bilim adamları çalışkan insanlardır, dedi Bazarov.</p>
		  <p class="normal">— Demek öyle? Ama Rus bilim adamları için bu kadar iyi şeyler düşünmüyorsunuz herhalde?</p>
		  <p class="normal">— Sanırım öyle.</p>
		  <p class="normal">Pavel Petroviç bedenini doğrultup başını geri atarak,</p>
		  <p class="normal">— Sizin açınızdan övgüye değer bir alçakgönüllülük, dedi. Sahi, biraz önce Arkadiy Nikolayiç bize sizin hiçbir otoriteyi tanımadığınızı söylüyordu; nasıl oluyor bu? Gerçekten hiçbirine inanmıyor musunuz?</p>
		  <p class="normal">— Neden tanıyacakmışım? Hem neye inanacağım? Doğru bir şey söylerlerse, inanırım, hepsi o kadar.</p>
		  <p class="normal">Pavel Petroviç,</p>
		  <p class="normal">— Peki, Almanların her söylediği doğru mu? dedi.</p>
		  <p class="normal">Bulutların üstünde bir yerlere gitmiş gibi ilgisiz, uzak bir ifade vardı yüzünde.</p>
		  <p class="normal">Bazarov, hafifçe esneyerek,</p>
		  <p class="normal">— Hepsi değil, dedi.</p>
		  <p class="normal">Bu konuyu kapatmak istediği belliydi.</p>
		  <p class="normal">Pavel Petroviç, "Doğrusu, pek kibarmış arkadaşın," der gibi baktı Arkadiy'in yüzüne.</p>
		  <p class="normal">— Bana gelince, diye sürdürdü konuşmasını. (Kendini zorladığı belliydi.) Evet, suçluyum, Almanları pek sevmem... Rusya Almanlarından söz etmiyorum: Onların ne mal olduklarını herkes biliyor. Ama Almanya Almanlarından hoşlanmam. Eskiden bir şeyleri vardı... Sözgelimi Schiller, Goethe falan... Kardeşim pek bayılır onlara... Şimdilerdeyse yalnızca kimyacı, materyalist çıkarıyorlar...</p>
		  <p class="normal">Bazarov sözünü kesti Pavel Petroviç'in:</p>
		  <p class="normal">— İyi bir kimyacı her türlü ozandan yirmi kat daha yararlıdır.</p>
		  <p class="normal">Pavel Petroviç, uykusu gelmiş gibi kaşlarını hafiften kaldırarak,</p>
		  <p class="normal">— Demek öyle, diye mırıldandı. Anlaşılan siz sanatı da tanımıyorsunuz?</p>
		  <p class="normal">Bazarov küçümser bir tavırla gülümsedi.</p>
		  <p class="normal">— Sanat para kazanmaya yarar yalnızca, bir de basura!</p>
		  <p class="normal">— Anlıyorum efendim, anlıyorum... Anlaşılan işin şakasındasınız siz. Demek her şeyi yadsıyorsunuz? Öyle olsun. Demek yalnızca bilime inanıyorsunuz?</p>
		  <p class="normal">— Daha önce söylediğim gibi, hiçbir şeye inanmıyorum; hem bilim nedir ki? Nasıl ki çeşitli meslekler, zanaatlar vardır, öyle bilimler de vardır. Ama genel olarak bilim yoktur.</p>
		  <p class="normal">— Çok güzel, efendim. Peki, toplumun benimsediği öteki kurallar konusunda da aynı olumsuz görüşte misiniz?</p>
		  <p class="normal">Bazarov,</p>
		  <p class="normal">— Ne oluyoruz, sorguya mı çekiyorsunuz beni? dedi.</p>
		  <p class="normal">Pavel Petroviç'in yüzü hafiften sarardı... Nikolay Petroviç araya girmek zorunda hissetti kendini:</p>
		  <p class="normal">— Bu konuyu ileride daha ayrıntılı konuşuruz sizinle, sevgili Yevgeniy Vasilyiç. Sizin düşüncelerinizi öğrenir, bizimkileri anlatırız size. Ayrıca, doğal bilimlerle ilgilendiğinizi duymak sevindirdi beni. Duyduğuma göre, Liebig<a href="babalarveogullar_split_032.html#footnote-600-6" id="footnote-600-6-backlink" name="footnote-600-6-backlink">[6]</a>	 tarlaların gübrelenmesi konusunda çok önemli buluşlar yapmış. Tarım işlerimde yardım edebilirsiniz bana; yararlı birtakım önerilerde bulunabilirsiniz.</p>
		  <p class="normal">— Emrinizdeyim Nikolay Petroviç; ama Liebig'in yanında bir hiçiz biz! İşin kitabını okumak için alfabesinden başlamak gerekir, oysa biz daha ilk harfini görmüş değiliz.</p>
		  <p class="normal">Nikolay Petroviç "Evet, gerçekten bir nihilistsin sen," diye geçirdi içinden. Yüksek sesle ekledi:</p>
		  <p class="normal">— Ama izin verin, gerektiğinde gene de yardım isteyeyim sizden... Evet ağabey, sanırım gidip kâhyayla konuşmamızın zamanı geldi.</p>
		  <p class="normal">Pavel Petroviç sandalyesinden kalktı. Kimseye bakmadan,</p>
		  <p class="normal">— Evet, dedi. Köylük yerde büyük zekâlardan uzakta beş yıl yaşamak hiç de hoş bir şey değilmiş! Aptallaşıyor insan. Sana öğretilenleri unutmamaya çalışıyorsun, oysa dışarıda neler oluyor! Bir de bakıyorsun, bildiklerinin hepsi saçmaymış. Aklı başında insanların böyle şeylerle artık ilgilenmediklerini, senin geri kafalı olduğunu söylüyorlar sana... Ne yaparsın! Anlaşılan, gençler bizden çok daha akıllı.</p>
		  <p class="normal">Pavel Petroviç topuklarının üzerinde yavaşça döndü, ağır adımlarla çıktı taraçadan; Nikolay Petroviç de onu izledi.</p>
		  <p class="normal">Taraçanın kapısı iki kardeşin arkasından kapanır kapanmaz Bazarov soğukkanlı bir tavırla sordu Arkadiy'e.</p>
		  <p class="normal">— Her zaman böyle midir bu?</p>
		  <p class="normal">Arkadiy,</p>
		  <p class="normal">— Bak ne diyeceğim Yevgeniy, dedi, sen de çok ters davrandın ona. Gururunu incittin.</p>
		  <p class="normal">— Bu taşra aristokratlarını pohpohlayacak değilim ya! Kendilerini pek beğenirler, kendilerini aslan sanırlar, gösterişten başka bildikleri bir şey yoktur! O kafadaysa, Petersburg'da, kendi alanında kalsaydı... Neyse canım, bırakalım onu şimdi! Çok ender rastlanan cinsten bir böcek buldum. Dytiscus marginatus... Bilir misin? Göstereceğim onu sana.</p>
		  <p class="normal">Arkadiy,</p>
		  <p class="normal">— Onun öyküsünü anlatacağıma söz vermiştim sana, dedi.</p>
		  <p class="normal">— Böceğin öyküsünü mü?</p>
		  <p class="normal">— Yeter artık Yevgeniy... Amcamın öyküsünü, diyorum. Onun, sandığın gibi biri olmadığını göreceksin. Alaydan ziyade acımayı hak ediyor.</p>
		  <p class="normal">— Benim bir şey dediğim yok canım, ne diye bu kadar duruyorsun üzerinde?</p>
		  <p class="normal">— Haksızlık yapmaman gerekir Yevgeniy.</p>
		  <p class="normal">— Neden gerekti şimdi bu?</p>
		  <p class="normal">— Hayır, dinle sen...</p>
		  <p class="normal">Ve Arkadiy amcasının öyküsünü anlattı Bazarov'a. Okur bunu gelecek bölümde bulacak.</p>
</body>
</html>