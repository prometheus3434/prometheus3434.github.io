<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_4">IV</h1>
		  <p class="normal">Uşaklar, beyleri karşılamak için kapıya koşmamıştı; kapıda yalnızca on iki yaşlarında bir kız çocuk vardı. Onun arkasından da armalı beyaz düğmeli gri uşak ceketiyle Pavel Petroviç Kirsanov'un uşağı, Pyotr'a çok benzeyen bir genç çıkmıştı evden. Bir şey söylemeden açtı faytonun kapısını, sonra yaylının tentesini çekti. Nikolay Petroviç, oğlu ve Bazarov'la birlikte, kapı aralığında genç bir bayan yüzünün bir an görünüp kaybolduğu loş, handiyse boş salonun önünden geçip yeni stil döşeli konuk salonuna yürüdü. Şapkasını çıkardı, saçlarını silkelerken,</p>
		  <p class="normal">— İşte evdeyiz, dedi. Şimdi yapmamız gereken yemeğimizi yemek ve dinlenmek.</p>
		  <p class="normal">Bazarov gerinerek,</p>
		  <p class="normal">— Gerçekten de, yemek iyi gider, dedi ve kendini kanepeye bıraktı.</p>
		  <p class="normal">Nikolay Petroviç, görünürde hiçbir neden yokken ayaklarını yere vurarak haykırdı:</p>
		  <p class="normal">— Evet, evet, hemen yiyelim yemeğimizi, çabuk getirin yemeğimizi! İşte Prokofyiç de geldi.</p>
		  <p class="normal">Konuk salonuna, madeni düğmeli, kahverengi bir frak giymiş, pembe bir boyunbağı takmış, ak saçlı, zayıf, esmer, altmış yaşlarında biri girmişti. Gülümseyerek gelip Arkadiy'in elini sıktı, öne eğilerek konuğu selamladı, sonra geri geri kapıya çekildi ve ellerini arkasında bağladı.</p>
		  <p class="normal">Nikolay Petroviç,</p>
		  <p class="normal">— İşte oğlum, Prokofyiç, dedi. Sonunda geldi... Ne dersin? Nasıl buldun onu? </p>
		  <p class="normal">İhtiyar,</p>
		  <p class="normal">— Çok iyi efendim... diye karşılık verdi. (Tekrar gülümsedi ama hemen arkasından çattı gür kaşlarını. Duygulu bir sesle ekledi.) Yemeği hazırlamamızı emreder misiniz?</p>
		  <p class="normal">— Evet, evet, lütfen... Önce odanıza çıkmak ister miydiniz Yevgeniy Vasilyiç?</p>
		  <p class="normal">Bazarov,</p>
		  <p class="normal">— Yo, gereği yok, zahmet etmeyin, dedi. Valizimi, işte şunu oraya götürmelerini emredin, yeterli. (Bol paltosunu çıkarırken ekledi.) Bir de şu giysimi...</p>
		  <p class="normal">— Tamam... Prokofyiç, beyefendinin paltosunu al. (Prokofyiç Bazarov'un "giysisini" şaşırmış gibi aldı, iki eliyle tuttu ve başının üzerine yüksekçe kaldırıp parmaklarının ucuna basarak gitti.) Ya sen Arkadiy, birkaç dakikalığına odana çıkmak ister misin?</p>
		  <p class="normal">— Evet, temizlenmem gerek, diye karşılık verdi Arkadiy.</p>
		  <p class="normal">Kapıya doğru yürüyordu ki, tam o anda konuk salonuna koyu renk İngiliz ceketli, boynuna günün modası küçük bir kravat bağlamış, cilalı potin giymiş, orta boylu Pavel Petroviç Kirsanov girdi. Kırk beş yaşlarında gösteriyordu: Kısa kesilmiş kır saçlarının cilalanmamış gümüş gibi mat bir parlaklığı vardı; yüzü sağlıksız görünüyordu ama usta bir heykeltıraşın elinden çıkmış gibi kırışıksız, son derece düzgün ve temizdi, olağanüstü bir güzelliğin izlerini taşıyordu. Özellikle siyah, hafif çekik, aydınlık gözleri güzeldi. Arkadiy'in amcasının zarif, soylu yüzü, çoğunlukla yirmili yaşlardan sonra kaybolan gençliğin tüm ahengini ve başı bulutlarda havasını taşıyordu.</p>
		  <p class="normal">Pavel Petroviç, kocaman opal bir düğmeyle ilikli manşetinin kar beyazı renginden ötürü daha da güzel görünen uzun, pembe tırnaklı pek güzel elini pantolonunun cebinden çıkarıp yeğenine uzattı. Önce Avrupa usulü "shake hands"ini<a href="babalarveogullar_split_032.html#footnote-600-3" id="footnote-600-3-backlink" name="footnote-600-3-backlink">[3]</a> tamamladıktan sonra Rus usulü üç kez öptü onu, yani hoş kokulu bıyıklarını onun yanaklarına dokundurdu ve şöyle dedi:</p>
		  <p class="normal">— Hoş geldin.</p>
		  <p class="normal">Nikolay Petroviç, Bazarov'u tanıştırdı ona. Pavel Petroviç esnek bedenini hafifçe eğerek belli belirsiz gülümsedi Bazarov'a ama elini uzatmadı, hatta bu arada elini tekrar cebine sokmuştu bile.</p>
		  <p class="normal">Bedenini kibarca iki yana sallayarak, aynı anda omuzlarını kaldırıp güzel, bembeyaz dişlerini de göstererek hoş bir sesle şöyle dedi:</p>
		  <p class="normal">— Bugün geleceğinizden umudu kesmiştim. Yolda bir aksilik falan olmadı ya?</p>
		  <p class="normal">— Bir şey olmadı, dedi Arkadiy. Biraz geciktik, o kadar. Onun için şu anda kurt gibi açız. Prokofyiç'e söyle, acele etsin babacığım, ben hemen döneceğim.</p>
		  <p class="normal">Birden kanepeden sıçrayan Bazarov,</p>
		  <p class="normal">— Bekle, ben de seninle geliyorum, dedi.</p>
		  <p class="normal">İki genç birlikte çıktılar.</p>
		  <p class="normal">Pavel Petroviç,</p>
		  <p class="normal">— Kimdir bu çocuk? diye sordu.</p>
		  <p class="normal">— Arkadiy'in arkadaşı. Dediğine göre çok zeki bir gençmiş.</p>
		  <p class="normal">— Bizde mi kalacak?</p>
		  <p class="normal">— Evet.</p>
		  <p class="normal">— O uzun saçlı genç ha?</p>
		  <p class="normal">— Evet, öyle.</p>
		  <p class="normal">Pavel Petroviç parmaklarıyla masada trampet çalmaya başladı.</p>
		  <p class="normal">— Arkadiy'i s'est dégourdi<a href="babalarveogullar_split_032.html#footnote-600-4" id="footnote-600-4-backlink" name="footnote-600-4-backlink">[4]</a> gördüm, dedi. Eve döndüğüne sevindim.</p>
		  <p class="normal">Yemekte az konuştular. Özellikle Bazarov hemen hiç konuşmadı, ama çok yedi. Nikolay Petroviç, onun deyimiyle, çiftlik yaşamından ilginç olaylar anlattı; ileride devletin tarımla ilgili alacağı önlemlerden, kuracağı komitelerden, atayacağı delegelerden, tarımda makineleşmenin zorunlu olduğundan falan söz etti. Pavel Petroviç yemek odasında ağır adımlarla aşağı yukarı dolaşıp duruyor (akşam yemeği hiçbir zaman yemezdi), arada bir kırmızı şarap dolu kadehinden bir yudum alıyor, çok seyrek olarak bir iki sözcükle söze karışıyor veya "ya! aha! hım!" gibi ünlemlerle düşüncesini belirtiyordu. Arkadiy, Petersburg'dan birkaç haber anlattı; ne var ki, çocukluktan çıkmış her gencin, onu çocuk görmeye alışmış bir çevreye döndüğünde genelde hissettiği o hafif sıkılganlığı hissediyordu içinde. Hiç gerek yokken sözünü uzattıkça uzatıyor, "babacığım" sözcüğünü kullanmamaya dikkat ediyordu; hatta bir keresinde bu sözcüğün yerine –elbette dişlerinin arasından– "baba" diye mırıldanmış, sonra laubai bir tavırla bardağına, istediğinden daha fazla şarap doldurmuş ve bir dikişte hepsini içmişti. Prokofyiç gözlerini ondan ayırmıyor, bir yandan da dudaklarını ısırıyordu. Yemekten hemen sonra herkes dağıldı.</p>
		  <p class="normal">Bazarov üzerinde sabahlığıyla Arkadiy'in yatağının kenarına oturmuş, kısa piposunu içerken şöyle diyordu:</p>
		  <p class="normal">— Amcan ne antika adammış. Köylük yerde o şıklık ne öyle! Düşünsene! Hele o tırnakları, tam müzelik!</p>
		  <p class="normal">— Ama bilmiyorsun sen, dedi Arkadiy, gençliğinde aslan gibiydi... Bir gün anlatırım sana onun öyküsünü. Çok yakışıklıydı, kadınların başını döndürürdü.</p>
		  <p class="normal">— Aman ne önemli! Demek eski günlerde, anılarında hâlâ. Ama ne yazık ki, başını döndüreceği kadın yok burada. Dikkat ettim: Yakası çok acayip, taştan sanki; çenesini de öylesine sinekkaydı tıraş etmiş ki... Gerçekten çok komik değil miydi Arkadiy Nikolayeviç?</p>
		  <p class="normal">— Olabilir, ama gerçekten çok iyi bir insandır.</p>
		  <p class="normal">— Arkaik bir fenomen. Ama baban harika biri. Şiirler okumasına gelince, boş şey bu, hem yanılmıyorsam çiftlik işlerinden de pek anladığı yok. Ama çok iyi biri.</p>
		  <p class="normal">— Altın gibi bir kalbi vardır babamın.</p>
		  <p class="normal">— Bir şeylerden çekindiğini fark ettin mi?</p>
		  <p class="normal">Arkadiy, kendisinin bir şeyden korkmadığını anlatmak ister gibi salladı başını.</p>
		  <p class="normal">Bazarov sürdürdü konuşmasını:</p>
		  <p class="normal">— Bu eski zaman romantikleri pek ilginç oluyorlar! İyice dağıtıncaya kadar bozarlar sinir sistemlerini... Dengelerini altüst ederler. Neyse, hoşça kal! Benim odamda bir İngiliz lavabosu var, ama kapı kilitlenmiyor. Ne var ki gene de değerini bilmek gerek... İngiliz lavabosu, yani ilerleme!</p>
		  <p class="normal">Bazarov gitti. Tatlı bir duygu dolmuştu Arkadiy'in içine. Baba evinde, kendi yatağında, sevdiği ellerin, belki de dadısının o müşfik, temiz, yorulmak bilmez ellerinin diktiği kendi yorganının altında olmak pek hoştu. Dadısı Yegorovna'yı hatırladı Arkadiy, derinden çekti içini, öteki dünyada huzur diledi ona... Kendisi için dua etmedi.</p>
		  <p class="normal">Bazarov da, Arkadiy de hemen uykuya dalmıştı ama evdekiler daha uzun süre uyumadılar. Oğlunun dönüşü Nikolay Petroviç'i heyecanlandırmıştı. Yatağına uzanmış, ama mumu söndürmemişti; başına koluyla destek yapmış, derin düşüncelere dalmıştı. Ağabeyiyse odasında, birkaç közün hafiften yandığı şöminenin önündeki Hambs stili koltuğunda gecenin geç saatlerine kadar oturdu. Pavel Petroviç soyunmamış, yalnızca rugan potinlerini çıkarıp kırmızı, arkalıksız Çin terliklerini giymişti. Galignani'nin son sayısını elinde tutuyor, ama okumuyordu. Mavimsi bir alevin kâh parlayıp kâh söndüğü şömineye dikmişti gözlerini... Düşüncelerinin nerelerde dolaştığını Tanrı bilirdi ya, yine de yalnızca geçmiş yıllar değildi düşündüğü: Yüzünde, hatıralara dalmış birinin yüzünde görülmeyen gergin, kasvetli bir ifade vardı. Küçük arka odadaysa büyük bir sandığın üzerinde oturan, sırtında mavi bir hırka, siyah saçlarını beyaz bir başörtüsüyle örtmüş genç bir kadın, Feniçka, kâh çevresini dinliyor, kâh uyukluyor, kâh açık kapısından yatağında mışıl mışıl uyuyan bir bebek karyolasının göründüğü bitişikteki odaya bakıyordu.</p>
</body>
</html>