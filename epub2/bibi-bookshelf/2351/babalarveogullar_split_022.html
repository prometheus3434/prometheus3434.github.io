<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_19">XIX</h1>
		  <p class="normal">Odintsova her ne kadar kendine hâkim, her türlü önyargıdan uzak bir kadın olsa da, yemek odasına girdiğinde rahat değildi. Ama yemek iyi geçti. Porfiriy Platonıç gelmiş, birçok fıkra anlatmıştı. Kentten yeni dönmüştü Porfiriy Platonıç. Bir ara da valinin, Bourdaloue'nun, özel memurlarına, onları atla acil göreve göndermesi gerektiğinde hemen yola çıkabilmeleri için, mahmuzlarının sürekli takılı olması emrini verdiğini anlattı. Arkadiy alçak sesle Katya'yla konuşuyor, bir diplomat tavrıyla prensesle ilgileniyordu. Bazarov'un yüzü asıktı, konuşmalara ısrarla katılmıyordu. Odintsova onun öne eğik, öfkeli, asık, her çizgisinde küçümser bir kararlılık okunan yüzüne iki kez hiç gizlemeden, açıktan açığa baktıktan sonra şöyle geçirdi içinden: "Hayır... hayır... hayır..." Anna Sergeyevna yemekten sonra herkesle birlikte bahçeye çıktı. Bazarov'un onunla konuşmak istediğini fark edince gruptan birkaç adım ayrılıp durdu. Bazarov yanına gitti, ama başını kaldırıp Odintsova'nın yüzüne bakmadan, boğuk bir sesle şöyle dedi:</p>
		  <p class="normal">— Sizden özür dilemem gerekiyor Anna Sergeyevna. Bana kızıyorsunuzdur herhalde.</p>
		  <p class="normal">— Hayır, size kızmıyorum Yevgeniy Vasilyiç, dedi Odintsova. Ama üzgünüm.</p>
		  <p class="normal">— Öylesi daha kötü. Ne olursa olsun, yeterince cezalandırıldım. Sanırım siz de ne aptalca bir duruma düştüğümü anlamışsınızdır. "Neden gidiyorsunuz?" diye yazdınız bana. Ama kalmak istemiyorum burada, kalamam da. Yarın gideceğim.</p>
		  <p class="normal">— Yevgeniy Vasilyiç, siz neden...</p>
		  <p class="normal">— Neden mi gidiyorum?</p>
		  <p class="normal">— Hayır, bunu demek istememiştim.</p>
		  <p class="normal">— Geçmiş, geçmişte kaldı Anna Sergeyevna... Nasıl olsa er veya geç böyle olacaktı... Dolayısıyla, gitmem gerekiyor. Anladığım kadarıyla kalmamı gerektirebilecek tek bir koşul var; ama onun da gerçekleşeceği yok. Küstahlığımı bağışlayın ama, siz beni sevmiyorsunuz, asla da sevmeyeceksiniz, değil mi?</p>
		  <p class="normal">Siyah kaşlarının altından bir an parladı Bazarov'un gözleri.</p>
		  <p class="normal">Anna Sergeyevna cevap vermedi. Bir an, "Bu adamdan korkuyorum," diye geçti aklından.</p>
		  <p class="normal">Bazarov, onun ne düşündüğünü anlamış gibi,</p>
		  <p class="normal">— Hoşça kalın efendim, diye mırıldandı ve eve doğru uzaklaştı.</p>
		  <p class="normal">Anna Sergeyevna sessizce yürüdü arkasından, Katya'yı yanına çağırıp koluna girdi. Gece geç saatlere kadar kız kardeşini hiç ayırmadı yanından. Kâğıt oyununa katılmadı ve beyazlaşmış, üzgün yüzüne hiç gitmeyen biçimde durmadan güldü. Arkadiy şaşkınlık içindeydi, gençlere özgü bir dikkatle onu inceliyor, yani sürekli olarak soruyordu kendi kendine: "Ne anlama geliyor bu acaba?" Bazarov odasına kapanmıştı, ama çaya indi. Anna Sergeyevna gönül alıcı bir şeyler söylemek istiyordu ona, ama söze nasıl başlayacağına karar veremiyordu...</p>
		  <p class="normal">Beklenmeyen bir şey bu kararsızlıktan kurtardı onu: Uşak, Sitnikov'un geldiğini haber vermişti.</p>
		  <p class="normal">Bu genç ilericinin odaya rüzgâr gibi dalışını anlatmaya sözcükler yetmez. Kendisine özgü bir yüzsüzlükle, çok az tanıdığı, onu köyüne hiçbir zaman davet etmemiş, ama yanında onun yakını, zeki insanların konuk olduğunu öğrendiği Odintsova'yı ziyaret etmeye karar verebilen bu genç, gene de iliklerine dek korkmasına engel olamamış ve önceden ezberlediği özür dileme ve selamlama törenlerini bir yana bırakıp öylesine şeyler saçmalamıştı ki, anlattıklarından ancak sözde Yevdoksiya Kukşina'nın onu Anna Sergeyevna'nın sağlığını öğrenmek için yolladığı, Arkadiy Nikolayeviç'in ise ondan her zaman övgüyle söz ettiği anlaşılabilmişti... Bu esnada öyle bir şaşırıp bocalamaya başlamıştı ki, farkına varmadan kendi şapkasının üzerine oturmuştu. Yine de kimse onu kapı dışarı etmediği, hatta Anna Sergeyevna teyzesine ve kız kardeşine tanıştırdığı için çabucak toparladı kendini, şakır şakır konuşmaya başladı. Bayağılığın birden belirmesi yaşamda çoğu kez yararlı sonuç verir: Fazla gerilmiş sinirleri yumuşatır; kendine aşırı güven veya kendini unuturcasına coşku duygularının bayağılıkla ne denli yakın olduklarını göstererek insanı ayıltır. Sitnikov'un gelmesiyle her şey daha bir anlamsızlaşmış, basitleşmişti; herkes yemeğini daha bir iştahla yemiş, odasına yarım saat erken çekilmişti.</p>
		  <p class="normal">Bazarov gibi soyunup yatağına uzanmış olan Arkadiy arkadaşına şöyle dedi:</p>
		  <p class="normal">— Bir zamanlar "Neden böyle üzgünsün? Kutsal bir görev mi yerine getirdin?" demiştin bana. Aynı şeyi şimdi ben sana sorabilirim.</p>
		  <p class="normal">İki genç arasında bir süredir, gizli bir hoşnutsuzluğun veya dışavurulmayan kuşkuların belirtisi olan yapmacık bir senlibenli şakalaşma sürüp gitmekteydi.</p>
		  <p class="normal">— Yarın babacığımın yanına gidiyorum, dedi Bazarov.</p>
		  <p class="normal">Arkadiy hafifçe doğrulup dirseğine dayandı. Buna şaşırmış, nedense biraz da sevinmişti.</p>
		  <p class="normal">— Ya! dedi. Peki neden üzgünsün?</p>
		  <p class="normal">Bazarov esnedi.</p>
		  <p class="normal">— Çok şey bilirsen çabuk yaşlanırsın, diye mırıldandı.</p>
		  <p class="normal">Arkadiy sormayı sürdürdü:</p>
		  <p class="normal">— Anna Sergeyevna ne diyor buna?</p>
		  <p class="normal">— Anna Sergeyevna'yı ne ilgilendirir?</p>
		  <p class="normal">— Gitmene izin veriyor mu, demek istedim.</p>
		  <p class="normal">— Uşağı değilim ki izin alayım ondan.</p>
		  <p class="normal">Arkadiy düşünmeye başladı. Bazarov'sa yatıp yüzünü duvara döndü.</p>
		  <p class="normal">Sessiz geçen birkaç dakikadan sonra seslendi Arkadiy:</p>
		  <p class="normal">— Yevgeniy!</p>
		  <p class="normal">— Ne?</p>
		  <p class="normal">— Yarın seninle birlikte ben de ayrılacağım buradan.</p>
		  <p class="normal">Bazarov cevap vermedi. Arkadiy devam etti:</p>
		  <p class="normal">— Ama ben eve gideceğim. Hohlovski köyüne kadar birlikte gideriz, sen orada Fedot'dan at kiralarsın. Seninkilerle tanışmayı çok isterdim ama, onları da, seni de sıkarım diye korkuyorum. Dönüşte gene uğrayacaksın bize, değil mi?</p>
		  <p class="normal">Bazarov dönmeden karşılık verdi:</p>
		  <p class="normal">— Eşyalarımı sizde bıraktım.</p>
		  <p class="normal">Arkadiy şöyle düşünüyordu: "Neden gitmek istediğimi niye sormuyor? Peki ben neden gidiyorum? Hem o neden gidiyor?" Düşünmeyi sürdürüyordu. Kendi sorusuna doyurucu bir cevap bulmakta zorlanıyordu, ama yüreğinde tuhaf bir sızı vardı. Böylesine alıştığı o yaşamdan ayrılmanın ona zor geleceğini hissediyordu; öte yandan tek başına kalması da tuhaf kaçardı. Kendi kendine düşünüyordu: "Aralarında bir şey geçti. Bazarov gittikten sonra ne diye dolaşacağım ortalarda. İyice bıkar benden Anna Sergeyevna; son umudumu da yitiririm böylece." Anna Sergeyevna'yı düşündü... Sonra başka şeyleri... Genç dulun güzel yüzü geldi gözünün önüne...</p>
		  <p class="normal">Bir damla gözyaşının damladığı yastığa ağzını dayayıp şöyle fısıldadı: "Katya'ya acıyorum!.." Sonra birden kaldırdı başını, yüksek sesle şöyle dedi:</p>
		  <p class="normal">— Şu budala Sitnikov da nereden çıktı?</p>
		  <p class="normal">Bazarov önce şöyle bir kıpırdadı yatağın içinde ve sonra mırıldandı:</p>
		  <p class="normal">— Bakıyorum da çok aptalsın dostum. Böyle durumlarda Sitnikov bize çok gereklidir. Şunu unutma, benim böyle alıklara ihtiyacım var. Çömlek pişirmek Tanrı'ya göre değildir!.. </p>
		  <p class="normal">"Vay, vay!.." diye geçirdi içinden Arkadiy. (O anda Bazarov'un kendini beğenmişliğinin dipsiz derinliği bütün çıplaklığıyla karşısındaydı.) "Seninle ben Tanrıyız demek ha? Yani sen Tanrısın, ben ise odun kafalı mı yoksa?"</p>
		  <p class="normal">Bazarov, canı sıkkın,</p>
		  <p class="normal">— Evet, dedi, sen henüz bir aptalsın Arkadiy.</p>
		  <p class="normal">Ertesi gün Arkadiy, Bazarov'la birlikte kendisinin de gideceğini söylediğinde Odintsova pek şaşırmış görünmedi; dalgın ve bitkin gibiydi. Katya bir şey söylemeden düşünceli baktı Arkadiy'in yüzüne. Prenses ise şalının altından haç bile çıkarmıştı, Arkadiy de bunu görmemiş değildi elbet. Buna karşın Sitnikov basbayağı telaşlanmıştı. Bu kez Panslavist stilde olmayan, yepyeni, şık bir kıyafetle henüz inmişti kahvaltıya. Hizmetine verilen uşağı dün giysilerinin çokluğuyla şaşırtmıştı, şimdi de arkadaşları bırakıp gidiyorlardı onu! Av köpeklerinin kovaladığı bir tavşanın ormanda boş bir alana çıktığında ne yana kaçacağını bilemeden sağa sola koşturduğu gibi, o da bir süre kısa adımlarla dolaştı durdu, sağa sola gitti geldi ve sonra korku içinde, neredeyse haykırarak, kendisinin de gitmek niyetinde olduğunu söyledi. Odintsova hiç sesini çıkarmadı.</p>
		  <p class="normal">Zavallı Sitnikov, Arkadiy'e dönüp sürdürdü konuşmasını:</p>
		  <p class="normal">— Çok rahat bir faytonum var, sizi götürebilirim, Yevgeniy Vasilyiç de sizin yaylıyı alır. Öylesi daha iyi olacak.</p>
		  <p class="normal">— Teşekkür ederim de, sizin yolunuz ayrı, hem benim yolum uzak.</p>
		  <p class="normal">— Hiç önemi yok. Zamanım bol benim, hem o tarafta bir işim de var.</p>
		  <p class="normal">Arkadiy handiyse küçümser bir tavırla,</p>
		  <p class="normal">— Vergi toplama işi mi? diye sordu.</p>
		  <p class="normal">Ama Sitnikov öylesine bir umutsuzluk içindeydi ki, her zaman olduğu gibi, gülümsememişti bile. Alçak sesle,</p>
		  <p class="normal">— İnanın, çok rahattır arabam, dedi. Herkese de yer var.</p>
		  <p class="normal">Anna Sergeyevna araya girdi:</p>
		  <p class="normal">— Davetini geri çevirerek üzmeyin Mösyö Sitnikov'u...</p>
		  <p class="normal">Arkadiy baktı ona, anlamlı anlamlı eğdi başını.</p>
		  <p class="normal">Kahvaltıdan sonra konuklar yola çıkmaya hazırlanıyorlardı. Odintsova, Bazarov'la vedalaşırken elini uzatıp şöyle dedi:</p>
		  <p class="normal">— Gene görüşeceğiz, değil mi?</p>
		  <p class="normal">Bazarov cevap verdi:</p>
		  <p class="normal">— Siz isterseniz.</p>
		  <p class="normal">— Öyleyse görüşeceğiz.</p>
		  <p class="normal">Önce Arkadiy çıktı kapıya, Sitnikov'un faytonuna bindi. Uşak saygıyla yardım ediyordu yerleşmesine. O anda elinden gelse seve seve döverdi onu Arkadiy ya da hüngür hüngür ağlamaya başlardı. Bazarov yaylıya yerleşti. Hohlovski köyüne vardıklarında Arkadiy hanın sahibi Fedot'un atları değiştirmesini bekledi ve yaylının yanına gidip gene gülümseyerek şöyle dedi Bazarov'a:</p>
		  <p class="normal">— Yevgeniy, yanına al beni. Ben de size gelmek istiyorum.</p>
		  <p class="normal">Bazarov dişlerinin arasından mırıldandı:</p>
		  <p class="normal">— Atla hadi!</p>
		  <p class="normal">Arabasının çevresinde ıslık çalarak çabuk adımlarla dolanıp duran Sitnikov, Arkadiy'in böyle dediğini duyunca şaşkınlık içinde açtı ağzını. Ama Arkadiy onun arabasından eşyasını soğukkanlılıkla aldı Bazarov'un yanına oturdu ve eski yol arkadaşına kibarca başını eğip selam verdikten sonra sürücüye seslendi: "Hadi çek!" Yaylı hareket etti, biraz sonra gözden kayboldu... İyice bozulan Sitnikov arabacısına baktı, ama arabacı yana koşulu atın kuyruğuna kırbacıyla dokunarak oynuyordu. Sonra Sitnikov da atladı arabasına, o sırada oradan geçmekte olan iki köylüye, "Şapkalarınızı giyin aptallar!" diye bağırdıktan sonra kente yollandı. Geç vakit vardı kente, ertesi gün de Kukşina'nın evinde "pek gururlu iki görgüsüz" için verdi veriştirdi.</p>
		  <p class="normal">Arkadiy yaylıya, Bazarov'un yanına oturduktan sonra bir şey söylemeden avucunun içinde uzun süre kuvvetlice sıktı arkadaşının elini. Onun bu sessizliğini, elini sıkışını anlamış, değer vermiş gibiydi Bazarov. Dün gece hemen hiç uyumamış, sigara içmemişti. Birkaç gündür hemen hiçbir şey de yemiyordu. Zayıflamış yüzü, kulaklarına kadar indirdiği kasketinin altında yandan hüzünlü, sert görünüyordu. Neden sonra,</p>
		  <p class="normal">— Ee, kardeşim, dedi, bir sigara ver de içeyim... Dilime baksana, çok mu sarı?</p>
		  <p class="normal">— Sarı, diye cevap verdi Arkadiy.</p>
		  <p class="normal">— Evet, biliyordum... Sigaranın da tadı yok. Keyfim yok. </p>
		  <p class="normal">Arkadiy.</p>
		  <p class="normal">— Şu son günlerde gerçekten çok değiştin Yevgeniy, dedi.</p>
		  <p class="normal">— Boş ver! Düzelirim. Bir şeye üzülüyorum... Annem çok müşfiktir. Göbek yapmamışsan, günde on kez yemek yemezsen üzüntüsünden ölür... Ama babam öyle değildir... Aç da, tok da çok dolaşmıştır. Yok, içemiyorum şu sigarayı...</p>
		  <p class="normal">Kaldırıp tozlu yola attı sigarasını.</p>
		  <p class="normal">Arkadiy,</p>
		  <p class="normal">— Sizin oraya yirmi beş versta yolumuz mu var? diye sordu.</p>
		  <p class="normal">— Evet, yirmi beş. Bir de şu bilgeye sor istersen.</p>
		  <p class="normal">Arabacı yerinde oturan Fedot'un adamı köylüyü göstermişti.</p>
		  <p class="normal">Ama bilge, "Kim bilir... buraların verstaları hesaplanmadı ki," diye cevap verdikten sonra yandaki ata, başını salladığı anlamında "oynayıp durduğunu" söyleyerek alçak sesle küfretmeye devam etti.</p>
		  <p class="normal">— Evet, evet, dedi Bazarov, bu sana ders olsun işte genç dostum benim. Öğretici bir örnek sana. Bunun ne saçmalık olduğunu ancak Tanrı bilir! Her insan pamuk ipliğine asılıdır, aşağıda her an her şey olabilir. Ama o hâlâ kendine başka başka dertler arar, hayatını bozmaya çalışır.</p>
		  <p class="normal">— Sen neyi ima etmeye çalışıyorsun? diye sordu Arkadiy.</p>
		  <p class="normal">— Bir şeyi ima ettiğim falan yok. Açık açık söylüyorum: İkimiz de çok aptalca davrandık. Konuşmak neye yarar artık! Daha hastanede çalışırken fark etmiştim: Acılarına öfkelenen hastalar kesinlikle iyileşiyorlardı.</p>
		  <p class="normal">Arkadiy,</p>
		  <p class="normal">— Seni pek anlayamıyorum, dedi. Anlaşılan, yakındığın pek bir şey olmadı senin.</p>
		  <p class="normal">— Beni anlayamıyorsan şunu söyleyeyim sana: Bence bir kadına parmağının ucunu kaptıracağına git kaldırım taşı kır, daha iyi. Hepsi... (Bazarov pek sevdiği "romantizm" sözcüğünü kullanacaktı burada, ama tuttu kendini, şöyle dedi.) saçmalık! Artık bana inanmazsın ya, gene de söyleyeceğim: Seninle ben kadınların arasına düştük ve hoşlandık bundan; ancak, bu çeşit bir ortamdan çıkmak sıcak yaz günü soğuk duş almak gibi bir şeydir. Erkeklerin bu tür şeylerle ilgilenmemesi gerekir. Bir İspanyol atasözü erkeklerin acımasız olmaları gerektiğini söyler. (Arabacı yerinde oturan köylüye seslendi.) Hey sen, bilge kişi, karın var mı senin?</p>
		  <p class="normal">Köylü arkaya dönüp iki arkadaşa ablak, bön yüzünü gösterdi.</p>
		  <p class="normal">— Karım mı? Var. Karısız olur mu hiç?</p>
		  <p class="normal">— Dövüyor musun onu?</p>
		  <p class="normal">— Karımı mı? Hem de her fırsatta. Ama bir suçu yoksa dövmem.</p>
		  <p class="normal">— Bu da güzel. Peki o seni dövüyor mu?</p>
		  <p class="normal">Köylü dizginleri şöyle bir salladı. Bu soruya gücendiği belliydi.</p>
		  <p class="normal">— Sen ne diyorsun efendi? dedi. Şaka ediyorsun galiba...</p>
		  <p class="normal">— Duydun mu Arkadiy Nikolayeviç! Oysa ikimizi de dövdüler... Okumuş yazmış kişi demek bu oluyor işte.</p>
		  <p class="normal">Arkadiy zoraki gülümsedi, Bazarov ise yol boyunca bir daha ağzını açıp bir şey söylemedi.</p>
		  <p class="normal">Yirmi beş versta yol Arkadiy'e elli versta gibi gelmişti. Sonunda küçük bir tepeden aşağı inmeye başladıklarında aşağıda küçük bir köy gördüler. Bazarov'un annesiyle babası bu köyde yaşıyordu. Köyün hemen dışında, genç kayın ağaçları arasında damı saman kaplı bey evi görünüyordu. İlk köy evinin önünde iki köylü, şapkaları başında, küfürleşiyorlardı. Biri ötekine, "Koca bir domuzsun sen, domuzdan bile kötüsün!" diyordu. Öteki karşılık veriyordu: "Senin karın da cadının teki..."</p>
		  <p class="normal">Bazarov, Arkadiy'e döndü.</p>
		  <p class="normal">— Köylülerin şu rahat tavırlarından ve birbirlerine laf yetiştirmekteki hünerlerinden, babamın onları pek sıkmadığını anlamışsındır. Bak, kapıya çıktı işte. Yaylının çıngırağını duymuştur... Evet, babam bu, uzaktan bile tanırım onu. Vay, vay! Amma da beyazlaşmış saçları zavallımın!</p>
</body>
</html>