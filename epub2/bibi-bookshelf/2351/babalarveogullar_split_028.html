<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_25">XXV</h1>
		  <p class="normal">Nikolskoye'de Katya'yla Arkadiy bahçede, yüksek bir kavak ağacının gölgesinde, çimenler arasında bir sırada oturuyorlardı; Fifi hemen yanlarında yerde, uzun bedenini avcıların deyimiyle "tavşan beli" biçiminde kıvırmış, yatıyordu. Arkadiy de, Katya da susuyordu. Arkadiy'in elinde yarı açık bir kitap vardı; Katya ise sepetine dökülen beyaz ekmek kırıntılarını toplayıp, hemen ayaklarının dibine kadar sokulmuş, onlara özgü ürkek cesaretle zıplayıp duran, cıvıldaşan küçük bir serçe ailesine atıyordu. Hafif bir yel dişbudak ağacının yapraklarını yavaştan ileri geri sallayarak hışırdatıyor, loş yolda ve Fifi'nin sarı sırtında da soluk altın rengi ışık lekeleri oynaşıyordu; Arkadiy'le Katya, koyu gölge bir yerdeydi, ancak arada, parlak bir ışık çizgisi oluşuyordu Katya'nın saçlarında. İkisi de susuyordu; ne var ki, özellikle ikisinin de susmasından, birbirine yakın oturmalarından aralarında güven dolu bir yakınlaşmanın olduğu belliydi. Her ikisi de sanki yanındakini düşünmüyor, ama onun yakınlığından gizli bir mutluluk duyuyormuş gibi oturuyordu. Onları son gördüğümüzden bu yana yüzleri çok değişmişti: Arkadiy daha sakinleşmiş, Katya ise daha neşeli, canlı olmuştu sanki.</p>
		  <p class="normal">— Sizce de, diye başladı Arkadiy. Kavak ağacına Rusçada aydınlık anlamına gelen "yasen" denmesi çok yerinde değil mi? Hiçbir ağaç onun gibi hafif, ışıl ışıl uzanmaz gökyüzüne.</p>
		  <p class="normal">Katya gözlerini yukarı kaldırıp,</p>
		  <p class="normal">— Evet, diye mırıldandı.</p>
		  <p class="normal">Arkadiy "Şiirsel konuştuğum için suçlamıyor beni!" diye geçirdi içinden.</p>
		  <p class="normal">Katya gözleriyle Arkadiy'in elinde tuttuğu kitabı göstererek,</p>
		  <p class="normal">— Heine'yi sevmiyorum ben, dedi. Hiç gülmüyor, hiç ağlamıyor; düşünceli ve hüzünlü olduğu zamanlar seviyorum onu.</p>
		  <p class="normal">— Bense güldüğü zamanlar.</p>
		  <p class="normal">— Sizin o alaycı huyunuzdan kalma eski izler bunlar... ("Eski izler!" diye geçirdi içinden Arkadiy. "Bazarov bir duysaydı bunu!") Ama acele etmeyin, biz değiştireceğiz sizi.</p>
		  <p class="normal">— Kim değiştirecek beni? Siz mi?</p>
		  <p class="normal">— Kim mi? Ablam, artık kavga etmediğiniz Porfiriy Platonıç ve önceki gün kiliseye götürdüğünüz teyzem...</p>
		  <p class="normal">— İsteğini geri çeviremedim! Anna Sergeyevna'ya gelince, hatırlıyorsunuzdur, çoğu konuda anlaşıyorlardı Yevgeniy'le.</p>
		  <p class="normal">— O zamanlar sizin gibi ablam da onun etkisine kapılmıştı.</p>
		  <p class="normal">— Demek benim gibi! Yoksa onun etkisinden artık kurtulduğumu mu söylemek istiyorsunuz?</p>
		  <p class="normal">Katya cevap vermedi.</p>
		  <p class="normal">Arkadiy,</p>
		  <p class="normal">— Biliyorum, diye sürdürdü konuşmasını, hiçbir zaman hoşlanmadınız siz Yevgeniy'den.</p>
		  <p class="normal">— Onu yargılamak bana düşmez.</p>
		  <p class="normal">— Bakın ne diyeceğim Katerina Sergeyevna, sizden ne zaman böyle bir cevap duysam, hiç inanamıyorum... Yargılayamayacağımız tek bir insan yoktur! Bahane sizinki!</p>
		  <p class="normal">— Öyleyse söyleyeyim size, ondan... hoşlanmamam bir yana, onun bana, benim de ona yabancı olduğumuzu hissediyorum... Ayrıca, siz de yabancısınız ona.</p>
		  <p class="normal">— Nedenmiş?</p>
		  <p class="normal">— Nasıl anlatsam size... O yırtıcı bir hayvan, sizinle bense evciliz.</p>
		  <p class="normal">— Ben de mi evcilim?</p>
		  <p class="normal">Katya evet anlamına başını salladı.</p>
		  <p class="normal">Arkadiy ensesini kaşıdı.</p>
		  <p class="normal">— Bakın ne diyeceğim Katerina Sergeyevna: Aslında incitti beni bu sözünüz.</p>
		  <p class="normal">— Yoksa yırtıcı olmayı mı yeğlerdiniz?</p>
		  <p class="normal">— Yırtıcı değil ama güçlü ve enerjik olmayı, evet.</p>
		  <p class="normal">— Bu istemekle olmaz... Bakın, arkadaşınız da istemiyor, ama öyle...</p>
		  <p class="normal">— Hım! Demek onun Anna Sergeyevna üzerinde büyük bir etkisi olduğunu düşünüyorsunuz?</p>
		  <p class="normal">— Evet, dedi Katya. Ne var ki, hiç kimse ablamın üzerinde uzun süre etkili olamaz.</p>
		  <p class="normal">— Neden öyle düşünüyorsunuz?</p>
		  <p class="normal">— Çünkü gururuna çok düşkündür... yok, öyle demek istemedim... Özgürlüğüne büyük önem verir.</p>
		  <p class="normal">— Kim önem vermez özgürlüğüne? diye sordu Arkadiy.</p>
		  <p class="normal">"Niçin Anna Sergeyevna'dan söz ediyoruz?" diye geçirdi içinden. Aynı şey Katya'nın içinden de geçmişti. Sık buluşan, aralarında dostluk bağı olan gençler çoğu zaman aynı şeyi düşünürler.</p>
		  <p class="normal">Gülümsedi Arkadiy ve hafifçe Katya'ya yaklaşıp fısıldadı:</p>
		  <p class="normal">— İtiraf edin, biraz korkuyorsunuz ondan.</p>
		  <p class="normal">— Kimden?</p>
		  <p class="normal">Arkadiy anlamlı anlamlı yineledi:</p>
		  <p class="normal">— Ondan.</p>
		  <p class="normal">Bu kez Katya sordu:</p>
		  <p class="normal">— Ya siz?</p>
		  <p class="normal">— Ben de korkuyorum. Dikkatinizi çekerim, ben de, dedim.</p>
		  <p class="normal">Katya parmağını salladı Arkadiy'e.</p>
		  <p class="normal">— Buna şaşıyorum işte, dedi. Ablam hiçbir zaman bu kadar iyi davranmamıştı size. Özellikle şimdiki kadar. Önceki gelişinize göre çok daha yakınlık gösteriyor size.</p>
		  <p class="normal">— Demek öyle!</p>
		  <p class="normal">— Fark etmediniz mi? Hoşunuza gitmiyor mu bu yoksa?</p>
		  <p class="normal">Arkadiy bir an düşündükten sonra sordu:</p>
		  <p class="normal">— Anna Sergeyevna'nın sevgisini neyimle kazanmış olabilirim? Ona annenizin mektubunu getirmiş olmamla mı acaba?</p>
		  <p class="normal">— Bununla da, size söylemeyeceğim başka nedenlerle de.</p>
		  <p class="normal">— Neden söylemeyeceksiniz?</p>
		  <p class="normal">— Söylemeyeceğim.</p>
		  <p class="normal">— O! Anlıyorum: Çok inatçısınız.</p>
		  <p class="normal">— Evet, inatçıyım.</p>
		  <p class="normal">— Gözlem gücünüz de çok güçlü.</p>
		  <p class="normal">Katya yandan baktı Arkadiy'in yüzüne.</p>
		  <p class="normal">— Buna kızdınız galiba? Ne düşünüyorsunuz?</p>
		  <p class="normal">— Gerçekten de sizde olduğunu bildiğim bu gözlem gücünüzü nereden edinmiş olabileceğinizi düşünüyorum. Oysa öylesine ürkeksiniz, kuşkucusunuz, insanlara uzaksınız ki...</p>
		  <p class="normal">— Uzun zaman yalnız yaşadım. Yalnızken ister istemez düşünüyor insan. Peki ama herkese mi uzağım?</p>
		  <p class="normal">Arkadiy sevecenlikle baktı Katya'nın yüzüne.</p>
		  <p class="normal">— Bütün bunlar çok güzel, dedi, ama sizin durumunuzda olan insanlarda, yani şunu söylemek istiyorum, sizin gibi varlıklı olan insanlarda genelde bu yetenek yoktur; çarlar gibi onlar da gerçeğe güçlükle ulaşırlar.</p>
		  <p class="normal">— Ama ben zengin değilim.</p>
		  <p class="normal">Arkadiy şaşırdı. Katya'nın dediğini ilk anda anlayamamıştı. "Öyle ya, çiftlik ablasının!" diye düşündü. Hiç de hoşuna gitmemişti bu düşünce.</p>
		  <p class="normal">— Çok doğru söylediniz! dedi.</p>
		  <p class="normal">— Neyi?</p>
		  <p class="normal">— Çok güzel söylediniz. Çok rahat ve sade bir biçimde... Sırası gelmişken söyleyeyim: Yoksul olduğunu bilen ve bunu söyleyen bir insanın içinde bir çeşit övünme duygusu olduğunu düşünürüm.</p>
		  <p class="normal">— Ablamın sayesinde öyle bir duygum hiçbir zaman olmadı. Konu açıldığı için söz ettim durumumdan.</p>
		  <p class="normal">— Öyle. Ama kabul edin ki, şimdi sözünü ettiğim duygu az da olsa var sizde.</p>
		  <p class="normal">— Örneğin?</p>
		  <p class="normal">— Örneğin... size bu soruyu sorduğum için bağışlayın beni, zengin biriyle evlenmek istemezdiniz, değil mi?</p>
		  <p class="normal">— Çok seversem... Yok, çok sevsem bile evlenmem.</p>
		  <p class="normal">— Ya! Gördünüz mü? diye haykırdı Arkadiy. (Bir an sustuktan sonra ekledi.) Peki, neden evlenmezdiniz?</p>
		  <p class="normal">— Çünkü zengin erkeklerle evlenen yoksul kızların öyküleriyle dolu bir sürü şarkı vardır.</p>
		  <p class="normal">— Belki de egemen olmayı istiyorsunuzdur...</p>
		  <p class="normal">— Yo, hayır! Neden isteyeyim? Tersine, boyun eğmeye hazırım. Yalnızca eşitsizlik ağır gelir bana. İnsanın kendine saygısını yitirmeden boyun eğmesini anlarım ama; mutluluk verir insana bu. Ama hep boyun eğen biri olmak... Neyse bu kadarı da yeter.</p>
		  <p class="normal">Arkadiy tekrarladı Katya'nın arkasından:</p>
		  <p class="normal">— Bu kadarı da yeter. Evet, evet, diye sürdürdü konuşmasını. Anna Sergeyevna'nın kardeşi olduğunuz belli. Siz de onun kadar bağımsızsınız, ama siz daha bir içinize kapanıksınız. Duygularınızı, ne denli güçlü ve kutsal olurlarsa olsunlar, karşınızdakinden önce asla açıklamayacağınızdan kuşkum yok...</p>
		  <p class="normal">— Başka türlü olabilir mi? diye sordu Katya.</p>
		  <p class="normal">— Siz de ablanız kadar zekisiniz. Kişiliğiniz de en azından onun...</p>
		  <p class="normal">Katya hemen kesti Arkadiy'in sözünü:</p>
		  <p class="normal">— Ablamla kıyaslamayın beni. Onun yanında çok zayıf kalırım ben. Ablamın hem çok güzel, hem çok zeki olduğunu unutmuş gibisiniz ve... Özellikle de siz böyle şeyler söylememelisiniz Arkadiy Nikolayeviç, hem de böylesine ciddi bir tavırla.</p>
		  <p class="normal">— Özellikle de siz, ne demek oluyor bu? Hem şaka yaptığımı nereden çıkardınız?</p>
		  <p class="normal">— Elbette ciddi değilsiniz.</p>
		  <p class="normal">— Öyle mi düşünüyorsunuz? Peki ya söylediğimden kuşkum yoksa? Ya söylediğimi yeterince güçlü bir biçimde söyleyemediysem?</p>
		  <p class="normal">— Anlayamıyorum sizi.</p>
		  <p class="normal">— Gerçekten mi? Şimdi anlıyorum: Gözlem gücünüzü çok abartmışım.</p>
		  <p class="normal">— Nasıl?</p>
		  <p class="normal">Arkadiy cevap vermedi, öte yana döndü. Katya sepetinde birkaç ekmek kırıntısı daha buldu, onları serçelere atmaya başladı; ama kolunu biraz hızlı sallamış olacak, kırıntıları yiyemeden kaçmışlardı serçeler.</p>
		  <p class="normal">Birden şöyle dedi Arkadiy:</p>
		  <p class="normal">— Katerina Sergeyevna! Sanırım bu söyleyeceğimin bir anlamı yoktur sizin için. Ama şunu bilin ki sizi, değil ablanıza, dünyada hiç kimseye değişmem.</p>
		  <p class="normal">Arkadiy ağzından çıkan bu sözcüklerden korkmuş gibi birden ayağa kalkıp uzaklaştı.</p>
		  <p class="normal">Katya kollarını sepetiyle birlikte dizlerinin üzerine bırakıp başını eğdi, sonra uzun süre Arkadiy'in arkasından baktı. Hafif bir kızarıklık yayılmıştı yanaklarına; ama dudaklarında gülümseme yoktu ve siyah gözlerinde şaşkınlıkla birlikte anlaşılmaz bir ifade daha vardı.</p>
		  <p class="normal">Hemen yanında Anna Sergeyevna'nın sesini duydu:</p>
		  <p class="normal">— Yalnız mısın? Yanılmıyorsam bahçeye Arkadiy'le birlikte çıkmıştın.</p>
		  <p class="normal">Katya hiç acele etmeden bakışını ablasına çevirdi. Anna Sergeyevna son derece zarif, şık giyimliydi; yolda durmuş, kapalı şemsiyesinin sapıyla Fifi'nin kulaklarına dokunuyordu. Gene hiç acele etmeden cevap verdi Katya:</p>
		  <p class="normal">— Yalnızım.</p>
		  <p class="normal">Bir kahkaha attı Anna Sergeyevna,</p>
		  <p class="normal">— Farkındayım, dedi. Arkadiy odasına gitti herhalde?</p>
		  <p class="normal">— Evet.</p>
		  <p class="normal">— Birlikte mi kitap okudunuz?</p>
		  <p class="normal">— Evet.</p>
		  <p class="normal">Anna Sergeyevna, Katya'nın çenesinden tutup başını kaldırdı.</p>
		  <p class="normal">— Umarım kavga etmediniz?</p>
		  <p class="normal">Katya ablasının elini itip,</p>
		  <p class="normal">— Hayır, dedi.</p>
		  <p class="normal">— Ne güzel cevaplar veriyorsun öyle! Onu burada bulacağımı umuyordum. Birlikte yürüyüşe çıkmayı önerecektim. Hep birlikte yürüyüşe çıkmamızı istiyordu. Kentten sana yeni botlar geldi, gidip bak bakalım ayağına olacaklar mı? Dün fark ettim, eskilerinin giyilecek yanı kalmamış. Ayakkabılarına gereken önemi vermiyorsun sen, oysa ayakların öyle güzel ki! Ellerin de pek güzel... ancak biraz büyükler. Ayaklarınla da biraz ilgilenmen gerekir. Ama ne dersen de...</p>
		  <p class="normal">Anna Sergeyevna zarif giysisini hafiften hışırdatarak yolda uzaklaştı. Katya kalktı, sıradan Heine'yi alıp yürüdü, ama potinlere bakmaya değil.</p>
		  <p class="normal">Taraçanın güneşten kızmış taş basamaklarını çıkarken düşünüyordu: "Ayaklarım çok güzelmiş... çok güzel, diyorsunuz... Öyleyse gelip diz çökecek önlerinde."</p>
		  <p class="normal">Ama o anda kendinden utandı Katya ve koşarak çıkmaya başladı basamakları.</p>
		  <p class="normal">Arkadiy koridorda odasına doğru gidiyordu; uşak arkasından yetişip, odasında Bazarov'un oturmuş, onu beklediğini haber verdi.</p>
		  <p class="normal">Neredeyse korkmuş gibi mırıldandı Arkadiy:</p>
		  <p class="normal">— Yevgeniy! Çok oluyor mu geleli?</p>
		  <p class="normal">— Yeni geldiler ve Anna Sergeyevna'ya bir şey söylemeden kendilerini sizin odanıza götürmemi emrettiler.</p>
		  <p class="normal">Arkadiy, "Evde kötü bir şey mi oldu acaba?" diye düşündü ve koşarak basamakları çıkıp, hızla açtı kapıyı. Bazarov'un görünüşü hemen rahatlatmıştı Arkadiy'i. Oysa daha deneyimli bir göz bu beklenmedik konuğun eskisi gibi canlı, ama biraz çökmüş yüzünde bir iç sıkıntısının belirtilerini o anda fark ederdi muhtemelen. Omuzlarında tozlu paltosu, başında kasketi, pencerenin içinde oturuyordu; Arkadiy onu kucaklamak için neşeli haykırışlarla ona doğru koştuğunda bile kıpırdamamıştı yerinden.</p>
		  <p class="normal">Arkadiy, çok sevinçli olduğunu düşünen ve bunu göstermek de isteyen herkes gibi, odanın içinde dolaşırken şöyle diyordu:</p>
		  <p class="normal">— Hiç beklemiyordum seni! Hangi rüzgâr attı seni buraya! Bizim orada bir yaramazlık yok, değil mi? Herkes iyi, değil mi?</p>
		  <p class="normal">— Bir yaramazlık yok, ama herkes iyi değil, diye karşılık verdi Bazarov. Şimdi gevezeliği bırak da söyle, kvas getirsinler bana, sonra otur. Sözü uzatmadan, ama umarım çok etkili bir biçimde anlatacaklarımı dinle.</p>
		  <p class="normal">Arkadiy sakinleşti. Bazarov ona Pavel Petroviç'le düellosunu anlattı. Arkadiy buna çok şaşırmış, hatta üzülmüştü ama belli etmemeyi yeğledi; yalnızca, amcasının yarasının gerçekten tehlikesiz olup olmadığını sordu. Ama yaranın tıp açısından değil de başka bir açıdan son derece ilginç olduğu cevabını alınca zoraki gülümsedi. İçine gizli bir acı ve utanç düşmüştü. Bazarov anlamıştı onu sanki.</p>
		  <p class="normal">— Evet dostum, dedi, derebeylerin arasında yaşamak nasılmış gör işte. Zamanla kendin de bir derebeyi oluverir, şövalyece gösterilerde bulunursun. Neyse, bizimkilerin yanına gidiyorum, diye bağladı sözünü, geçerken şöyle bir uğrayayım dedim... Zararsız yalanlar söylemeyi aptallık saymıyor olsaydım anlatmazdım bunu sana. Yok, neden buraya uğradığımı şeytan bilir aslında. Biliyor musun, insanın arada bir kendini perçeminden tutup, topraktan turp çıkarır gibi sallaması fena olmaz; birkaç gün önce ben de aynı şeyi yaptım... Ama ayrıldığım arkadaşımı, çıkarıldığım toprağı son bir kez daha görmek istedim.</p>
		  <p class="normal">Arkadiy heyecanla,</p>
		  <p class="normal">— Umarım bu sözün bana değildir, dedi. Umarım benden ayrılmayı düşünmüyorsundur.</p>
		  <p class="normal">Bazarov dik dik, neredeyse içini okurcasına baktı Arkadiy'e.</p>
		  <p class="normal">— Buna çok mu üzülürsün sanki? Bana sorarsan, benden ayrılan sensin. Öylesine canlı, öylesine şıksın ki... Herhalde Anna Sergeyevna ile işlerin yolunda.</p>
		  <p class="normal">— Anna Sergeyevna ile ne işim olabilir?</p>
		  <p class="normal">— Kentten buraya onun için gelmedin mi, yavru kuş? Aklıma gelmişken, pazar okulları işi nasıl yürüyor. Anna Sergeyevna'ya âşık değil misin yoksa? Yoksa alçakgönüllülük etme devren mi geldi artık?</p>
		  <p class="normal">— Yevgeniy, biliyorsun ki seninle her zaman açıkyürekli olmuşumdur; inan bana, yemin ederim yanılıyorsun.</p>
		  <p class="normal">Bazarov,</p>
		  <p class="normal">— Hım! diye mırıldandı. Bu yeni işte! Ama boşuna üzülme, benim için fark etmez. Benim yerimde romantik biri olsaydı şöyle derdi sana: "Artık yollarımızın ayrıldığının farkındayım." Oysa ben kısaca "Artık bıktık birbirimizden," diyeceğim.</p>
		  <p class="normal">— Yevgeniy...</p>
		  <p class="normal">— Bu bir felaket değil sevgili dostum, insanı bıktıracak o kadar çok şey var ki dünyada! Neyse, artık vedalaşsak mı, ne dersin? Buraya geldiğimden beri iğrenç hissediyorum kendimi. Gogol'un Kaluga valisinin karısına yazdığı mektupları okumuş gibiyim... Arabadan atları çözmemelerini de söylemiştim zaten.</p>
		  <p class="normal">— Hayır, kesinlikle olmaz!</p>
		  <p class="normal">— Neden olmazmış?</p>
		  <p class="normal">— Kendim için söylemiyorum; Anna Sergeyevna'ya büyük saygısızlık olur. Seni görmek ister.</p>
		  <p class="normal">— İşte bunda yanılıyorsun.</p>
		  <p class="normal">İtiraz etti Arkadiy:</p>
		  <p class="normal">— Tersine, haklı olduğumdan hiç kuşkum yok. Hem neden numara yapıyorsun ki? Zaten onun için gelmedin mi buraya?</p>
		  <p class="normal">— Haklı olabilirsin, ama gene de yanılıyorsun.</p>
		  <p class="normal">Oysa haklıydı Arkadiy. Anna Sergeyevna onunla görüşmek istemiş, kâhyayı yollayıp, Bazarov'u yanına çağırmıştı. Bazarov oraya gitmeden önce üstünü başını değiştirdi. Yeni giysisini valizine hemen çıkarıp giyinecek biçimde yerleştirdiği anlaşılıyordu.</p>
		  <p class="normal">Odintsova onu Bazarov'un ona öylesine beklenmedik bir biçimde aşkını açtığı kendi odasında değil, oturma odasında kabul etti. Parmak uçlarını sevimli bir tavırla uzattı Bazarov'a, ama yüzünde gizleyemediği bir heyecan vardı.</p>
		  <p class="normal">Bazarov acele edip,</p>
		  <p class="normal">— Anna Sergeyevna, diye başladı, önce içiniz rahat olsun... Karşınızda, çoktandır aklını başına toplamış ve yaptığı aptallıkları başkalarının da unutmasını isteyen bir insan var. Uzun bir süre için uzaklara gidiyorum ve kabul edersiniz ki, duygusuz biri olsam da, beni nefretle hatırladığınız düşüncesini yanımda götürmek hoşuma gitmeyecek.</p>
		  <p class="normal">Anna Sergeyevna, yüksek bir dağın tepesine henüz varmış biri gibi derin bir göğüs geçirdi, bir gülümsemeyle aydınlandı yüzü. Bir kez daha uzattı elini Bazarov'a ve onun sıkmasına karşılık verdi.</p>
		  <p class="normal">— Geçmiş geçmiştir, dedi. Doğrusunu söylemek gerekirse, o zaman ben de suçluydum. Size cilve yapmamış olsam da, başka bir nedenden ötürü suçluydum. Yalnızca tek şey söyleyeceğim size: Gene dost olalım. Hoş bir düştü o, öyle değil mi? Kim hatırlar düşleri?</p>
		  <p class="normal">— Evet, kim hatırlar? Hem sonra aşk... Düpedüz yapmacık bir duygudur aşk denen şey.</p>
		  <p class="normal">— Gerçekten mi? Bunu söylemeniz çok hoşuma gitti.</p>
		  <p class="normal">Anna Sergeyevna böyle diyor, Bazarov da böyle karşılık veriyordu. İkisi de doğru söylediğini düşünüyordu. Söyledikleri doğru, tam doğru muydu? İkisi de bilmiyordu bunu, yazarınız ise hiç bilmiyor. Ama sohbetleri öylesine koyulaşmıştı ki, birbirlerine bütünüyle inanır olmuşlardı.</p>
		  <p class="normal">Anna Sergeyevna bir ara Bazarov'a Kirsanov'larda neler yaptığını sordu. Bazarov az kalsın anlatacaktı ona Pavel Petroviç'le düellosunu. Ama kadının, onun ilginçlik yapmaya çalıştığını sanacağını düşünüp tuttu kendini, orada kaldığı sürece yalnızca çalıştığını söyledi.</p>
		  <p class="normal">Anna Sergeyevna,</p>
		  <p class="normal">— Bense önce, Tanrı bilir neden, çok sıkıldım, düşünsenize bir, yurtdışına gitmeye bile kalkıştım!.. Ama sonra arkadaşınız Arkadiy Nikolaiç gelince geçti sıkıntım. Olağan yaşamımı sürdürmeye başladım, yani gerçek rolüme döndüm...</p>
		  <p class="normal">— İzninizle öğrenebilir miyim, ne rolü bu sözünü ettiğiniz?</p>
		  <p class="normal">— Teyze, dadı, anne rolü nasıl adlandırırsanız adlandırın. Biliyor musunuz, önceleri sizin Arkadiy Nikolaiç'le olan sıkı dostluğunuza aklım pek ermiyordu; oldukça anlamsız bir dostluk olduğunu düşünüyordum. Ama şimdi daha yakından tanıyorum onu ve zeki biri olduğu kanısındayım... En önemlisi de genç, çok genç... Sizinle benim gibi değil Yevgeniy Vasilyiç.</p>
		  <p class="normal">— Yanınızda gene öyle çekingen mi? diye sordu Bazarov.</p>
		  <p class="normal">— Yoksa... diye başladı Anna Sergeyevna. (Ama bir an düşündükten sonra ekledi.) Şimdi daha bir rahat konuşuyor benimle... Eskiden kaçıyordu benden. Ayrıca benim de onun dostluğunu aradığım yoktu. Şimdi daha çok Katya ile yakın dostlar.</p>
		  <p class="normal">Bazarov'un canı sıkılmaya başlamıştı. "Kurnazlık etmeden duramaz kadınlar," diye geçirdi içinden. Soğuk soğuk gülümseyerek,</p>
		  <p class="normal">— Sizden kaçtığını mı söylüyorsunuz yani? dedi. Ama size âşık olduğunu fark etmişsinizdir sanırım?</p>
		  <p class="normal">— Nasıl? O da mı? diye haykırdı Anna Sergeyevna.</p>
		  <p class="normal">Bazarov uysalca öne eğilerek,</p>
		  <p class="normal">— O da, diye tekrarladı. Bilmiyor muydunuz bunu yoksa? Bilmediğiniz bir şeyi mi söylemiş oldum?</p>
		  <p class="normal">Anna Sergeyevna bakışını önüne indirdi.</p>
		  <p class="normal">— Yanılıyorsunuz Yevgeniy Vasilyiç.</p>
		  <p class="normal">— Sanmam. Ama bunu size söylememeliydim belki de.</p>
		  <p class="normal">Şöyle geçirdi içinden: "Daha fazla kurnazlık etmezsin artık..."</p>
		  <p class="normal">— Neden söylememeliydiniz? Bana sorarsanız, şimdi de bir anlık izlenime büyük anlam veriyorsunuz. Artık sizin her şeyi abartmaya yatkın bir kişiliğiniz olduğunu düşünmeye başlıyorum.</p>
		  <p class="normal">— İyisi mi, bu konuyu kapatalım Anna Sergeyevna.</p>
		  <p class="normal">— Nedenmiş? diye itiraz etti Anna Sergeyevna.</p>
		  <p class="normal">Ama gene de kendi değiştirdi konuyu. Her şeyin unutulduğuna kendini inandırmış ve Bazarov'a da söylemiş olmasına karşın, gene de huzursuzdu onun yanında. Son derece olağan bir tavırla konuşuyor, hatta şakalaşıyordu, ama gene de onun yanında içinde küçük bir huzursuzluk hissediyordu. Açık denizdeki bir geminin yolcuları da, ayakları toprağa basıyormuş gibi tasasızca konuşur, gülüşürler; ama en küçük bir aksama, en küçük bir olağandışılık olmaya görsün, hemen, her an tehlikeyi düşündüklerine tanıklık eden bir endişe ifadesi belirir yüzlerinde.</p>
		  <p class="normal">Anna Sergeyevna'nın Bazarov'la konuşması uzun sürmedi. Sık sık düşüncelere dalmaya, Bazarov'un sorularına dalgın cevaplar vermeye başlamıştı. Sonunda konuk salonuna geçmeyi önerdi Bazarov'a. Prenses ve Katya oradaydılar. Anna Sergeyevna, Arkadiy'in bir saatten uzun süredir ortalıkta görülmediğini öğrenince, "Arkadiy Nikolaiç nerede?" diye sordu. Onu bulması için adam yolladı. Kısa sürede bulamadılar onu: Bahçenin en kuytu yerine gitmiş, çenesini çapraz yaptığı kollarının üzerine dayamış, derin düşüncelere dalmış, oturuyordu. Çok derin ve çok önemliydi daldığı düşünceler, ama hüzünlü değildi. Anna Sergeyevna'nın Bazarov'la baş başa olduğunu biliyor, ama önceki gibi bir kıskançlık duymuyordu. Tersine, aydınlıktı yüzü; bir şeye hayret ediyor, seviniyor, bir şeye karar veriyordu sanki.</p>
</body>
</html>