<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_16">XVI</h1>
		  <p class="normal">Anna Sergeyevna'nın çiftliği çıplak bir tepenin yamacında, yeşil çatılı, beyaz sütunlu, ana kapısının üstünde "İtalyan usulü" bir "İsa'nın Dirilişi" freski olan, sarı boyalı, taş kilisenin hemen yakınındaydı. Freskte yuvarlak hatlarıyla dikkati en çok çeken, ön planda, yere uzanmış miğferli esmer savaşçıydı. Kilisenin hemen arkasında, saz damlarında yer yer bacaların göründüğü iki sıra evleriyle köy vardı. Bey evi kiliseyle aynı, Aleksandr usulü yapılmıştı: Bey evi de sarı boyalı, yeşil çatılı, beyaz sütunluydu, alınlığında da bir arma vardı. İlin mimarı bu iki binayı da, kendi deyimiyle "anlamsız ve keyfi" icatlara tahammülü olmayan merhum Odintsov'un istekleri doğrultusunda yapmıştı. Evin iki yanı eski bahçenin koyu yeşil ağaçlarıyla çevriliydi ve ön kapıya giden, iki yanında budanmış çamların olduğu bir yol vardı.</p>
		  <p class="normal">İki arkadaşı ön kapıda üniformalı, iriyarı iki uşak karşıladı, biri hemen haber vermek için kâhyaya koştu. Çok geçmeden gelen siyah fraklı, şişman kâhya, konukları halı döşeli merdivenden çıkarıp, iki karyola ve gerekli bütün tuvalet eşyalarıyla hazır, özel bir odaya götürdü. Evde düzenin hüküm sürdüğü belliydi: Her şey tertemizdi, her yer bakanlık bekleme odalarında olduğu gibi, güzel kokuyordu.</p>
		  <p class="normal">Kâhya,</p>
		  <p class="normal">— Anna Sergeyevna sizi yarım saat sonra kabul edecekler, dedi. Şimdilik herhangi bir emriniz var mıydı?</p>
		  <p class="normal">— Herhangi bir emrimiz yok muhterem, dedi Bazarov. Yalnızca bir bardakçık votka getirebilir miydiniz acaba?</p>
		  <p class="normal">— Baş üstüne efendim, diye mırıldandı kâhya hiçbir şaşkınlık belirtisi göstermeden ve çizmelerini gıcırdatarak gitti.</p>
		  <p class="normal">Bazarov,</p>
		  <p class="normal">— Bu ne granjar<a href="babalarveogullar_split_032.html#footnote-600-28" id="footnote-600-28-backlink" name="footnote-600-28-backlink">[28]</a> öyle! dedi. Yanılmıyorsam, şatafat diyorsunuz buna siz? Tam bir düşes, hem de kusursuz...</p>
		  <p class="normal">Arkadiy karşılık verdi:</p>
		  <p class="normal">— Ama iyi bir düşes, senin benim gibi iki sıkı aristokratı daha ilk görüşünde evine davet ediyor.</p>
		  <p class="normal">— Özellikle beni, bir köy hekiminin, gelecekte yine köy hekimi olacak oğlunu. Bir diyakoz torununu... Bir diyakoz torunu olduğumu biliyorsun, değil mi?.. </p>
		  <p class="normal">Bazarov bir an sustuktan sonra dişlerini gıcırdatarak ekledi:</p>
	    <p class="normal">— Speranski<a href="babalarveogullar_split_032.html#footnote-600-29" id="footnote-600-29-backlink" name="footnote-600-29-backlink">[29]</a> gibi... Gene de havası yerinde hanımefendinin, hem de ne yerinde! Frak mı giyseydik dersin?</p>
		  <p class="normal">Arkadiy yalnızca omuz silkti... Ama o da bir parça sıkılmıştı.</p>
		  <p class="normal">Yarım saat sonra Bazarov'la Arkadiy konuk salonuna indiler. Burası oldukça lüks, ama zevksiz döşeli, yüksek tavanlı, çok geniş bir salondu. Pahalı, ağır mobilyalar büyük bir titizlikle, altın yaldız işlemeli kahverengi kâğıt kaplı duvarlar boyunca yerleştirilmişti; bu mobilyaları merhum Odintsov, Moskova'dan, komisyonculuk da yapan şarap tüccarı bir arkadaşı aracılığıyla getirtmişti. Ortadaki divanın üzerinde, duvarda sarı saçlı, sarkık tombul yüzlü bir adamın portresi asılıydı... Konuklara düşmanca bakar gibiydi. Bazarov, Arkadiy'e fısıldadı: "Kocası galiba. Sıvışalım mı, ne dersin?" Ama tam o anda ev sahibesi girdi salona. Üzerinde hafif, muslin bir giysi vardı. Kulaklarının arkasına düz taradığı saçları temiz, taptaze yüzüne bir genç kız havası veriyordu.</p>
		  <p class="normal">— Sözünüzü tuttuğunuz için çok teşekkürler, diye başladı. Bir süre konuğum olun. Gerçekten, çok güzeldir burası. Kız kardeşimle tanıştıracağım sizi; çok güzel piyano çalar. Sizin için bunun bir anlamı yoktur kuşkusuz Mösyö Bazarov; ama siz müzikten hoşlanıyorsunuz sanırım Mösyö Kirsanov. Kız kardeşimden başka, yaşlı teyzem de benim yanımda, ayrıca bir komşum da kimi zaman kâğıt oynamaya gelir: Hepimiz bu kadarız işte. Buyurun, oturalım.</p>
		  <p class="normal">Odintsova, bu küçük söylevini sanki önceden ezberlemiş gibi özellikle akıcı bir tonla vermişti, sonra Arkadiy'e döndü. Odintsova'nın annesinin Arkadiy'in annesini tanıdığı, hatta onun Nikolay Petroviç'e olan aşkında aralarında sırdaşlık ettiği anlaşıldı. Arkadiy merhum annesinden heyecanla söz etmeye başladı. Bu arada Bazarov albümleri incelemeye başlamıştı. Kendi kendine düşünüyordu: "Ne uslu bir çocuk oldum ben!"</p>
		  <p class="normal">Açık mavi tasmalı güzel bir tazı, tırnakları döşemede ses çıkararak daldı salona, arkasından siyah saçlı, esmer, yüzü yuvarlakça ama hoş, kara gözlü, on sekiz yaşlarında genç bir kız girdi. Kolunda çiçek dolu bir sepet vardı.</p>
		  <p class="normal">Odintsova başıyla onu göstererek,</p>
		  <p class="normal">— İşte size benim Katyam, dedi.</p>
		  <p class="normal">Katya hafifçe diz kırıp konukları selamladıktan sonra ablasının yanına oturdu, sepetindeki çiçekleri ayırmaya koyuldu. Tazı (adı Fifi idi) kuyruğunu sallayarak sırayla iki konuğun yanına gitti, soğuk burnunu ikisinin de eline dokundurdu.</p>
		  <p class="normal">Odintsova sordu kız kardeşine:</p>
		  <p class="normal">— Bunların hepsini sen mi topladın?</p>
		  <p class="normal">— Evet, dedi Katya.</p>
		  <p class="normal">— Peki teyzem çaya gelecek mi?</p>
		  <p class="normal">— Gelecek.</p>
		  <p class="normal">Katya konuşurken pek sevimli, utangaç, içten gülümsüyordu ve konuştuğu kişiyi güleç bir ciddiyetle aşağıdan yukarı süzüyordu. Sesi, yüzündeki ayva tüyleri, avuçları pespembe beyaz elleri, hafifçe dar omuzlarıyla taptaze, her şeyiyle pırıl pırıl bir genç kızdı... Durmadan kızarıp bozarıyor, sık sık soluyordu.</p>
		  <p class="normal">Odintsova, Bazarov'a döndü:</p>
		  <p class="normal">— Kibarlığınızdan bakıyorsunuz albümlere Yevgeniy Vasilyiç, dedi. Sizi hiç ilgilendirmediklerini sanıyorum. İyisi mi, buraya, yanımıza gelin, bir şeyleri tartışalım.</p>
		  <p class="normal">Bazarov yaklaştı.</p>
		  <p class="normal">— Neyi tartışalım istersiniz?</p>
		  <p class="normal">— Neyi isterseniz. Ama baştan uyarayım sizi, müthiş bir rakibim.</p>
		  <p class="normal">— Siz mi?</p>
		  <p class="normal">— Evet, ben. Şaşırmış gibisiniz. Neden?</p>
		  <p class="normal">— Çünkü gördüğüm kadarıyla sakin, soğukkanlı birisiniz. Oysa tartışma için insanın heyecanlı olması gerekir.</p>
		  <p class="normal">— Bu kadar kısa zamanda nasıl anlayabildiniz beni? Bir kere çok sabırsız ve inatçıyım, iyisi mi Katya'ya sorun; sonra, hemen kaptırıveririm kendimi.</p>
		  <p class="normal">Bazarov, Anna Sergeyevna'nın yüzüne baktı.</p>
		  <p class="normal">— Belki siz daha iyi bilirsiniz. Buyurun size bir tartışma konusu. Demin albümünüzde Saksonya İsviçre'sinin resimlerine bakıyordum; böyle şeylerin beni ilgilendirmeyeceğini söylediniz. Benim sanattan anlamadığımı düşündüğünüz için böyle söylediniz herhalde; evet, gerçekten anlamam ben sanattan... Ancak o görünümler beni jeoloji, sözgelimi dağların yapısı, yerleşimi açısından ilgilendirebilir.</p>
		  <p class="normal">— Bağışlayın... Bir jeolog olarak kitaplara, bu konuda yapılmış araştırmalara başvuracak yerde resimlerle ilgileniyorsunuz.</p>
		  <p class="normal">— Kitapların onlarca sayfada anlattığı şeyi bir resim açık seçik anlatır bana da ondan.</p>
		  <p class="normal">Bir an sustu Anna Sergeyevna. Dirseklerini masaya dayayıp (bu hareketiyle yüzünü Bazarov'un yüzüne daha da yaklaştırmıştı) şöyle dedi:</p>
		  <p class="normal">— Demek hiç ilgi duymuyorsunuz sanata? Sanatsız nasıl yapıyorsunuz?</p>
		  <p class="normal">— İzninizle sorabilir miyim, neye yarar sanat?</p>
		  <p class="normal">— En azından insanları tanımaya, anlamaya...</p>
		  <p class="normal">Bazarov gülümsedi.</p>
		  <p class="normal">— Bunun için önce hayat tecrübesi gerekir; sonra şunu da söyleyeyim size, kişileri ayrı ayrı incelemek uğraşmaya değmez. İnsanlar bedensel yönden de, ruhsal yönden de birbirine benzer: Her birimizin bir beyni, bir dalağı, bir kalbi vardır, ciğerlerimizin yapısı da aynıdır. Ruhsal yapımız da hemen hepimizde aynıdır: Görünüşteki küçük farklılıkların bir anlamı yoktur. Bir tek insanı ele alıp incelemek ötekilerin tümüyle ilgili karar vermek için yeterlidir. İnsanlar ormandaki ağaçlar gibidirler. Hiçbir bitkibilimci her akağacı tek tek incelemeye kalkışmaz.</p>
		  <p class="normal">Çiçekleri hiç acele etmeden bir araya toplamaya çalışan Katya şaşırmış gibi kaldırdı başını, Bazarov'a baktı ve onun çabuk, önemsemez bakışıyla karşılaşınca kulaklarına kadar kızardı. Anna Sergeyevna başını salladı.</p>
		  <p class="normal">— Ormandaki ağaçlar gibidirler... diye tekrarladı. Yani siz aptal biriyle zeki biri, iyi yürekliyle hain arasında fark yoktur diyorsunuz, öyle mi?</p>
		  <p class="normal">— Hayır, vardır: Hasta biriyle sağlıklı biri arasında olduğu gibi. Yapısı aynı olsa bile, veremli birinin ciğerleri sizinle benimki gibi değildir. Bedensel hastalıkların nereden kaynaklandığını az çok biliyoruz; ama ruhsal hastalıklar kötü eğitimden, çocukluktan başlayarak kafalara doldurulan gereksiz bir sürü şeyden, sözün kısası, toplumdaki bozukluklardan oluyor. Toplumu düzeltin, bu hastalıklar kalmayacaktır.</p>
		  <p class="normal">Bazarov bütün bunları, o anda kendi kendine şöyle düşünüyor gibi söylüyordu: "İster inan bana, ister inanma, umurumda değil!" Uzun parmaklarını favorilerinin üzerinde yavaşça gezdiriyor, bakışları salonun içinde dolaşıyordu.</p>
		  <p class="normal">Anna Sergeyevna,</p>
		  <p class="normal">— Yani toplum düzelirse ortalıkta aptal ve kötü insan kalmayacak mı diyorsunuz? diye sordu.</p>
		  <p class="normal">— En azından, toplum düzelirse insanın akıllı, aptal, iyi ya da kötü olmasının hiçbir önemi kalmayacak.</p>
		  <p class="normal">— Evet, anlıyorum; herkeste aynı dalak olacak.</p>
		  <p class="normal">— Tam öyle işte hanımefendi.</p>
		  <p class="normal">Odintsova, Arkadiy'e döndü.</p>
		  <p class="normal">— Bu konuda siz ne düşünüyorsunuz Arkadiy Nikolayeviç?</p>
		  <p class="normal">— Ben de Yevgeniy'e katılıyorum, diye cevap verdi Arkadiy.</p>
		  <p class="normal">Katya alttan alttan baktı ona.</p>
		  <p class="normal">Odintsova,</p>
		  <p class="normal">— Şaşıyorum size baylar, dedi. Daha çok konuşacağız sizinle... Ama sesini duydum, teyzem çaya geliyor; kadıncağızın kulaklarına acımalıyız.</p>
		  <p class="normal">Anna Sergeyevna'nın teyzesi Prenses X... sıska, yumruk kadar yüzlü, gri peruğunun altından gözleri kötü kötü bakan ufak tefek bir kadındı; salona girdi, konukları zoraki selamladıktan sonra, ondan başka kimsenin oturmaya cesaret edemediği geniş, kadife koltuğa çöktü. Katya ayaklarını uzatması için önüne bir minder koydu; ihtiyar, ona teşekkür etmedi, hatta başını kaldırıp yüzüne bile bakmamıştı. Sıska bedeninin neredeyse tümünü kaplayan sarı şalının altında elleri kıpırdadı. Sarı rengi seviyordu Prenses: Bağcıklı başlığında bile açık sarı kurdeleler vardı.</p>
		  <p class="normal">Odintsova sesini yükseltip,</p>
		  <p class="normal">— Nasıl teyzeciğim, iyi uyuyabildiniz mi? diye sordu.</p>
		  <p class="normal">Yaşlı kadın,</p>
		  <p class="normal">— Gene burada bu köpek... diye söylendi. (Fifi'nin ona doğru kararsız birkaç adım attığını fark edince bağırdı.) Hoşt, hoşt!</p>
		  <p class="normal">Katya, Fifi'yi çağırdı, dışarı çıkması için kapıyı açtı ona.</p>
		  <p class="normal">Fifi, kendisini dolaşmaya çıkaracakları umuduyla koşarak dışarı attı kendini, ama kapının dışında yalnız kalınca kapıyı tırmalamaya, inlemeye başladı. Prenses kaşlarını çattı. Katya dışarı çıkmak için yerinden kalkmıştı ki...</p>
		  <p class="normal">— Sanırım çay hazırdır, dedi Odintsova. Baylar, buyurun gidip çayımızı içelim. Teyzeciğim, kahvaltıya buyurun.</p>
		  <p class="normal">Prenses sessizce koltuğundan kalktı ve en önde çıktı salondan. Onun arkasından herkes yemek odasına yürüdü. Üniformalı ufak tefek bir Kazak uşak, gene başka kimsenin oturamadığı, yastıklarla desteklenmiş koltuğu prensesin oturması için gürültüyle masadan geri çekti; Katya çayları koydu ve armalı bir bardağı önce ona uzattı. Yaşlı kadın çayına bal koydu (çayı şekerle içmenin hem günah, hem de bir şeye tek kapik harcamamasına karşın, pahalı olduğunu düşünürdü). Kısık bir sesle sordu birden:</p>
		  <p class="normal">— Ee? Prens İvan ne yazıyor?</p>
		  <p class="normal">Cevap veren olmadı ona. Bazarov'la Arkadiy, herkesin yaşlı kadına saygılı davranmasına karşın, evde onunla pek ilgilenilmediğini hemen anlamışlardı. Bazarov şöyle geçirdi içinden: "Prens soyundan geldiği için, hava olsun diye katlanıyorlar ona..." Çaydan sonra Anna Sergeyevna konuklarına dolaşmaya çıkmayı önerdi. Ama bu arada yağmur atıştırmaya başladığından prenses dışında herkes konuk salonuna döndü. Kâğıt oyunlarını seven Porfiriy Platonıç adındaki şişman, kır saçlı, komşu da çıkagelmişti; kısa bacakları tornadan çıkmış gibi, pek kibar, şakacı biriydi. Daha çok Bazarov'la konuşan Anna Sergeyevna ona, eski moda bir kâğıt oyunu olan preferans oynayacaklarını, kendisinin onlara katılmak isteyip istemeyeceğini sordu. Bazarov, gelecekteki köy hekimliği görevine kendini alıştırması için bunun gerekli olduğunu söyleyerek razı oldu.</p>
		  <p class="normal">— Ama dikkatli olun, dedi Anna Sergeyevna. Porfiriy Platonıç'la yeneriz sizi. (Katya'ya dönüp ekledi.) Katya sen de Arkadiy Nikolayeviç'e bir şeyler çal. Müzik seviyor, biz de oynarken dinleriz.</p>
		  <p class="normal">Katya isteksizce piyanoya yöneldi; müziği gerçekten sevmesine karşın, Arkadiy de isteksiz bir tavırla onu izledi: Bayan Odintsova'nın onu kendinden uzaklaştırmaya çalıştığını düşünüyordu. Onun kalbindeyse, o yaşlardaki her gençteki gibi aşkın sezgisine benzeyen o belirsiz, güçlü coşku vardı. Katya piyanonun kapağını kaldırdı ve Arkadiy'e bakmadan,</p>
		  <p class="normal">— Neyi çalmamı istersiniz? diye sordu.</p>
		  <p class="normal">Arkadiy ilgisiz bir tavırla karşılık verdi:</p>
		  <p class="normal">— Neyi isterseniz.</p>
		  <p class="normal">Katya gene dönüp ona bakmadan,</p>
		  <p class="normal">— Daha çok ne tür müzik seviyorsunuz? diye sordu.</p>
		  <p class="normal">Arkadiy aynı tavırla karşılık verdi:</p>
		  <p class="normal">— Klasik.</p>
		  <p class="normal">— Mozart'ı sever misiniz?</p>
		  <p class="normal">— Severim.</p>
		  <p class="normal">Katya, Mozart'ın C minor Sonata Fantasia'sını çıkardı. Biraz sert ve kuru olsa da, güzel çalıyordu. Gözlerini notalardan ayırmadan, dudakları sımsıkı kapalı, piyanonun önünde kıpırdamadan dimdik oturuyordu. Ancak sonatın sonuna doğru yüzü kıpkırmızı oldu, çözülen saç örgüsünden küçük bir tutam esmer alnının üzerine düştü.</p>
		  <p class="normal">Ezginin büyülü, tasasız neşesi arasında ansızın öylesine acı dolu, handiyse trajik o hüznün başladığı sonatın son bölümü özellikle etkilemişti Arkadiy'i... Ne var ki, Mozart'ın müziğinin onda yarattığı düşüncelerin Katya'yla ilgisi yoktu. Ona bakarken yalnızca şöyle düşünüyordu: "Gerçekten de fena çalmıyor bu bayan, kendi de fena değil".</p>
		  <p class="normal">Sonat bitince Katya parmaklarını piyanonun tuşlarından kaldırmadan sordu: "Yeter mi?"</p>
		  <p class="normal">Arkadiy onu daha yormak istemediğini söyledi ve onunla Mozart üzerine konuşmaya başladı. Bu sonatı öğrenmeyi kendisinin mi seçtiğini, yoksa bunu ona başka birinin mi önerdiğini sordu. Ama Katya tek heceli sözcüklerle cevaplar veriyordu ona: Saklanmış, içine kapanmıştı. Böyle olduğu zamanlar uzun süre dışa çıkmaz, açılmazdı; yüzünde inatçı, neredeyse bön bir ifade olurdu. Ürkek değil ama güvensiz ve bir parça da utangaçtı. Ablası –elbette bunun farkına bile varmadan– öyle yetiştirmişti onu. Arkadiy, tekrar salona dönen Fifi'yi yanına çağırıp, durumu kurtarmak için, gülümseyerek köpeğin başını okşamaya başlamış, Katya da yeniden çiçekleriyle ilgilenmeye koyulmuştu.</p>
		  <p class="normal">Bu arada Bazarov peş peşe kaybetti. Oyunda Anna Sergeyevna çok iyiydi, Porfiriy Platonıç ise durumu kurtarmıştı. Bazarov büyük para kaybetmiş sayılmazdı ama gene de keyfi kaçmıştı. Akşam yemeğinde Anna Sergeyevna tekrar botanik konusunu açtı.</p>
		  <p class="normal">— Yarın sabah dolaşmaya çıkalım, dedi. Sizden bizim buraların kır çiçeklerinin Latince adlarını ve özelliklerini öğrenmek istiyorum.</p>
		  <p class="normal">— Çiçeklerin Latince adları ne işinize yarayacak? dedi Bazarov.</p>
		  <p class="normal">— Her şeyin bir düzeni olmalı, diye karşılık verdi Anna Sergeyevna.</p>
		  <p class="normal">Arkadiy, onlara ayrılan odada baş başa kaldıklarında şöyle dedi arkadaşına:</p>
		  <p class="normal">— Ne harika bir kadın şu Anna Sergeyevna!</p>
		  <p class="normal">— Evet, dedi Bazarov. Kafası çalışan bir kadın. Çok da görmüş geçirmiş.</p>
		  <p class="normal">— Bunu ne anlamda söylüyorsun Yevgeniy Vasilyiç?</p>
		  <p class="normal">— İyi anlamda, iyi anlamda sevgili dostum Arkadiy Nikolayeviç! Çiftliğini çok iyi yönettiğinden de kuşkum yok. Ama asıl harika olan, o değil, kız kardeşi.</p>
		  <p class="normal">— Nasıl yani? Şu esmer ufaklık mı?</p>
		  <p class="normal">— Evet, o esmer ufaklık. Evet, istediğin her şey var onda: Hem körpe, hem el değmemiş, hem utangaç, hem sessiz... Onunla ilgilenmeye değer işte. İstediğin biçime sokarsın onu; oysa öteki feleğin çemberinden geçmiş...</p>
		  <p class="normal">Arkadiy cevap vermedi ve iki arkadaş, kafalarında apayrı düşüncelerle yatıp uyudular.</p>
		  <p class="normal">O gece Anna Sergeyevna da konuklarını düşünüyordu. Yapmacıksız oluşu ve düşüncelerinin sivriliği yüzünden hoşlanmıştı Bazarov'dan. Şimdiye kadar karşılaşmadığı, ama çok merak ettiği yeni bir şey bulmuştu onda.</p>
		  <p class="normal">Anna Sergeyevna oldukça tuhaf yaradılışlı bir kadındı. Her türlü önyargıdan uzaktı, sıkıca bağlı olduğu inançları bile yoktu; hiçbir şey karşısında geri çekilmez, hiçbir şeyden kaçınmazdı. Çoğu şeyi açıkça görür, çoğu şeyle yakından ilgilenir, ama hiçbirinden tatmin olmazdı; aslında tam bir tatmin aradığı da söylenemezdi. Soruşturan ama aynı zamanda kayıtsız bir zekâya sahipti: Kuşkuları asla bütünüyle yatışmaz ve asla endişeye varırcasına güçlenmezdi. Varlıklı ve bağımsız olmasaydı, belki kendini bir savaşın içine atar, tutkuyu orada tanırdı herhalde... Ama, arada bir canı sıkılsa da, kolay bir yaşamı vardı ve nadiren heyecanlanarak, hiç acele etmeden, sakince yaşayıp gidiyordu. Kimi zaman gözlerinin önünde renkli dünyalar parlıyordu, ama bir süre sonra söndüklerine rahatlıyor, arkasından üzülmüyordu. Hayallerinin olağan ahlak kurallarının sınırlarını zorladığı olmuyor da değildi, ama o zamanlar bile göz kamaştırıcı biçimli bedeninin damarlarında kanı gene öyle sakin dolaşıyordu. Kimi zaman, hoş kokulu banyosundan bedeni sıcacık, yumuşacık çıktığında yaşamın boşluğunu, acılarını, kötülüklerini düşündüğü oluyordu... Ansızın bir cesaret doluyordu içine, güzel şeyler yapmak tutkusuna kaptırıyordu kendini; ama o anda yarı açık pencereden gelen ilk esintiyle canı sıkılıyor, neredeyse öfkeleniyordu, o anda yalnızca bir şey istiyordu: O iğrenç esintinin kesilmesini.</p>
		  <p class="normal">Hiç âşık olmamış her kadın gibi o da neyi istediğini bilmeden, bir şeylerin olmasını istiyordu. Her şeyi istediğini sanmasına karşın, aslında istediği bir şey yoktu. Merhum kocası Odintsov'a zor katlanmıştı (onun iyi biri olduğuna inanmasa, karısı olmayı kabul etmezdi muhtemelen ya, gene de parası için evlenmişti onunla) ve şapşal, hantal, bezgin, sıkıcı erkeklerden gizlice nefret eder olmuştu. Yurtdışında bir yerde yakışıklı, mert yüzlü, açık alnının altındaki mavi gözlerinde dürüst bir ifade olan, genç bir İsveçliyle tanışmıştı: Bu genç onu çok etkilemiş, ama Rusya'ya dönmesine engel olamamıştı.</p>
		  <p class="normal">Pek gösterişli yatağında dantelli yastıkların arasında, yumuşak, hafif yorganının altında yatarken, "Şu köy hekimi çok ilginç biri," diye düşünüyordu... Anna Sergeyevna lükse düşkünlüğünü babasından almıştı. Günahkâr ama çok iyi biri olan babasını çok severdi. Babası da ona çok düşkündü. Arkadaşıymış gibi dostça takılır, her türlü sırrını açar, çoğu şeyi ona danışırdı. Annesini pek hatırlamıyordu.</p>
		  <p class="normal">Kendi kendine, "Çok tuhaf biri bu hekim!" diye tekrar etti. Sonra gerindi, gülümsedi, kollarını başının altına aldı, daha sonra aptal bir Fransız romanının iki satırına şöyle bir göz gezdirdi, kitap düştü elinden ve tertemiz, hoş kokulu yatağında tatlı, serin bir uykuya daldı.</p>
		  <p class="normal">Ertesi sabah Anna Sergeyevna kahvaltıdan hemen sonra Bazarov'la, bitkileri incelemek için kırlara gitti ve tam öğle yemeği saatinde döndü. Arkadiy bir yere gitmemiş, yaklaşık bir saatini Katya'yla geçirmişti. Sıkılmamıştı Katya'nın yanında. Katya kendiliğinden dünkü sonatı ona bir kez daha çalmayı önermişti. Ama Bayan Odintsova döndüğünde, Arkadiy onu görür görmez kalbi sıkışmıştı... Bahçeden doğru yorgun adımlarla geliyordu; yanakları al aldı ve yuvarlak hasır şapkasının altında gözleri her zamankinden daha aydınlıktı. Parmaklarının arasında ince bir kır çiçeğinin sapını evirip çeviriyordu. İnce şalı dirseklerinin üzerine kaymış, şapkasının gri, geniş kurdeleleri göğsünün üzerine dökülmüştü. Bazarov arkası sıra geliyordu. Her zaman olduğu gibi mağrur, rahattı, ama yüzündeki ifade neşeli, hatta yumuşak olsa da, Arkadiy'in hiç hoşuna gitmemişti. Bazarov dişlerinin arasından "Merhaba!" diye mırıldandıktan sonra odasına çıktı. Odintsova'ysa dalgın daldın sıktı Arkadiy'in elini ve o da yanından yürüyüp geçti.</p>
		  <p class="normal">"Merhaba!" diye geçirdi içinden Arkadiy... "Sanki hiç görüşmedik bugün..."</p>
</body>
</html>