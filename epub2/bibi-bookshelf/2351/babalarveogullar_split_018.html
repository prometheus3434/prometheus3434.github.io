<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_15">XV</h1>
		  <p class="normal">Ertesi gün Bazarov, Odintsova'nın kaldığı otelin merdivenlerinden Arkadiy'le birlikte çıkarken şöyle diyordu:</p>
		  <p class="normal">— Bakalım, bu bayan memelilerin hangi türüne giriyor. Fena kokular geliyor burnuma da.</p>
		  <p class="normal">Arkadiy,</p>
		  <p class="normal">— Şaşıyorum sana! diye bağırdı. Nasıl oluyor bu? Sen, sen Bazarov... böylesine sığ bir ahlak anlayışıyla, böylesine...</p>
		  <p class="normal">Önemsemez bir tavırla kesti sözünü Bazarov:</p>
		  <p class="normal">— Çok tuhafsın doğrusu! Bizde "fena" demenin "iyi" anlamına geldiğini bilmiyor musun sen? İşe yarar, anlamına gelir. Hem bugün onun tuhaf bir evlilik yaptığını söyleyen sen değil miydin? Gerçi bana göre kadın için zengin, yaşlı bir kocaya varmak hiç de tuhaf bir şey değildir, üstelik akıllıcadır da. Ortalıkta dolaşan dedikodulara inanmam ben, ama kültürlü valimizin dediği gibi, bunlarda haklılık payı olduğunu düşünmeyi severim.</p>
		  <p class="normal">Bir şey söylemedi Arkadiy ve odanın kapısını tıklattı. Üniformalı genç bir uşak iki arkadaşı, bütün Rus otellerinde olduğu gibi kötü döşeli, ama her yanında saksılarda çiçekler olan geniş bir odaya aldı. Çok geçmeden Bayan Odintsova sade bir sabah kıyafetiyle geldi. İlkbahar güneşinin ışığında şimdi daha da genç gösteriyordu. Arkadiy Bazarov'u tanıştırdı ona ve gizli bir hazla, Bazarov'un sanki biraz sıkılıp utandığını hissetti; öte yandan Odintsova dünkü gibi, tam anlamıyla sakindi. Bazarov da utandığının farkındaydı ve bu yüzden canı sıkılmıştı. "Aferin sana! Bir kadından çekiniyorsun!" diye geçirdi içinden ve bir koltuğa tıpkı Sitnikov gibi yayılıp abartılı bir senlibenlilikle konuşmaya başladı. Odintsova ışıl ışıl gözlerini ayırmıyordu ondan.</p>
		  <p class="normal">Anna Sergeyevna Odintsova, Sergey Nikolayeviç Loktev'in kızıydı; zamanında yakışıklılığı, maceraperestliği ve kumarbazlığıyla nam salmış olan Sergey Nikolayeviç, Petersburg ve Moskova'da on beş yıl fırtınalı bir yaşam sürdükten sonra kumarda varını yoğunu yitirmiş ve köye yerleşmek zorunda kalmıştı. Ama köye döndükten kısa bir süre sonra ölmüş, iki kızına (Anna yirmi, Katerina on iki yaşındaydı) küçük bir çiftlik bırakmıştı. Son zamanlarda yoksullaşmış Prens X...'lerin soyundan gelen anneleri ise daha kocasının parlak devrinde Petersburg'da ölmüştü. Babasının ölümünden sonra Anna çok zor günler geçirdi. Petersburg'da gördüğü parlak öğrenimin çiftlik işlerinde de, evde de, kapalı köy yaşamında da ona hiç yararı olmamıştı. Çevrede kimseyi tanımıyordu ve akıl danışacağı kimsesi yoktu. Babası komşularla ilişki kurmaktan uzak durmuştu; kendince küçük görüyordu onları, onlar da kendilerince onu, kuşkusuz. Ama Anna hiç kaybetmemişti kendini, hemen annesinin kız kardeşi, huysuz, kendini beğenmiş bir yaşlı kadın olan Prenses Avdotya Stepanovna X...'e bir mektup yazıp onu yanına çağırmıştı; yaşlı kadın yeğeninin evine yerleşmiş, en güzel odaların hepsine el koymuştu. Sabahtan akşama kadar homurdanıp, huysuzluk edip duruyor ve elinde kalan biricik kölesi olan mavi kordonlu, kül rengi üniformalı, üçgen şapkalı, asık suratlı uşağı olmadan bahçeye dolaşmaya bile çıkmıyordu. Anna, teyzesinin bütün kaprislerine sabırla katlanıyor, bir yandan da kız kardeşinin eğitimiyle ilgileniyor ve taşrada solup gitme düşüncesine kendini alıştırmış gibi görünüyordu... Ama kaderi başka bir yol çizmişti ona. Bir rastlantı sonucu, tuhaf huyları olan, vesveseli, tombul, hantal, asık suratlı, ama hiç de aptal ve kötü olmayan Odintsov diye, kırk altı yaşlarında çok zengin biri tesadüfen onu görüp âşık oldu ve evlenme önerisinde bulundu. Önerisini kabul etti Anna, evlendiler. Altı yıl bir arada yaşadıktan sonra Odintsov öldü ve büyük servetinin tümünü Anna'ya bıraktı. Kocasının ölümünden sonra bir yılı aşkın bir süre köyden ayrılmadı Anna Sergeyevna; sonra kız kardeşiyle birlikte yurtdışına gitti, ama yalnızca Almanya'da kaldı. Canı sıkıldı ve ... kentine kırk versta uzaklıktaki çok sevdiği Nikolskoye'ye döndü. Çok güzel döşeli, limonluklarıyla harika bir bahçesi olan (kocası bir dediğini iki etmezdi) görkemli bir evi vardı orada. Anna Sergeyevna kente nadiren, çoğu zaman işleri için, o da kısa bir süreliğine iniyordu. Çevrede pek sevmiyorlardı onu; özellikle Odintsov'la evliliği yüzünden kızıyor, onunla ilgili masallar uyduruyorlardı. Babasının üçkâğıtlarına onun da karıştığını, yurtdışına boşuna değil, bazı talihsiz sonuçları düzeltmek amacıyla gittiğini söylüyorlardı... Dedikoducular sözlerinin sonunu şöyle bağlıyorlardı: "Anlarsınız ya. Hem ateşten hem sudan kurtuldu." Bölgenin ünlü hazırcevabı bu söz karşısında hemen şunu ekliyordu: "Hem de bakır boru içinde." Anna Sergeyevna bütün bu dedikoduları duyuyor, ama hepsi bir kulağından girip ötekinden çıkıyordu: Sağlam kişilikli, epey kararlı bir kadındı.</p>
		  <p class="normal">Odintsova koltukta arkasına yaslanmış, kollarını göğsünün üstünde kavuşturmuş, Bazarov'u dinliyordu. Her zamankinin tersine, çok konuşuyordu Bazarov; dinleyicisini etkilemek istediği apaçıktı ki bu da Arkadiy'i bir kez daha şaşırtmıştı. Yalnız, Bazarov'un amacına ulaşıp ulaşamadığını kestiremiyordu. Anna Sergeyevna'nın yüzünden, etkilenip etkilenmediğini anlamak çok güçtü: Hep aynı hoş, kibar ifade vardı yüzünde; güzel gözleri dikkatle ışıyordu, ama dingin bir dikkatti bu. Bazarov'un ilk anlardaki tuhaf tavırları, kötü bir koku veya kulak tırmalayan bir ses misali, tatsız bir etki yaratmıştı onun üzerinde; ama delikanlının utandığı için böyle davrandığını hemen anlamış, bu hoşuna bile gitmişti. Yalnızca bayağılık ters teperdi onda ve hiç kimse de Bazarov'un bayağı olduğunu söyleyemezdi. Arkadiy o gün birkaç kez daha şaşırdı. Bazarov'un Odintsova'yla, görüşlerinden, kanılarından söz edebileceği aklı başında bir kadınla konuşur gibi konuşmaya başlayacağını bekliyordu. Odintsova'nın da "hiçbir şeye inanmayacak kadar cesur" birini dinlemeye hazır olduğu belliydi. Oysa Bazarov tıp biliminden, alternatif tedaviden, botanikten söz etmeye başlamıştı. Odintsova'nın köyde yalnızken zamanını boş geçirmediği anlaşılıyordu: İyi birkaç kitap okumuştu ve düzgün bir Rusçası vardı. Konuyu müziğe getirecek oldu, ama Bazarov'un sanata değer vermediğini fark edince, Arkadiy'in hemen halk ezgilerinin öneminden söz etmeye başlamasına karşın, usulca botanik konusuna döndü. Odintsova, Arkadiy'e küçük kardeşiymiş gibi davranmayı sürdürüyordu: Besbelli, onun yalnızca iyi yürekliliğine, dürüstlüğüne, gençliğine değer veriyordu. Değişik konulardaki telaşsız, canlı sohbetleri üç saati aşkın sürdü.</p>
		  <p class="normal">Sonunda arkadaşlar kalkıp vedalaşmaya başladılar. Anna Sergeyevna şefkatle baktı ikisinin yüzüne; bembeyaz, güzel elini uzattı onlara ve bir an düşündükten sonra kararsız, ama hoş bir gülümsemeyle şöyle dedi:</p>
		  <p class="normal">— Baylar, can sıkıntısından korkmuyorsanız Nikolskoye'ye, bana gelin.</p>
		  <p class="normal">— Aman efendim, öyle şey olur mu Anna Sergeyevna? diye haykırdı Arkadiy. Kendi hesabıma büyük bir mutluluk duyarım bundan...</p>
		  <p class="normal">— Ya siz Mösyö Bazarov?</p>
		  <p class="normal">Bazarov yalnızca başını öne eğdi ve bir kez daha şaşırttı Arkadiy'i: Arkadaşının yüzünün kızardığını fark etmişti.</p>
		  <p class="normal">Sokağa çıktıklarında Arkadiy şöyle dedi:</p>
		  <p class="normal">— Eee? Hâlâ aynı fikirde misin? Öf, öf, öf... mü?</p>
		  <p class="normal">— Bunu kim bilebilir? dedi Bazarov. Görmedin mi nasıl buz kesmiş! (Kısa bir sessizlikten sonra ekledi.) Düşes sanki pek buyurgandı.. Bir arkasında sürünen eteğiyle başında tacı eksik...</p>
		  <p class="normal">Arkadiy,</p>
		  <p class="normal">— Bizim düşesler öyle Rusça konuşamazlar, dedi.</p>
		  <p class="normal">— Yokluk çekmiş kardeşim, kuru ekmeğin tadını biliyor...</p>
		  <p class="normal">— Ama gene de harika bir kadın, diye mırıldandı Arkadiy.</p>
		  <p class="normal">Bazarov sürdürdü konuşmasını:</p>
		  <p class="normal">— O ne vücuttu öyle! Hemen anatomi sınıfına götürmeli! </p>
		  <p class="normal">— Tanrı aşkına kes, Yevgeniy! Çok ileri gidiyorsun.</p>
		  <p class="normal">— Kızma, hanım evladı. Birinci sınıf diyorum işte. Mutlaka köyüne gitmeliyiz.</p>
		  <p class="normal">— Ne zaman?</p>
		  <p class="normal">— İstersen öbür gün. Burada ne işimiz var! Kukşina'yla şampanya mı içeceğiz? Akraban liberal yüksek devlet memurunu mu dinleyeceğiz?.. Yarından sonra çekip gideriz. Hem babamın küçük çiftliği de yakın oraya. Şu Nikolskoye, ... yolu üzerinde değil mi?</p>
		  <p class="normal">— Evet.</p>
		  <p class="normal">— Optime.<a href="babalarveogullar_split_032.html#footnote-600-27" id="footnote-600-27-backlink" name="footnote-600-27-backlink">[27]</a> Hiç oyalanmayalım, yalnızca aptallarla çok akıllılar oyalanırlar. Söylüyorum sana: Harika bir vücudu var!</p>
		  <p class="normal">Üç gün sonra iki arkadaş arabayla Nikolskoye yolundaydılar. Güneşli bir gündü, ama çok sıcak değildi; besili posta atları kıvrık, örgülü kuyruklarını hafiften sallayarak yan yana, uyum içinde gidiyorlardı. Arkadiy yola bakarak, nedenini bilmeden gülümsüyordu.</p>
		  <p class="normal">Bazarov birden,</p>
		  <p class="normal">— Kutla beni! diye haykırdı. Bugün yirmi iki haziran, isim günüm benim. Bakalım nasıl geçecek. Bugün evde bekliyorlar beni –sesini alçalttı– beklerlerse beklesinler, dert değil!</p>
</body>
</html>