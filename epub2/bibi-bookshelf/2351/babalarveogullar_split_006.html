<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_3">III</h1>
		  <p class="normal">Nikolay Petroviç, Arkadiy'in kâh omzunu, kâh dizini okşayarak,</p>
		  <p class="normal">— Sonunda üniversiteyi bitirip eve döndün demek, dedi. Nihayet!</p>
		  <p class="normal">Arkadiy, o anda içini dolduran yürekten ve handiyse çocuksu sevince karşın, onu heyecanlandıran konuşmayı güncel konulara çevirmek isteğiyle sordu babasına:</p>
		  <p class="normal">— Ya amcam nasıl? Sağlığı yerinde mi?</p>
		  <p class="normal">— Yerinde, yerinde. Benimle birlikte, seni karşılamaya gelmek istiyordu, ama nedense vazgeçti sonra.</p>
		  <p class="normal">— Peki, çok mu bekledin beni? diye sordu Arkadiy.</p>
		  <p class="normal">— Beş saat kadar.</p>
		  <p class="normal">— Babacığım benim!</p>
		  <p class="normal">Arkadiy çabucak babasına dönüp şap diye öpüverdi yanağını.</p>
		  <p class="normal">Nikolay Petroviç sakin, gülümsedi.</p>
		  <p class="normal">— Öyle harika bir at hazırladım ki sana! dedi. Göreceksin! Odanın duvarları da kâğıt kaplandı.</p>
		  <p class="normal">— Ya Bazarov için oda var mı?</p>
		  <p class="normal">— Onun için de bir oda buluruz.</p>
		  <p class="normal">— Onu hoş tut lütfen baba. Onun dostluğunun benim için ne kadar değerli olduğunu anlatamam sana.</p>
		  <p class="normal">— Yeni mi tanıştın onunla?</p>
		  <p class="normal">— Evet, yeni.</p>
		  <p class="normal">— Geçen kış görmemiştim onu çünkü. Hangi bölümü bitirdi?</p>
		  <p class="normal">— Asıl bölümü doğal bilimler. Ama bilmediği yoktur. Önümüzdeki yıl doktora çalışmalarına başlamayı düşünüyor.</p>
		  <p class="normal">Nikolay Petroviç,</p>
		  <p class="normal">— Ya! Demek tıp fakültesi, dedi. (Kısa bir süre sustuktan sonra kolunu uzatıp işaret ederek Pyotr'a seslendi.) Pyotr, bizim köylüler değil mi şunlar?</p>
		  <p class="normal">Pyotr, efendisinin gösterdiği yöne baktı. Azgın atlar koşulu birkaç yük arabası dar patikada deli gibi gidiyordu. Her arabada gocuğunun önü açık bir, en çok iki köylü vardı.</p>
		  <p class="normal">— Evet efendim, dedi Pyotr.</p>
		  <p class="normal">— Nereye gidiyorlar, kente mi?</p>
		  <p class="normal">— Öyle olsa gerek. (Pyotr, küçümser bir tavırla sürücüye dönüp, ona taş atıyormuş gibi ekledi.) Meyhaneye gidiyorlardır.</p>
		  <p class="normal">Ama sürücü oralı bile olmamıştı: Eski kafalı, yeni fikirleri benimsemeyen biriydi.</p>
		  <p class="normal">Nikolay Petroviç oğluna dönüp,</p>
		  <p class="normal">— Bu yıl köylülerle başım epey dertte, dedi. Vergilerini ödemiyorlar. Ne yapacağımı bilemiyorum.</p>
		  <p class="normal">— Peki kiralık işçilerden hoşnut musun?</p>
		  <p class="normal">— Evet, diye mırıldandı Nikolay Petroviç dişlerinin arasından. Ama işin kötüsü, onları da kışkırtıyorlar. Hâlâ doğru dürüst bir şey yaptıkları yok. Durmadan koşum takımlarını bozuyorlar. Ama sürdükleri yer hiç denecek kadar az. Sonuçta biraz unumuz olacak... Yoksa artık çiftlik işleriyle ilgilenmeye mi başladın?</p>
		  <p class="normal">Arkadiy babasının son sorusuna cevap vermeden,</p>
		  <p class="normal">— Gölge yer yok buralarda, bu kötü işte, dedi.</p>
		  <p class="normal">Nikolay Petroviç,</p>
		  <p class="normal">— Evin kuzey yanında balkonun altına genişçe bir sundurma yaptırdım, dedi. Yemeğimizi artık açık havada yiyebileceğiz.</p>
		  <p class="normal">— İyice yazlığa benzedi yani... Ama önemli de değil. Çok güzel bir havası var buraların! Ne hoş kokuyor! Bence dünyanın hiçbir yerinde buralarınki kadar güzel kokmaz hava! Hele şu gökyüzü...</p>
		  <p class="normal">Arkadiy birden dönüp arkaya baktı, sustu.</p>
		  <p class="normal">— Elbette, dedi Nikolay Petroviç, burada doğdun sen ve burada her şey özel gelir sana...</p>
		  <p class="normal">— Yo, babacığım, insan nerede doğmuş olursa olsun, fark etmez.</p>
		  <p class="normal">— Yine de...</p>
		  <p class="normal">— Yok, yok, hiç fark etmez.</p>
		  <p class="normal">Nikolay Petroviç dönüp yandan baktı oğluna. Tekrar konuşmaya da ancak fayton yarım versta yol aldıktan sonra başladılar.</p>
		  <p class="normal">Nikolay Petroviç,</p>
		  <p class="normal">— Yazdım mı hatırlamıyorum, diye başladı. Eski dadıcığın Yegorovna öldü.</p>
		  <p class="normal">— Gerçekten mi? Zavallı kadıncağız! Peki Prokofyiç sağ mı?</p>
		  <p class="normal">— Sağ ve hiç değişmedi. Gene öyle homurdanıp duruyor. Anlayacağın, Maryino'da pek değişiklik bulamayacaksın.</p>
		  <p class="normal">— Kâhyan hep aynı kâhya mı?</p>
		  <p class="normal">— Kâhyayı değiştirdim işte. Özgürlüğü verilmiş eski kölelerimi yanımda tutmamaya karar verdim. Ya da daha doğrusu, en azından, sorumluluk isteyen işlerde onları kullanmıyorum. (Arkadiy bakışıyla Pyotr'u işaret edince Nikolay Petroviç alçak sesle ekledi.) Il est libre, en effet.<a href="babalarveogullar_split_032.html#footnote-600-2" id="footnote-600-2-backlink" name="footnote-600-2-backlink">[2]</a> Ama oda hizmetçisidir Pyotr. Şimdiki kâhyam kentli esnaftan. İşini iyi de yapıyor. Yılda iki yüz elli ruble veriyorum ona. Ancak (Nikolay Petroviç, içinde bir kararsızlık olduğunda her zaman yaptığı gibi, alnını ve kaşlarını ovuşturdu), az evvel sana Maryino'da bir değişiklik bulamayacağını söyledim ya... Tam olarak doğru değildi bu. Bir konuda uyarmak istiyorum seni, gerçi... </p>
		  <p class="normal">Bir an duraksadıktan sonra, bu kez Fransızca sürdürdü konuşmasını:</p>
		  <p class="normal">— Sıkı ahlakçı olan biri benim bu açıkyürekliliğimi yersiz bulabilir ama hem bunu saklamak olmaz, hem de bildiğin gibi, baba oğul ilişkisinde eskiden beri özel birtakım prensiplerim vardır benim. Bununla birlikte, senin gene de beni yargılamaya hakkın var. Benim yaşımda... Kısacası, o... herhalde hakkında bazı şeyler duyduğun o kız...</p>
		  <p class="normal">Arkadiy rahat bir tavırla,</p>
		  <p class="normal">— Feniçka mı? dedi.</p>
		  <p class="normal">Nikolay Petroviç kıpkırmızı kesildi.</p>
		  <p class="normal">— Yüksek sesle söz etme ondan, lütfen... Evet... Şu anda benim yanımda kalıyor. Evime aldım onu... Boş, küçük iki oda vardı... Ama değişiklik yapabiliriz.</p>
		  <p class="normal">— Aman babacığım, ne gereği var?</p>
		  <p class="normal">— Arkadaşın bizde kalacak... Ayıp kaçar belki...</p>
		  <p class="normal">— Bazarov için hiç kaygılanma lütfen. Böyle şeyleri umursamaz o...</p>
		  <p class="normal">Nikolay Petroviç,</p>
		  <p class="normal">— İyi ama sen de varsın... dedi. Ek binanın durumu berbat, kötü olan da bu zaten.</p>
		  <p class="normal">Arkadiy kesti babasının sözünü:</p>
		  <p class="normal">— Aman babacığım, özür diler gibisin, utanıyor musun yoksa?</p>
		  <p class="normal">Nikolay Petroviç daha da kızararak,</p>
		  <p class="normal">— Elbette utanmam gerekir, dedi.</p>
		  <p class="normal">Arkadiy sevgiyle gülümsedi.</p>
		  <p class="normal">— Lütfen babacığım, yeter artık! ("Ne için üzülüyor?" diye geçirdi içinden ve iyi yürekli, yumuşak huylu babasına karşı, gizli bir üstünlükle karışık hoşgörülü bir içtenlik doldurdu içini. Kendi olgunluk ve rahatlığından elinde olmadan haz duyarak tekrarladı.) Lütfen yeter artık.</p>
		  <p class="normal">Nikolay Petroviç, alnını ovalamayı sürdürdüğü elinin altından oğluna baktı ve o anda bir şey battı sanki kalbine... Ama bunun için kendini suçladı. Uzun süren bir sessizlikten sonra,</p>
		  <p class="normal">— Bizim tarlalar işte burada başlıyor, dedi.</p>
		  <p class="normal">Arkadiy sordu:</p>
		  <p class="normal">— Şu ilerideki orman bizimki olsa gerek, değil mi?</p>
		  <p class="normal">— Evet, bizimki. Ama sattım orayı. Bu yıl kesim yapacaklar.</p>
		  <p class="normal">— Neden sattın?</p>
		  <p class="normal">— Para gerekliydi; hem orası köylülere verilecek.</p>
		  <p class="normal">— Sana vergilerini ödemeyen köylülere mi?</p>
		  <p class="normal">— Onların bileceği iş, eninde sonunda ödeyecekler nasıl olsa.</p>
		  <p class="normal">— Ormana yazık olmuş, dedi Arkadiy ve çevreye bakınmaya başladı.</p>
		  <p class="normal">Geçmekte oldukları yerler güzel sayılmazdı. Tarlalar kâh hafiften yükselerek, kâh gene düzleşerek ta ufka kadar uzanıyordu; yer yer ufak koruluklar ve Yekaterina zamanının eski haritalarını hatırlatan seyrek, alçak çalılıklar arasında kıvrılarak uzayan dereler vardı. Kıyıları yenmiş küçük derecikler, zayıf bentli ufacık göletler, kararmış alçak çatılarının yarısı uçup gitmiş basık evleri ve çıplak kalmış harman yerlerinde duvarları kuru dallardan örülmüş, kapıları esner gibi açık duran, yan yatmış samanlıklarıyla küçük köyler, sıvaları yer yer dökülmüş tuğladan ya da ahşap köy kiliseleri ve haçları eğilmiş, dağılmış mezarlıklar çarpıyordu göze. Arkadiy'in yüreği hafiften sızlıyordu bunlara bakarken. Öte yandan, karşılaştıkları köylülerin de üstleri başları berbat, atları sıskaydı; yolun kenarlarındaki kabukları soyulmuş, dalları kırık söğüt ağaçları, paçavralar içindeki dilenciler gibi dikiliyordu; sıska, kemirilmiş gibi tüyleri dökülmüş inekler hendeklerde hırsla otluyordu. Bir şeyin korkunç, öldürücü pençelerinden henüz kurtulmuş gibiydiler ve güzel bir ilkbahar gününün ortasında bu güçsüz hayvanların acıklı görünümü, tipileri, dondurucu soğukları ve karıyla bitmek bilmeyen bir kışın beyaz hayaletini hatırlatıyordu... "Hayır," diye düşünüyordu Arkadiy, "hiç zengin bir yer değil burası, ne refah ne de faaliyet var; hayır, hayır, böyle gitmez, değişiklikler yapmak zorunlu... Peki ama nasıl yapmalı, nereden başlamalı?.."</p>
		  <p class="normal">Böyle düşünüyordu Arkadiy... oysa bu arada ilkbahar da etkisini göstermekteydi. Çevrede her şey, ağaçlar, çalılar, otlar canlı bir yeşilliğe bürünmüş, hafif bir esintinin ılık nefesiyle yumuşakça dalgalanıyor, cilalı gibi parıldıyordu. Çayır kuşlarının bitmek tükenmek bilmeyen sesleri çınlatıyordu her yanı; kızkuşları kâh alçak otlar üzerinde çığlık çığlığa dolanıyor, kâh sessizce tümsekler üzerinde sıçrıyordu; güzel kara kargalar yeni yeşermiş ekinler arasında dolaşıyor, hafiften beyazlaşmış çavdarların arasında gözden kayboluyor, ancak arada bir dalgalanan kül rengi başaklar arasında görünüyordu başları. Arkadiy bunları izlerken düşünceleri yavaş yavaş dağılıyordu... Paltosunu çıkardı, küçük bir çocuk gibi öylesine neşeli baktı ki babasına, Nikolay Petroviç kendini tutamayıp bir kez daha sarıldı ona.</p>
		  <p class="normal">— Çok yolumuz kalmadı, dedi, geldik sayılır. Şu tepeyi aştık mı ev görünecek. Seninle çok güzel günler geçireceğiz Arkadiyciğim; çiftlik işlerinde bana yardımcı olursun, tabii canını sıkmazsa. Birbirimize artık daha sıkı sarılmalı, birbirimizi daha iyi tanımalıyız, öyle değil mi?</p>
		  <p class="normal">— Elbette, dedi Arkadiy. Ne harika bir gün bu!</p>
		  <p class="normal">— Sen geldiğin için, canım oğlum benim... Pırıl pırıl bir ilkbahar günü işte. Bense Puşkin'e katılıyorum... hatırlıyor musun, Yevgeniy Onegin'i bilirsin.</p>
		  <p class="normal">Benim için ne de hüzünlü gelişin,</p>
		  <p class="normal">Ah bahar, ah aşk mevsimi!</p>
		  <p class="normal">Ne karanlık...</p>
		  <p class="normal">Arkadaki yaylıdan Bazarov'un sesi duyuldu:</p>
		  <p class="normal">— Arkadiy! Kibriti yollayıver bana, pipomu yakacak bir şeyim yok.</p>
		  <p class="normal">Nikolay Petroviç sustu, onu biraz şaşkınlıkla, hatta duygulanarak dinlemeye hazırlanan Arkadiy ise gümüş kibrit kutusunu aceleyle çıkardı cebinden ve Pyotr'la Bazarov'a yolladı.</p>
		  <p class="normal">Bazarov tekrar seslendi ona:</p>
		  <p class="normal">— Puro ister misin?</p>
		  <p class="normal">— Yolla, dedi Arkadiy.</p>
		  <p class="normal">Pyotr geri geldi, kibrit kutusuyla birlikte iri, siyah bir puro uzattı Arkadiy'e. Hemen yaktı puroyu Arkadiy. Bayatlamış purodan öylesine sert, ekşi bir koku yayıldı ki, hayatında hiç puro içmemiş Nikolay Petroviç, ister istemez, ama oğlunu gücendirmemek için belli etmeden, başını öte yana çevirmişti.</p>
		  <p class="normal">On beş dakika sonra iki araba kırmızı çatısı sac kaplı, ahşap, gri boyalı yeni bir evin kapısının önünde durdu. Maryino idi burası. Yani Yeni Köy veya köylülerin deyimiyle, Yalnız Adam Çiftliği...</p>
</body>
</html>