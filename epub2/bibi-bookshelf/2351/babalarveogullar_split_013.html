<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_10">X</h1>
		  <p class="normal">Aradan yaklaşık iki hafta geçti. Maryino'da yaşam eskiden olduğu gibi sürüp gidiyordu: Arkadiy tasasız yaşamını sürdürüyor, Bazarov çalışıyordu. Evde herkes ona, kayıtsız tavırlarına, kaba ve dik konuşmasına alışmıştı. Özellikle Feniçka kendisini ona öylesine yakın hissediyordu ki, bir gece uykusundan kaldırtmıştı bile: Mitya titremeye başlamıştı. Gelmişti Bazarov ve her zamanki alışkanlığıyla yarı şakalar yaparak, yarı esneyerek Feniçka'nın yanında iki saat oturup bebekle ilgilenmişti. Buna karşılık, Pavel Petroviç nefret ediyordu Bazarov'dan: Mağrur, küstah, alaycı, bayağı buluyordu onu. Bazarov'un ona saygısı olmadığını, neredeyse onu... yani Pavel Kirsanov'u küçümsediğini düşünüyordu! Genç "nihilist"ten çekiniyordu Nikolay Petroviç ve Andrey'in üzerinde kötü etkisi olmasından şüpheleniyordu; ama onu dinlemeye, fizik ve kimya deneyleri yaparken yanında bulunmaya pek meraklıydı. Bazarov bir mikroskop getirmişti yanında, saatlerce onunla uğraşıyordu. Onlarla hafiften dalga geçtiğini bile bile, uşaklar da bağlanmışlardı ona: Onun bir bey değil, ne de olsa, kendilerinden biri olduğunu hissediyorlardı. Dunyaşa onunlayken hep kıkırdıyor, yanından "bıldırcın gibi" koşarak geçerken göz ucuyla anlamlı anlamlı bakıyordu yüzüne; aslında bütün özelliği alnını kırıştırarak saygılı görünmek, tane tane konuşmak ve sık sık ceketini fırçalamaktan ibaret olan, aşırı kendini beğenmiş ve ahmak Pyotr bile, Bazarov ona bakar bakmaz sırıtıyor, yüzü aydınlanıyordu. Hizmetçilerin, uşakların çocukları ise "dohturun" arkasından yavru köpekler gibi koşturup duruyorlardı. Yalnızca ihtiyar Prokofyiç sevmiyordu onu; yemeğini bile masada önüne yüzünü ekşiterek koyuyor, arkasından "kasap", "düzenbaz" diyor ve favorileriyle tam bir domuza benzediğini söylüyordu. Prokofyiç, aristokratlıkta Pavel Petroviç'ten hiç de geri kalmıyordu.</p>
		  <p class="normal">Yılın en güzel günleri gelmişti: Haziranın ilk günleri. Havalar nefisti; evet, uzaklardan koleranın ayak sesleri tekrar duyulmaya başlamıştı ama ... ilinin insanları onun ziyaretlerine alışıktı. Bazarov sabahları çok erken kalkıyor, iki üç versta ötelere gidiyor (ama dolaşmak için değil, amaçsız dolaşmayı hiç sevmezdi), çeşitli otlar ve böcekler topluyordu. Kimi zaman Arkadiy'i de alıyordu yanına. Dönüşte genellikle bir konuda tartışmaya başlıyorlar ve arkadaşından daha çok konuşmasına karşın, tartışma sonunda her zaman Arkadiy yenik düşüyordu.</p>
		  <p class="normal">Bir gün nasılsa geciktiler; Nikolay Petroviç onları karşılamak için bahçeye çıkmıştı. Tam kameriyenin yakınından geçerken telaşlı ayak sesleriyle iki gencin sesini duydu. Kameriyenin arkasından geçiyorlardı ve Nikolay Petroviç'i görememişlerdi.</p>
		  <p class="normal">Şöyle diyordu Arkadiy:</p>
		  <p class="normal">— Babamı yeterince tanımıyorsun sen.</p>
		  <p class="normal">Nikolay Petroviç bir saklandı.</p>
		  <p class="normal">Bazarov,</p>
		  <p class="normal">— Baban çok iyi biri, diyordu, ama geri kafalının teki. Öylelerinin günü çoktan geçti.</p>
		  <p class="normal">Nikolay Petroviç kulak kesildi... Arkadiy susuyordu.</p>
		  <p class="normal">"Geri kafalı" iki dakika kıpırdamadan durdu olduğu yerde, sonra yavaşça eve doğru yürümeye başladı.</p>
		  <p class="normal">Bu arada Bazarov konuşmasını sürdürüyordu:</p>
		  <p class="normal">— Önceki gün baktım, Puşkin okuyor. Bunun işe yaramaz bir uğraş olduğunu anlat ona lütfen. Öyle ya, çocuk değil artık: Bu saçmalıkları bırakması gerek. Günümüzde romantizmin yeri yok! Doğru dürüst bir şeyler ver eline, okusun.</p>
		  <p class="normal">— Ne vereyim? diye sordu Arkadiy.</p>
		  <p class="normal">— Bana sorarsan, önce Büchner'in "Stoff und Kraft"ını<a href="babalarveogullar_split_032.html#footnote-600-11" id="footnote-600-11-backlink" name="footnote-600-11-backlink">[11]</a> ver.</p>
		  <p class="normal">Andrey onayladı arkadaşını: </p>
		  <p class="normal">— Ben de öyle düşünüyorum. Halkın anlayabileceği bir dille yazılmıştır "Stoff und Kraft".</p>
		  <p class="normal">Aynı gün akşam yemeğinden sonra Pavel Petroviç'in çalışma odasında otururken Nikolay Petroviç ağabeyine şöyle diyordu:</p>
		  <p class="normal">— Evet, bizler geri kafalı olduk artık, zamanımız geçmiş... Kim bilir? Belki de haklıdır Bazarov. Ama ne yalan söyleyeyim, bir tek şeye üzülüyorum: Özellikle şimdi Arkadiy'e yaklaşmak, onunla dost olmak istiyordum, ama öyle anlaşılıyor ki, ben çok gerilerde kalmışım, o çok ilerlemiş; artık anlayamayız birbirimizi.</p>
		  <p class="normal">Pavel Petroviç sabırsızca,</p>
		  <p class="normal">— Peki niçin ilerlemiş? diye sordu. Neyiyle bizden ileride, farklı? Bütün bu fikirleri kafasına o sinyor nihilist soktu. Nefret ediyorum o doktor bozuntusundan; bana sorarsan, düpedüz bir şarlatan. Bütün o kurbağalarıyla falan tıp biliminde bir adım ileri gitmediğine de eminim.</p>
		  <p class="normal">— Yok, öyle söyleme ağabey; Bazarov akıllı ve bilgili bir genç.</p>
		  <p class="normal">Gene kardeşinin sözünü kesti Pavel Petroviç:</p>
		  <p class="normal">— Kendini beğenmişliği de çok iğrenç!</p>
		  <p class="normal">— Haklısın, kendini çok beğeniyor, dedi Nikolay Petroviç. Ama insan kendini beğenmezse olmaz zaten; yalnız bir şeyi anlayamıyorum. Çağın gerisinde kalmamak için bence elimden geleni yapıyorum; köylülerin durumunu düzelttim, bir çiftlik kurdum. Öyle ki, bütün ilde bana kızıl diyenler bile var; okuyorum, öğrenmeye çabalıyorum, çağın gereklerine ayak uydurmaya çalışıyorum... gene de zamanı geçmiş diyorlar benim için. Yavaş yavaş, gerçekten öyle olduğuma inanmaya başlıyorum ağabey.</p>
		  <p class="normal">— Neden öyle düşünüyorsun?</p>
		  <p class="normal">— Nedenini anlatayım. Bugün oturmuş, Puşkin'i okuyordum... Hatırlıyorum, "Çingeneler"i okuyordum... Birden Arkadiy geldi yanıma, bir şey söylemeden, yüzünde büyük bir sevgi ve acıma ifadesiyle, bir çocuğun elinden alıyormuş gibi yavaşça aldı elimden kitabı ve önüme Almanca başka bir kitap koydu... Gülümseyip gitti, Puşkin'i de yanında götürdü.</p>
		  <p class="normal">— Vay canına! Peki sana hangi kitabı verdi?</p>
		  <p class="normal">— İşte şunu.</p>
		  <p class="normal">Nikolay Petroviç redingotunun arka cebinden Büchner'in ünlü yapıtının dokuzuncu baskısını çıkardı.</p>
		  <p class="normal">Pavel Petroviç elinde evirip çevirdi kitabı.</p>
		  <p class="normal">— Hım! dedi. Demek Arkadiy Nikolayeviç seni eğitmeye çalışıyor. Ee, okumayı denedin mi?</p>
		  <p class="normal">— Denedim.</p>
		  <p class="normal">— Ya sonuç?</p>
		  <p class="normal">— Ya ben aptalım ya da bu kitap baştan sona saçma. Herhalde, ben aptalım.</p>
		  <p class="normal">— Almancayı unutmadın, değil mi?</p>
		  <p class="normal">— Almancam iyi.</p>
		  <p class="normal">Pavel Petroviç elinde bir kez daha evirip çevirdi kitabı, kaşlarının altından baktı kardeşine. İkisi de bir süre sustu.</p>
		  <p class="normal">Nikolay Petroviç, besbelli, konuyu değiştirmek için,</p>
		  <p class="normal">— Sahi, şimdi aklıma geldi, dedi, Kolyazin'den bir mektup aldım.</p>
		  <p class="normal">— Matvey İlyiç'ten mi?</p>
		  <p class="normal">— Evet. İli denetlemek için ... kentine gelmiş. Çok önemli biri olmuş artık. Akrabaları olarak bizlerle görüşmekten mutlu olacağını yazıyor; beni, seni ve Arkadiy'i kente davet ediyor.</p>
		  <p class="normal">— Gidecek misin? diye sordu Pavel Petroviç.</p>
		  <p class="normal">— Hayır; ya sen?</p>
		  <p class="normal">— Ben de gitmeyeceğim. Boş yere elli versta yol tepmek çok gerekliydi sanki... Mathieu ne kadar büyük bir adam olduğunu göstermek istiyordur bize, şeytan görsün yüzünü! Bütün il pohpohlayacaktır onu, bizimki eksik kalsın varsın. Hem danışman olmak çok önemliymiş gibi... Devlet hizmetinden ayrılmayıp o saçmalığı sürdürseydim, ben de şimdi sarayda başyaverdim. Hem sonra bizler çağın gerisinde kalmış insanlarız ya...</p>
		  <p class="normal">Nikolay Petroviç karşılık verdi:</p>
		  <p class="normal">— Haklısın ağabey; bir ayağımız çukurda artık, tabutlarımızı ısmarlayıp, kollarımızı göğsümüzün üzerinde çaprazlama zamanımız geldi.</p>
		  <p class="normal">Derin bir iç çekti Nikolay Petroviç.</p>
		  <p class="normal">Ağabeyi,</p>
		  <p class="normal">— Yo, ben öyle kolay teslim olmayacağım, diye mırıldandı. Daha o doktor bozuntusuyla kapışacağız, hissediyorum.</p>
		  <p class="normal">Kapışma o gün, akşam çayında gerçekleşti. Pavel Petroviç konuk salonuna savaşa hazır bir halde inmişti; sinirli ve kararlıydı. Sadece düşmanının üzerine saldırmak için bir bahane arıyordu, ne var ki uzun süre bahane çıkmadı. Bazarov "ihtiyar Kirsanovlar"ın (iki kardeşten söz ederken hep bu deyimi kullanıyordu) yanında genelde çok az konuşuyordu; o akşam da keyfi hiç yerinde değildi ve hiç konuşmadan birbiri arkasına bardak bardak çay içiyordu. Pavel Petroviç sabırsızlıktan tutuşmuştu, sonunda istediği oldu.</p>
		  <p class="normal">Komşu bir toprak sahibinden söz ediyorlardı. Adamı Petersburg'dan tanıyan Bazarov umursamaz bir tavırla "Rezilin, aristokrat bozuntusunun tekidir," dedi.</p>
		  <p class="normal">Pavel Petroviç, sinirden dudakları titreyerek,</p>
		  <p class="normal">— Sorabilir miyim size bayım, dedi, sizin görüşünüze göre "sünepe" ve "aristokrat" sözcükleri aynı şeyi mi ifade ediyorlar?</p>
		  <p class="normal">Bazarov çayından tembel tembel bir yudum daha alırken karşılık verdi:</p>
		  <p class="normal">— Ben "aristokrat bozuntusu" dedim.</p>
		  <p class="normal">— Doğru efendim: Ama bence siz aristokratlarla "aristokrat bozuntuları" konusunda aynı düşünceye sahipsiniz. Size şunu söylemek isterim ki, bu düşüncenizi ben paylaşmıyorum. Size şunu söyleyebilirim, beni herkes liberal ve gelişmeyi seven biri olarak tanır; işte gerçek aristokratlara da bunun için saygı duyarım ben. İngiliz aristokratlarını unutmayın sayın bayım (bunun üzerine Bazarov bakışını kaldırıp Pavel Petroviç'in yüzüne baktı. Pavel Petroviç öfkeyle tekrar etti.) İngiliz aristokratlarını unutmayın sayın bayım. Onlar, haklarının en küçük bir parçasından bile vazgeçmez ve bu yüzden başkalarının haklarına da saygı duyarlar; kendilerine karşı olan yükümlülüklerin de eksiksiz yerine getirilmesinde ısrarcıdırlar, bu yüzden kendi yükümlülüklerini de tam olarak yerine getirirler. İngiltere'ye özgürlüğü veren de destekleyen de aristokrasidir...</p>
		  <p class="normal">Bazarov itiraz etti:</p>
		  <p class="normal">— Bu şarkıyı çok dinledik. Peki ama bu söylediğinizle neyi kanıtlamak istiyorsunuz siz?</p>
		  <p class="normal">— "Bonunla" (Pavel Petroviç sinirlendiği zamanlar, bu sözcüklerin gramer yönünden yanlış olduklarını çok iyi bilmesine karşın, bununla yerine "bonunla, bohnunla" derdi. Çar Aleksandr zamanından kalma tuhaf bir konuşma biçimiydi bu. O zamanın önemli kişileri seyrek de olsa, anadillerinde konuştukları zaman bu sözcüğü bazen bonunla, bazen bohnunla biçiminde söylerlerdi. Bununla şöyle demek isterlerdi sanki: "Bakın, sapına kadar Rusuz biz, aynı zamanda okullarda öğretilenlere bağlı kalmayacak kadar önemli kişileriz de.) evet, bonunla kanıtlamak istiyorum: Kendi değerini bilmeyen, kendisine saygısı olmayan kişinin –bu duygu da aristokratlarda çok gelişmiştir– toplumsal... bien public için...<a href="babalarveogullar_split_032.html#footnote-600-12" id="footnote-600-12-backlink" name="footnote-600-12-backlink">[12]</a> sağlam bir temel oluşturamaz... toplumsal yapıya... Kişilik, sayın bayım, en önemlisi budur işte: İnsanın kişiliği bir kaya gibi sağlam olmalıdır, çünkü her şey onun üzerine bina ediliyor. Çok iyi biliyorum ki, sözgelimi, benim alışkanlıklarımı, giyinişimi, nihayet, kibarlığımı komik buluyorsunuzdur; ama bütün bunlar insanın kendine olan saygısından, görev duygusundan, evet efendim, evet, görev duygusundan geliyor. Köyde, ücra bir yerde yaşıyorum, ama bırakmıyorum kendimi, insan olarak saygı duyuyorum kendime.</p>
		  <p class="normal">Bazarov alçak sesle,</p>
		  <p class="normal">— İzninizle Pavel Petroviç, dedi. Kendinize saygı duyuyor ve bir şey yapmadan, eliniz belinizde boş oturuyorsunuz. <br class="chapter"/>Bien public neresinde bunun? Kendinize saygınız olmasaydı da, bir şeyler yapsaydınız.</p>
		  <p class="normal">Pavel Petroviç'in yüzü bembeyaz oldu.</p>
		  <p class="normal">— Bu bambaşka bir konu, dedi. Buyurduğunuz gibi, elim belimde neden boş oturduğumu size açıklamak zorunda hissetmiyorum kendimi. Yalnızca şu kadarını söyleyeceğim size: Aristokrasi bir prensiptir ve günümüzde de yalnızca ahlaksız veya boş insanlar prensipsiz yaşayabilir. Geldiğinizin ertesi günü söyledim bunu Arkadiy'e, şimdi de size söylüyorum. Öyle değil mi, Nikolay?</p>
		  <p class="normal">Nikolay Petroviç başını eğdi.</p>
		  <p class="normal">Bu arada Bazarov,</p>
		  <p class="normal">— Aristokrasi, liberalizm, ilerleme, prensipler... daha ne kadar yabancı sözcük geliyorsa aklınıza... Hepsi saçmadır... Hiçbiri Rus insanına gerekli değildir.</p>
		  <p class="normal">— Peki sizce ne gereklidir Rus insanına? Sizin bu söylediğinizi duyan, insanlığın, onun yasalarının dışında yaşadığımızı sanır. Şunu söylememe izin verin... Tarih mantığına göre...</p>
		  <p class="normal">— Tarih mantığı nemize gerek bizim? Onsuz da yaşayabiliriz.</p>
		  <p class="normal">— Nasıl yani?</p>
		  <p class="normal">— Basbayağı yaşarız. Bence, karnınız açken ağzınıza bir lokma ekmek koymak için tarih mantığına ihtiyacınız yoktur. Bu çeşit soyut şeylerden bize ne?</p>
		  <p class="normal">Pavel Petroviç kollarını havaya kaldırdı.</p>
		  <p class="normal">— Bütün bu söylediklerinizden sonra anlayamıyorum ben sizi. Rus aklına hakaret ediyorsunuz. İnsan prensipleri, kuralları nasıl yadsıyabilir, aklım almıyor. Yaşamınızı başka ne yönlendirebilir?</p>
		  <p class="normal">Arkadiy araya girdi:</p>
		  <p class="normal">— Daha önce de söyledim size amcacığım, bizler hiçbir otoriteyi tanımıyoruz.</p>
		  <p class="normal">Bazarov alçak sesle ekledi:</p>
		  <p class="normal">— Bizleri yöneten, yararlı olduğunu kabul ettiğimiz şeylerdir. Günümüzde en yararlı olan şey yadsımaktır, biz de her şeyi yadsıyoruz.</p>
		  <p class="normal">— Her şeyi mi?</p>
		  <p class="normal">— Evet, her şeyi.</p>
		  <p class="normal">— Nasıl yani? Yalnızca sanatı, şiiri de değil her... bunu söylemesi bile korkunç...</p>
		  <p class="normal">Bazarov, anlatılamaz bir rahatlıkla karşılık verdi:</p>
		  <p class="normal">— Her şeyi...</p>
		  <p class="normal">Pavel Petroviç dik dik baktı onun yüzüne. Bu kadarını hiç beklemiyordu. Arkadiy'in yüzüyse keyiften kıpkırmızı olmuştu.</p>
		  <p class="normal">Nikolay Petroviç söze karıştı:</p>
		  <p class="normal">— Ama, izninizle sorabilir miyim, sizler her şeyi yadsıyor musunuz, yoksa daha açıkçası, her şeyi yıkıyor musunuz?.. Oysa yapıcı olmak gerekmez mi?</p>
		  <p class="normal">— Orası bizim işimiz değil... Önce ortamı temizlemek gerekir.</p>
		  <p class="normal">Arkadiy mağrur bir tavırla ekledi:</p>
		  <p class="normal">— Çağımızda halkın içinde bulunduğu koşullar bunu gerektiriyor. Bize düşen de bu gerekleri yerine getirmek; böyle bir durumda kişisel egoizmimizi düşünmeye hakkımız yok.</p>
		  <p class="normal">Arkadiy'in bu son söylediğinden Bazarov'un hoşlanmadığı belliydi; söyledikleri felsefe, yani romantizm kokuyordu... Çünkü felsefeyi de romantizm sayardı Bazarov. Yine de genç öğrencisini eleştirmek istemedi.</p>
		  <p class="normal">Pavel Petroviç birden öfkeyle bağırdı:</p>
		  <p class="normal">— Hayır! Hayır! Sizin Rus halkını tanıdığınıza, onun gereksinimlerinin, isteklerinin temsilcileri olduğunuza inanmıyorum baylar! Hayır, sizin düşündüğünüz gibi değildir Rus halkı. Gelenek göreneklerini kutsal bilir, muhafazakârdır, inancı olmadan yaşayamaz...</p>
		  <p class="normal">Bazarov sözünü kesti Pavel Petroviç'in:</p>
		  <p class="normal">— Buna itirazım yok. Hatta bunda haklı olduğunuzu bile söyleyebilirim.</p>
		  <p class="normal">— Haklıysam...</p>
		  <p class="normal">— Haklı olmanız gene de hiçbir şeyi kanıtlamaz.</p>
		  <p class="normal">Arkadiy, rakibinin tehlikeli atağını önceden kestirdiği için en ufak bir şaşkınlık göstermeyen bir satranç ustasının kendine güveniyle,</p>
		  <p class="normal">— Kesinlikle hiçbir şeyi kanıtlamaz, dedi.</p>
		  <p class="normal">Pavel Petroviç şaşırmıştı.</p>
		  <p class="normal">— Nasıl bir şeyi kanıtlamaz? diye sordu. Öyleyse, kendi halkınıza da karşısınız?</p>
		  <p class="normal">Bazarov sesini yükseltti:</p>
		  <p class="normal">— Öyle olsa bile, ne çıkar bundan? Halk, gök gürlediğinde İlyas Peygamber'in arabasıyla gökyüzünde dolaştığına inanır. Ne yani? Kabul etmeli miyim bunu? Üstelik onlar Rustur da, ben Rus değil miyim yani?</p>
		  <p class="normal">— Hayır, bu söylediklerinizden sonra Rus değilsiniz artık! Sizi Rus sayamam ben.</p>
		  <p class="normal">Bazarov mağrur bir tavırla karşılık verdi:</p>
		  <p class="normal">— Benim dedem toprağı kendi sürerdi. İstediğiniz köylünüze sorun, hangimizi... sizi mi, beni mi kendisine daha yakın, yurttaşı olarak benimseyecektir. Siz onlarla konuşamıyorsunuz bile.</p>
		  <p class="normal">— Siz konuşuyorsunuz, ama aynı zamanda da küçümsüyorsunuz onları.</p>
		  <p class="normal">— Küçümsemeyi hak ediyorlarsa elden ne gelir! Benim düşüncelerimi eleştiriyorsunuz; peki, böyle düşünmemin tesadüfi olduğunu, bunun nedeninin de öylesine tutkuyla savunduğunuz o ulusal ruh olmadığını kim söyledi size?</p>
		  <p class="normal">— Daha neler! Nihilistler de pek gerekliydi zaten!</p>
		  <p class="normal">— Gerekli mi değil mi, biz karar veremeyiz. Baksanıza, siz de kendinizi yararlı sayıyorsunuz.</p>
		  <p class="normal">Nikolay Petroviç ayağa kalkıp yüksek sesle,</p>
		  <p class="normal">— Baylar, baylar kişiselleştirmeyin lütfen! dedi.</p>
		  <p class="normal">Pavel Petroviç gülümsedi. Elini kardeşinin omzuna koyup tekrar oturttu onu.</p>
		  <p class="normal">— Rahat ol sen, diye mırıldandı. Bay... bay doktorun böylesine kıyasıya saldırdığı kendime olan saygım sayesinde kaybetmem ben kendimi. (Tekrar Bazarov'a döndü.) Bağışlayın ama, sanırım bu öğretinizin yeni olduğunu düşünüyorsunuz, değil mi? Öyleyse, yanılıyorsunuz. Yaymaya çalıştığınız materyalizm birçok kez gündeme geldi ve her seferinde yetersiz olduğu anlaşıldı...</p>
		  <p class="normal">Bazarov kesti Pavel Petroviç'in sözünü:</p>
		  <p class="normal">— Gene yabancı sözcükler! (Sinirlenmeye başlamıştı artık. Yüzünü tuhaf, kaba bir bakır rengi kaplamıştı.) Önce, bizim bir şey yaymaya çalıştığımız yok; ayrıca öyle şeyler düşünmüyoruz da...</p>
		  <p class="normal">— Peki, ne yapmaya çalışıyorsunuz öyleyse?</p>
		  <p class="normal">— Şunu yapıyoruz. Eskiden, daha doğrusu, yakın zamana kadar memurlarımızın rüşvet aldığından, yollarımızın olmadığından, ticaretimizin kötü yürütüldüğünden, hukuk sistemimizin kötülüğünden yakınıyorduk...</p>
		  <p class="normal">— Evet, evet, siz suçlayıcılardansınız... Sizin gibilere öyle diyorlar sanırım. Doğrusu, sizin suçladığınız şeylerin çoğunda ben de sizin gibi düşünüyorum, ama...</p>
		  <p class="normal">— Oysa sonra anladık ki, toplumsal yaralardan söz etmek boşuna zaman kaybetmekten başka bir işe yaramıyor, bizi yalnızca bayağılığa ve ukalalığa götürüyor; gördük ki, toplumun önderleri ve suçlayıcılar denilen aklı evvellerimiz bir işe yaramamaktadır ve bizler boş yere çabalayıp durmaktayız, bir çeşit sanattan, bilinçsiz bir yaratıcılıktan, parlamentarizmden, barolardan, bilmem daha nelerden dem vuruyoruz ama karnımızı doyuracak bir lokma ekmek bulamazken ve en kabasından batıl inançlar iflahımızı keserken, anonim şirketler sırf dürüst insanımız az olduğu için karınlarını, ceplerini tıka basa doldurmaktadırlar; devletin yerleştirmeye çalıştığı özgürlükse hiç işimize yaramamaktadır, çünkü köylümüz, sırf meyhanede içebilmek uğruna kendi kendi soymaktan mutludur...</p>
		  <p class="normal">Pavel Petroviç kesti Bazarov'un sözünü:</p>
		  <p class="normal">— Evet, demek, bütün bunları anladınız ve ciddi olarak hiçbir girişimde bulunmamaya karar verdiniz?</p>
		  <p class="normal">Bazarov öfkeyle tekrarladı:</p>
		  <p class="normal">— Ve ciddi olarak hiçbir girişimde bulunmamaya karar verdik.</p>
		  <p class="normal">Birden kendine kızmaya başlamıştı: Bu soylunun karşısında ne diye böylesine açılmıştı?</p>
		  <p class="normal">— Ve yalnızca sövüp saymaya başladınız?</p>
		  <p class="normal">— Evet, sövüp saymaya.</p>
		  <p class="normal">— Ve bunun adı da nihilizm oluyor, öyle mi?</p>
		  <p class="normal">Bazarov bir kez daha, ama bu sefer özellikle üzerine basa basa, küstah bir tavırla tekrarladı Pavel Petroviç'in söylediğini:</p>
		  <p class="normal">— Ve bunun adı da nihilizm oluyor, evet.</p>
		  <p class="normal">Pavel Petroviç hafifçe kıstı gözlerini. Tuhaf, son derece sakin bir sesle,</p>
		  <p class="normal">— Demek öyle! dedi. Nihilizm her derde deva olsa gerek ve sizler... sizler de bizim kurtarıcılarımız, kahramanlarımızsınız. Peki ama başkalarına, özellikle öteki suçlayıcılara neden küfür ediyorsunuz? Bu durumda siz de onlar gibi boş konuşmuş olmuyor musunuz?</p>
		  <p class="normal">Bazarov dişlerinin arasından mırıldandı:</p>
		  <p class="normal">— Belki başka kusurlarımız vardır ya, bu onlardan biri değil.</p>
		  <p class="normal">— Nasıl yani? Siz bir şeyler mi yapıyorsunuz? Yoksa bir şeyler yapmaya, eyleme geçmeye mi hazırlanıyorsunuz?</p>
		  <p class="normal">Bazarov cevap vermedi. Pavel Petroviç şöyle bir kıpırdadı oturduğu yerde, ama tuttu kendini, bir şey söylemedi. Sonra sürdürdü konuşmasını:</p>
		  <p class="normal">— Hım!.. Eyleme geçmek, yıkmak... Peki ama nedenini bile bilmeden nasıl yıkacaksınız?</p>
		  <p class="normal">Arkadiy karıştı söze:</p>
		  <p class="normal">— Yıkarız, çünkü biz bir gücüz.</p>
		  <p class="normal">Pavel Petroviç yeğenine bakıp gülümsedi.</p>
		  <p class="normal">Arkadiy,</p>
		  <p class="normal">— Evet, gücüz biz ve güç kimseye hesap vermez, diyerek şöyle bir dikleşti.</p>
		  <p class="normal">— Zavallı çocuk! diye yükseltti sesini Pavel Petroviç, artık kendini tutacak gücü kalmamıştı. Bu acınacak ahlak öğretinle Rusya'ya ne yaptığını sen anlayabilseydin bari! Yok ama, bir meleğin bile tepesini attırabilir bu! Güçmüş! Vahşi bir Kalmık'ta, Moğol'da da vardır güç; ama neyleyelim öyle gücü? Bize gerekli olan uygarlıktır, evet efendim, evet sevgili beyefendi; uygarlığın meyveleridir bizim için değerli olan. O meyvelerin değersiz olduğunu söylemeyin bana: Kötü bir ressam... un barbouilleur da, gecede beş kapik alan bir piyanist de, onlar bile sizden daha yararlıdırlar; çünkü kaba Moğol gücünün değil, uygarlığın temsilcileridir! Kendinizi önder sanıyorsunuz, oysa bir Kalmık çadırında oturmak yakışır size! Güçmüş! Son olarak, şunu da unutmayın güçlü beyefendiler, ancak dört buçuk kişisiniz siz ve karşınızdaki milyonlar kutsal inançlarını ayaklarınızın altına almanıza izin vermeyip sizi ezecek...</p>
		  <p class="normal">Bazarov,</p>
		  <p class="normal">— Ellerinden gelirse ezsinler de görelim! dedi. Siz öyle sanın. Aslında sizin düşündüğünüz kadar az da değiliz.</p>
		  <p class="normal">— Nasıl? Gerçekten koca bir ulusun hakkından geleceğinizi mi düşünüyorsunuz yoksa?</p>
		  <p class="normal">Bazarov,</p>
		  <p class="normal">— Biliyorsunuz, diye karşılık verdi, bir kapiklik mum bütün Moskova'yı yaktı.</p>
		  <p class="normal">— Tabii, tabii. Önce neredeyse şeytanca bir gurur, sonra alay. Gençliğin kendini kaptırdığı, çocukların saf yüreklerini çeken bu işte! Bakın, onlardan biri şu anda yanınızda oturuyor; neredeyse tapıyor size. Zevkini çıkarın bunun. (Arkadiy başını öte yana çevirip kaşlarını çattı.) Bu salgın hastalık oldukça da yaygın. Duyduğuma göre, Roma'da bulunan sanatçılarımız Vatikan'a ayak basmıyorlarmış. Rafael'i sırf bir otorite olduğundan neredeyse bir budala sayıyorlarmış; oysa kendileri birer hiç, iğrenç derecede kısır, verimsiz... oysa ne kadar çabalarlarsa çabalasınlar, hayal güçleri Rafael'in "Çeşme başında kızlar" tablosunun ötesine geçemez. Üstelik son derece iğrençtir o kız... Ama sizce bunlara da aferin denir, değil mi?</p>
		  <p class="normal">Bazarov,</p>
		  <p class="normal">— Bana sorarsanız, diye karşılık verdi. Rafael beş para etmez, ötekiler de öyle...</p>
		  <p class="normal">— Bravo, bravo! Duyuyor musun Arkadiy... Çağdaş gençlerin nasıl konuşması gerektiğini öğren! Böyle düşünürseniz, gençler sizin arkanızdan nasıl gelmesin? Eskiden okuyup öğreniyordu gençler; çevrelerinde cahil tanınmak istemediklerinden ister istemez öğrenmeye çalışıyorlardı. Ama şimdi şöyle demek yeterli oluyor onlar için: "Dünyada her şey saçma!" Bu kadarla iş bitiyor! Tabii bundan keyif alıyor gençler. Eskiden de saçmalayanları vardı kuşkusuz, ama şimdi nihilist olup çıktılar.</p>
		  <p class="normal">Bazarov son derece sakin (oysa Arkadiy'in yüzü kıpkırmızı olmuştu, gözleri ateş saçıyordu) şöyle dedi:</p>
		  <p class="normal">— Bakın, pek övündüğünüz kendinize saygınız nereye getirdi sizi... Tartışmamızı çok uzaklara götürdü... İyisi mi, keselim artık... (Ayağa kalkarken ekledi.) Günümüzde aile veya toplum içinde acımasızca yadsımayacak bir tek kurum gösterirseniz bana, o zaman dediklerinizi kabul etmeye hazırım.</p>
		  <p class="normal">Pavel Petroviç sesini yükseltti:</p>
		  <p class="normal">— Böyle milyonlarca kurum gösterebilirim size! Milyonlarca! Sözgelimi, komünler.</p>
		  <p class="normal">Bazarov'un dudaklarında alaycı bir gülümseme dolaştı.</p>
		  <p class="normal">— Komünler demek, diye mırıldandı. Komünler konusunu kardeşinizle konuşsanız daha iyi edersiniz. Komünün nasıl bir şey olduğunu, teminat konusunu, kendini aldatmayı, buna benzer daha birçok şeyini görüp anlamıştır sanırım.</p>
		  <p class="normal">Pavel Petroviç bağırdı:</p>
		  <p class="normal">— Aile, köylümüzün ailesi kusursuz bir ailedir!</p>
		  <p class="normal">— Bana sorarsanız, bu konuyu enine boyuna incelemeye kalkışmasanız daha iyi edersiniz. Yasadışı gelin-kayınpeder ilişkilerini duymuşsunuzdur. Bakın ne diyeceğim Pavel Petroviç, iki güncük ayırın bu işe, yoksa hemen bir şeyler bulamayacaksınız. Toplumumuzun her sınıfını inceleyin, her birinin üzerinde uzun uzun düşünün, bu arada Arkadiy'le ben...</p>
		  <p class="normal">Pavel Petroviç,</p>
		  <p class="normal">— Önünüze gelenle alay edeceksiniz, diye bağırdı.</p>
		  <p class="normal">— Hayır, kurbağaların karnını yaracağız. Hadi gidelim Arkadiy. Hoşça kalın baylar!</p>
		  <p class="normal">İki arkadaş çıktı. Kardeşler yalnız kalınca önce birbirinin yüzüne baktılar yalnızca.</p>
		  <p class="normal">Neden sonra Pavel Petroviç,</p>
		  <p class="normal">— İşte böyle, dedi. Şimdiki gençlik bu işte... Bizim vârislerimiz bunlar.</p>
		  <p class="normal">Nikolay Petroviç derin bir göğüs geçirdikten sonra üzgün,</p>
		  <p class="normal">— Evet, vârislerimiz, diye tekrarladı.</p>
		  <p class="normal">Tartışma süresince diken üzerinde oturuyor gibiydi; yalnız, arada bir gizliden, endişeyle bakıyordu Arkadiy'e. Bir süre sonra,</p>
		  <p class="normal">— Ne hatırladım, biliyor musun ağabey? dedi. Bir gün rahmetli annemle tartışıyordum: "Seni dinlemek istemiyorum," diye bağırıyordu... Sonunda şöyle dedim ona: "Beni anlayamazsınız anne, ikimiz ayrı kuşakların insanlarıyız çünkü." Bu sözüme çok gücendi, bense, "Ne yapayım," diye düşünmüştüm, "İlaç acıdır, ama gene de yutmak gerekir." İşte sıra şimdi bize geldi, çocuklarımız onların kuşağından olmadığımızı söyleyecekler bize ve biz bu acı ilacı yutacağız.</p>
		  <p class="normal">Pavel Petroviç itiraz etti:</p>
		  <p class="normal">— Sen ziyadesiyle iyi niyetli, alçakgönüllüsün. Oysa ben senin aksine, biraz eskimiş, vieilli<a href="babalarveogullar_split_032.html#footnote-600-13" id="footnote-600-13-backlink" name="footnote-600-13-backlink">[13]</a> bir dille konuşmamıza, onlar gibi küstah, kurumlu olmamamıza rağmen, gene de bu küçük beylerden daha haklı olduğumuza eminim... Üstelik pek de kibirli günümüz gençleri! Birine "Kırmızı şarap mı istersiniz, beyaz mı?" diye sorsanız, o anda bütün evren kendisine bakıyormuş gibi kasılıp sesini kalınlaştırarak şöyle cevap veriyor: "Kırmızı şarabı yeğlemek alışkanlığım vardır!"</p>
		  <p class="normal">Feniçka kapıdan başını uzatıp sordu:</p>
		  <p class="normal">— Daha çay ister miydiniz?</p>
		  <p class="normal">Tartışanların sesini duyduğu sürece konuk odasına girmeye cesaret edememişti. Nikolay Petroviç ayağa kalkıp,</p>
		  <p class="normal">— Hayır, semaveri kaldırmalarını söyleyebilirsin, dedi.</p>
		  <p class="normal">Pavel Petroviç kardeşine kısaca bir bon soir<a href="babalarveogullar_split_032.html#footnote-600-14" id="footnote-600-14-backlink" name="footnote-600-14-backlink">[14]</a> diyerek çalışma odasına gitti.</p>
</body>
</html>