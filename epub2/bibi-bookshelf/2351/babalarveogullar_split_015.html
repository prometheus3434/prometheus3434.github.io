<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_12">XII</h1>
		  <p class="normal">Bizim iki arkadaşın gittikleri ... kentinin başında, Rusya'da çok sık görüldüğü gibi, hem ilerici, hem de zorba, gençten bir vali vardı. Kente atandığının daha birinci yılında yalnızca soylular başkanıyla değil (hara işleten, sofrası herkese açık, Muhafız Alayı'ndan emekli bir süvari yüzbaşısıydı soylular başkanı), kendi astlarıyla da çatışmaya başlamıştı. Bu yüzden anlaşmazlıklar öylesine çoğalmıştı ki, Petersburg'daki bakanlık, orada ne olup bittiğini incelemesi için güvenilir bir üst düzey görevli göndermeyi gerekli gördü. Yukarısı bu görev için, bir zamanlar başkentte Kirsanov kardeşlerle yakından ilgilenen Kolyazin'in oğlu Matvey İlyiç Kolyazin'i seçmişti. O da "gençlerdendi", yani kırkına yeni basmıştı. Devlet hizmetinde hızla ilerliyordu ve daha şimdiden göğsünün iki yanında birer yıldız vardı. Aslında, yıldızlardan biri, yabancı bir ülkenin önemsiz bir nişanıydı... Denetlemeye geldiği vali gibi o da ilericilerden sayılıyordu ve önemli kişilerden olmasına karşın, çoğu önemli kişiye pek de benzemiyordu. Kendini çok yüksek görüyordu; sınırsız bir kendini beğenmişliği vardı ama davranışları sadeydi, karşısındakinin yüzüne öylesine hoşgörüyle bakar, onu hoşgörüyle dinler, öylesine içtenlikle gülümserdi ki, insan ilk anda onun "harika biri" olduğunu düşünürdü. Ama önemli durumlarda, nasıl demeli, nasıl davranacağını da bilirdi. O zaman şöyle derdi: "Enerjik olmak gerekir... l'énergie est la premiére qualité d'un homme d'état."<a href="babalarveogullar_split_032.html#footnote-600-16" id="footnote-600-16-backlink" name="footnote-600-16-backlink">[16]</a> Ne var ki, bütün bunlara karşın, genelde saf biriydi; biraz deneyimli bir memur parmağında oynatırdı onu. Guizot'tan her zaman büyük övgüyle söz ederdi Matvey İlyiç. Herkesi onun bir gelenekçi ve modası geçmiş bir bürokrat olmadığına, önemli toplumsal değişimlerin hiçbirini gözden kaçırmadığına inandırmaya çalışırdı... Bu çeşit sözcükleri çok iyi bilirdi. Kayıtsız bir kendini beğenmişlikle de olsa, çağdaş edebiyatla bile ilgilenirdi: Yetişkin birinin, bazen sokakta gördüğü çocukların oyununa katılması gibi... Aslında Matvey İlyiç, Aleksandr devrinin, o zamanlar Petersburg'da yaşayan Madame Sveçina'nın akşam toplantısına gitmeye hazırlanırken sabahtan Condillac'tan bir sayfa okuyan, devletin ileri gelen memurlarından pek farklı değildi. Yalnızca davranışları farklı, çok daha çağdaştı. Usta bir saray adamı ve çok kurnazdı, hepsi o kadar; devlet işinden pek anlamazdı, zeki değildi, ama çıkarını gözetmeyi iyi bilirdi: Bu konuda kimse oyuna getiremezdi onu ki asıl önemli olan da buydu işte.</p>
		  <p class="normal">Matvey İlyiç aydın bir devlet adamının yüce gönüllülüğüyle, dahasını söyleyelim, şakacılığıyla karşıladı Arkadiy'i. Ama davet ettiği akrabalarının köyde kaldıklarını öğrenince şaşırdı. Pek gösterişli kadife ceketinin püskülleriyle oynayarak "Eskiden beri tuhaftır senin baban," dedi. Sonra üniformasının düğmelerini özenle düğmelemiş genç bir memura endişeli bir tavırla seslendi: "Ne var?" Uzun zamandır konuşmadığı için dudakları neredeyse birbirine yapışmış genç memur ayağa kalktı ve heyecanla baktı amirinin yüzüne... Ama Matvey İlyiç genç memuru telaşlandırdıktan sonra bir daha dönüp bakmadı ona. Yüksek memurlarımız astlarını heyecanlandırmayı genelde pek sever. Bu amaca varmak için çok çeşitli yöntemleri vardır ya, en çok başvurulan, İngilizlerin dediği gibi, "is quite a favorite" yöntem şudur: Yüksek memur birden en basit sözcükleri anlayamaz olur, kulakları duymuyormuş gibi yapar. Sözgelimi: "Bugün günlerden ne?" diye sorar.</p>
		  <p class="normal">Memur saygıyla cevap verir ona:</p>
		  <p class="normal">— Bugün cuma, ef... ef... efendim.</p>
		  <p class="normal">Yüksek memur ısrarla tekrarlar sorusunu:</p>
		  <p class="normal">— Ne dedin? Ne? Anlamadım.</p>
		  <p class="normal">— Bugün cuma, ef... ef... efendim.</p>
		  <p class="normal">— Ne? Ne dedin? Ne cuması? Hangi cuma?</p>
		  <p class="normal">— Bugün günlerden cuma ef... ef... efendim. Haftanın cuma günü.</p>
		  <p class="normal">— Bak, bak, bana günleri mi öğretmeye kalkışıyorsun?</p>
		  <p class="normal">Matvey İlyiç bir liberal olsa da, gene de bir yüksek memurdu.</p>
		  <p class="normal">Arkadiy'e döndü.</p>
		  <p class="normal">— Sana valiyi ziyarete gitmeni öneririm dostum, dedi. Anlarsın ya, bunu sana eskinin, büyüklere gidip saygılar sunmak zorunluluğundan yana olduğum için söylemiyorum. Yalnızca, vali düzgün bir adam olduğu için söylüyorum; hem sonra, sanırım kentin ileri gelenleriyle tanışmak da istersin... Umarım, o kadar kaba değilsindir. Hem öbür gün vali büyük bir balo verecek.</p>
		  <p class="normal">— Siz gidecek misiniz baloya? diye sordu Arkadiy.</p>
		  <p class="normal">Neredeyse üzgün bir tavırla cevap verdi Matvey İlyiç:</p>
		  <p class="normal">— Benim onuruma veriyor bu baloyu. Dans edebilir misin sen?</p>
		  <p class="normal">— Ederim, ama kötü ederim.</p>
		  <p class="normal">— Çok yazık. Çok güzeller var burada ve bir gencin dansa kalkmaması ayıp kaçar. Bunu da eskiye bağlılığımdan söylemiyorum. İnsanın aklının bacaklarında olduğuna inananlardan değilim ben, ama Byronculuk da gülünç kaçıyor günümüzde, il a fait son temps.<a href="babalarveogullar_split_032.html#footnote-600-17" id="footnote-600-17-backlink" name="footnote-600-17-backlink">[17]</a></p>
		  <p class="normal">— Ama hiç de Byron gibi düşündüğüm için değil, amcacığım...</p>
		  <p class="normal">Matvey İlyiç keyifle gülümseyerek kesti Arkadiy'in sözünü:</p>
		  <p class="normal">— Seni buranın bayanlarıyla tanıştırıp, kanatlarımın altına alacağım. Hoşlanırsın bundan, değil mi?</p>
		  <p class="normal">Odaya giren uşak, il defterdarının geldiğini haber verdi. Tatlı bakışlı, dudakları kırış kırış bir ihtiyardı defterdar. Doğayı aşırı derecede severdi, özellikle de, kendi deyimiyle "her arıcığın her çiçekten payını aldığı" yaz aylarında...</p>
		  <p class="normal">Arkadiy çıktı odadan.</p>
		  <p class="normal">Yerleştikleri otelde buldu Bazarov'u. Valiye kendisiyle birlikte gelmesi için uzun süre kandırmaya çalıştı onu. Sonunda razı oldu Bazarov:</p>
		  <p class="normal">— Elden bir şey gelmez! Madem birlikte koşulduk arabaya, takatim kalmadı denmez. Buraya pomeşçik görmeye geldik, gidip görelim bakalım!</p>
		  <p class="normal">Vali gençleri güler yüzle karşıladı, ama oturmalarını söylemedi, kendi de oturmadı. Her zaman telaşlı biriydi: Sabahleyin dar üniformasını giyer, kravatını sıkı sıkı bağlar, kahvaltısını bile bitirmeden sağa sola emirler vermeye başlardı. İlde herkes ona "burda" diyordu ama ünlü Fransız vaiz Bourdaloue'yi değil, tatsız tuzsuz sıvı anlamındaki "burda"yı kastederek. Kirsanov'la Bazarov'u baloya davet etti ve iki dakika sonra, onları kardeş sanıp, ikisine de Kaysarov diyerek bir kez daha yineledi davetini.</p>
		  <p class="normal">Valinin yanından çıkıp otele doğru yürürlerken yoldan geçen arabalardan birinden ansızın kısa boylu, Panslavistlerin pek beğendiği Macar ceketli biri atladı, "Yevgeniy Vasilyiç!" diye bağırarak Bazarov'a koştu.</p>
		  <p class="normal">Bazarov kaldırımda yürümeyi sürdürerek,</p>
		  <p class="normal">— A! dedi. Siz misiniz Herr Sitnikov? Hangi rüzgâr attı sizi buralara?</p>
		  <p class="normal">— Tamamen bir rastlantı, diye karşılık verdi Sitnikov. (Arabacıya dönüp kollarını üç beş kez sallayarak seslendi.) Bizi izle, yürü! (Kaldırıma çıkıp sürdürdü konuşmasını.) Babamın bir işi vardı burada. Benim de gelmemi rica etti... Burada olduğunuzu bugün öğrendim ve otele uğradım... (Gerçekten de, iki arkadaş odaya döndüklerinde orada köşeleri kıvrık, bir yüzünde Fransızca, bir yüzünde Slav harfleriyle Sitnikov'un adının yazılı kartını bulmuşlardı.) Umarım valinin yanından gelmiyorsunuzdur.</p>
		  <p class="normal">— Ummayın hiç, doğruca oradan geliyoruz.</p>
		  <p class="normal">— Ya! Öyleyse ben de ziyaret ederim onu... Yevgeniy Vasilyiç, arkadaşınızla tanıştırsanıza beni...</p>
		  <p class="normal">Bazarov yürümeyi sürdürerek mırıldandı:</p>
		  <p class="normal">— Sitnikov... Kirsanov...</p>
		  <p class="normal">Sitnikov yan dönüp gülümseyerek, bu arada pek şık eldivenlerini aceleyle çıkarırken,</p>
		  <p class="normal">— Çok memnun oldum, diye başladı. Adınızı çok duydum... Yevgeniy Vasilyiç'i uzun zamandır tanırım ve öğrencisi olduğumu söyleyebilirim. Yeniden doğuşumu ona borçluyum...</p>
		  <p class="normal">Bazarov'un öğrencisine baktı Arkadiy. Küçük ama hatları hoş, pek bakımlı yüzünde endişeli ve bön bir ifade vardı; içeri çökük gibi duran ufak gözleri sabit ve huzursuz bakıyordu. Kesik kesik, kuru gülüşünde de bir huzursuzluk vardı.</p>
		  <p class="normal">— İnanır mısınız, diye sürdürdü konuşmasını, Yevgeniy Vasilyiç bana ilk kez hiçbir otoriteyi tanımamak gerektiğini söylediğinde öylesine bir heyecana kapılmıştım ki... bir anda gözüm açılmıştı! "İşte sonunda buldum aradığım adamı!" diye düşünmüştüm. Aklıma gelmişken, burada bir bayan var Yevgeniy Vasilyiç, kesinlikle tanışmalısınız onunla; sizi çok iyi anlayabilecek bir kadın. Ziyaretinizle bayram edecektir: Sanırım duymuşsunuzdur ondan söz edildiğini?</p>
		  <p class="normal">Bazarov ilgisiz,</p>
		  <p class="normal">— Kimmiş? dedi.</p>
		  <p class="normal">— Kukşina, Eudoxie, Yevdoksiya Kukşina. Çok ilginç bir kişi, kelimenin tam anlamıyla, émancipée<a href="babalarveogullar_split_032.html#footnote-600-18" id="footnote-600-18-backlink" name="footnote-600-18-backlink">[18]</a>, ilerici bir bayan. Bakın ne diyeceğim, hemen şimdi birlikte gidelim ona. Birkaç adım ötede oturuyor. Kahvaltımızı orada yaparız. Henüz kahvaltı yapmadınız, değil mi?</p>
		  <p class="normal">— Yapmadık.</p>
		  <p class="normal">— Hah, çok güzel işte. Anlarsınız ya, kocasından ayrıldı, kimseyle bir bağlantısı yok.</p>
		  <p class="normal">— Güzel mi bari? diye sordu Bazarov.</p>
		  <p class="normal">— Yo... yok, güzel olduğu söylenemez.</p>
		  <p class="normal">— Öyleyse ne diye götürüyorsunuz bizi oraya?</p>
		  <p class="normal">— Ah şakacı, şakacı... Bir şişe şampanya koyar önümüze.</p>
		  <p class="normal">— Hah şöyle! İşini bilen adam diye böylesine denir işte. Aklıma gelmişken, babanız hâlâ vergi toplama işinde mi?</p>
		  <p class="normal">Sitnikov çabucak cevap verdi:</p>
		  <p class="normal">— Evet, hâlâ o işte. (Tiz bir kahkaha attıktan sonra ekledi.) Tamam mı? Gidiyor muyuz?</p>
		  <p class="normal">— Bilmem ki. Doğrusu...</p>
		  <p class="normal">Arkadiy alçak sesle söze karıştı:</p>
		  <p class="normal">— Buranın insanlarını tanımayı istiyordun, git işte...</p>
		  <p class="normal">— Ya siz bay Kirsanov? diye sordu Sitnikov. Siz de gelin lütfen, gelmezseniz olmaz.</p>
		  <p class="normal">— Ama hep birlikte ansızın doluşursak oraya nasıl olacak?</p>
		  <p class="normal">— Hiç önemli değil! Kukşina çok iyidir!</p>
		  <p class="normal">— Peki bir şişe şampanya olacak mı? diye sordu Bazarov.</p>
		  <p class="normal">Sitnikov haykırdı:</p>
		  <p class="normal">— Üç şişe olacak! Garanti veriyorum size!</p>
		  <p class="normal">— Nesine?</p>
		  <p class="normal">— Başımı koyuyorum.</p>
		  <p class="normal">— Babacığının para kesesini koysaydın daha iyi ederdin. Neyse, hadi gidelim.</p>
</body>
</html>