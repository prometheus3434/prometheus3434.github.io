<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_1">I</h1>
		  <p class="normal">— Ne o, Pyotr? Hâlâ görünürlerde yok mu?</p>
		  <p class="normal">Kırkını biraz geçkin bir beyefendi, 1859'un 20 Mayıs'ında şapkasız, toz içinde paltosuyla, ekose pantolonuyla... Şosesi üzerindeki hanın alçak verandasına çıkınca genç, tombul yanaklı, çenesinde sarı tüyler yeni yeni bitmiş, ufak gözleri donuk bakan uşağına böyle seslenmişti.</p>
		  <p class="normal">Uşak, tek kulağında firuze küpesiyle; pomatlı, renkli saçıyla, kibar tavırlarıyla, kısacası, her şeyiyle tam bir zamane genciydi. Alçakgönüllü bir tavırla yola bakarak cevap verdi: "Yok efendim, gelen giden yok!"</p>
		  <p class="normal">— Yok mu? diye yineledi bey.</p>
		  <p class="normal">Uşak bir kez daha cevap verdi:</p>
		  <p class="normal">— Yok efendim.</p>
		  <p class="normal">Bey göğüs geçirip tahta sıraya oturdu. O, sıranın üzerinde ayaklarını altına almış, dalgın dalgın çevresine bakınarak oturadursun, gelin biz okurla tanıştıralım onu.</p>
		  <p class="normal">Adı Nikolay Petroviç Kirsanov'du. Handan on beş versta uzakta, iki yüz kölelik güzel bir arazisi, veya köylülerle sınırlarını belirlemesinden bu yana kendi deyimiyle, iki bin hektarlık bir "çiftliği" vardı. Babası 1812 yılında savaşa katılmış yarı okur yazar, kaba, ama iyi yürekli bir generaldi. Ömür boyu zorlu görevlerde bulunmuş, önce tugay komutanlığı, sonra tümen komutanlığı yapmış, sürekli olarak taşrada, rütbesi gereği saygın, etkili bir kişi olduğu illerde kalmıştı. Nikolay Petroviç, sözünü ileride edeceğimiz ağabeyi Pavel gibi, Rusya'nın güneyinde doğmuş ve on dört yaşına kadar ucuz öğretmenlerin, yılışık, ve dalkavuk tavırlı yaverlerin, alaydan ve karargâhtan birçok görevlinin arasında evde eğitim görmüştü. Kolyazinler ailesinden olan annesinin adı genç kızlığında Agathe'ydi, bir general karısı olduktan sonraysa Agafokleya Kuzminişna Kirsanova olmuştu; sert bir anneydi, pek gösterişli şapkalar, hışırtılı ipek giysiler giyer, kilisede haça en önde o gider, yüksek sesle ve çok konuşur, sabahları çocuklarının elini öpmesine izin verir, geceleri yatarken onları haç çıkararak kutsar, sözün kısası, kendi keyfine göre yaşardı. Nikolay Petroviç –her ne kadar cesaretten nasibini almamış ve korkak lakabını hak etmiş olsa da– bir general oğlu olarak, ağabeyi Pavel gibi askerlik mesleğini seçmek zorundaydı. Ama tam askeri okula kabul yazısının geldiği gün bacağını kırmış, iki ay yattıktan sonra, ömür boyu "aksak" kalmıştı. Bunun üzerine babası ona boş vermiş, memuriyete geçmesine razı olmuştu. On sekiz yaşına girer girmez Petersburg'a götürüp üniversiteye yerleştirdi onu. Bu arada ağabeyi subay çıkmış, muhafız alayına atanmıştı. Gençler, önemli bir devlet memuru olan ana tarafından akrabaları İlya Kolyazin'in uzaktan kontrolü altında bir apartman dairesinde birlikte yaşamaya başladılar. Babaları onları Petersburg'da bırakıp tümeninin başına, karısının yanına döndü; oğullarına da ancak arada bir, kocaman resmi kâğıtlara, iri, süslü püslü kâtip el yazısıyla çiziktirdiği mektuplar gönderiyordu. Bu mektupların hepsinin sonunda her zaman özenle şöyle yazıyordu: "Pyotr Kirsanov, Tümgeneral". 1835'te Nikolay Petroviç üniversiteyi bitirdi; denetimde başarılı olamadığı için emekli edilen General Kirsanov da aynı yıl karısıyla birlikte Petersburg'a taşınmıştı. Tavriçeski Parkı yakınlarında bir ev tutmuş, İngiliz kulübüne de üye olmuştu ki, ansızın kalpten öldü. Onun arkasından kısa bir süre sonra Agafokleya Kuzminişna da öldü: Başkentin kapalı yaşamına alışamamıştı; emeklilik yaşamı sıkmıştı onu. Bu arada Nikolay Petroviç yaşamlarının son günlerinde anne babasını çok üzmüştü: Eski ev sahibi sahibi memur Prepolovenski'nin sevimli ve eğitimli –hani şu dergilerin "bilim" sayfalarını okumaya meraklı kızlar vardır ya, işte onlardan biri– olan kızına vurulmuştu. Matem süresi biter bitmez de kızla evlenmiş, babası sayesinde girdiği bakanlıktaki memuriyetinden ayrılmış, Maşa'sıyla birlikte önce bir süre Ormancılık Enstitüsü'nün yakınlarındaki bir yazlıkta, sonra kentte temiz merdivenli, konuk salonu soğukça, küçük, şirin bir dairede ve nihayet, temelli yerleştiği, kısa süre sonra da oğlu Arkadiy'in doğduğu köyünde mutlu yaşamını sürdürmüştü. Karı kocanın huzur dolu, sakin bir yaşamı vardı: Birbirlerinden hiç ayrılmıyor, her yere birlikte gidiyor, birlikte dört el piyano çalıyor, düet yapıyorlardı; karısı çiçek ekip kuş yuvalarıyla ilgilenirken, Nikolay Petroviç arada bir ava çıkıp çiftlik işleriyle ilgileniyordu. Arkadiy'se büyüdükçe büyüyor, o da huzur dolu, sakin bir yaşam sürüyordu. On yıl bir rüya gibi geçti. 47 yılında Kirsanov'un karısı öldü. Bu darbeyi çok zor atlattı Kirsanov; birkaç haftada saçları bembeyaz oldu. Hiç değilse biraz oyalanmak için yurtdışına gitmeye hazırlanıyordu... ama 48 yılı<a href="babalarveogullar_split_032.html#footnote-600-1" id="footnote-600-1-backlink" name="footnote-600-1-backlink">[1]</a> gelip çatmıştı. İster istemez köye döndü ve uzun süre işsiz güçsüz oturduktan sonra tarım alanındaki değişikliklerle ilgilendi. 55 yılında oğlunu üniversiteye götürdü; neredeyse hiçbir yere çıkmadan, Arkadiy'in genç arkadaşlarıyla tanışmaya, onlarla dost olmaya çalışarak Petersburg'da oğlunun yanında üç kış geçirdi. Son kış gidememişti oğlunun yanına. İşte 1859 yılının Mayıs'ında saçları iyice kırlaşmış, şişmanlamış, hafif kamburu çıkmış görüyoruz onu şimdi: Bir zamanlar onun bitirdiği gibi üniversiteyi bitirmiş olan oğlunu bekliyordu.</p>
		  <p class="normal">Uşak ya terbiyesinden ya da efendisinin gözü önünde durmayı hiç istemediğinden avlu kapısının arkasına geçip çubuğunu yaktı. Nikolay Petroviç başını önüne eğdi, verandanın harap basamaklarına bakmaya başladı: İri, alaca renkli bir piliç sarı, kocaman ayaklarını basamaklara hızla vurarak pek vakur tavırlarla merdivenden inip çıkıyordu; çamura bulanmış bir kedi parmaklığın arasına sinmiş, hain hain bakıyordu ona. Güneş yakıyordu; hanın loş holünden fırından yeni çıkmış çavdar ekmeği kokusu geliyordu. Bizim Nikolay Petroviç hayallere dalmıştı: "Oğlum... Arkadiyciğim... üniversiteyi bitirdi..." Durmadan aynı düşünce dolaşıp duruyordu kafasının içinde. Başka bir şey düşünmeyi deniyor, ama hep aynı düşünce, dönüp dolaşıp geri geliyordu. Ölmüş karısını hatırlıyordu... "Bugünü göremedi!" diye mırıldandı hüzünle... Kül rengi, iri bir güvercin yola kondu ve kuyunun yanındaki su birikintisinden su içmeye başladı telaşla. Nikolay Petroviç onu izlemeye başladı ama tam o sırada bir tekerlek sesi geldi kulağına...</p>
		  <p class="normal">Avlu kapısının arkasından başını uzatan uşak,</p>
		  <p class="normal">— Geliyorlar galiba efendim, dedi.</p>
		  <p class="normal">Nikolay Petroviç ayağa fırladı, yola baktı. Üç posta atı koşulu bir yaylı yaklaşmaktaydı yolda. Yaylının penceresinden bir üniversiteli kasketinin şeridi ve beklenen değerli konuğun tanıdık yüz hatları seçiliyordu...</p>
		  <p class="normal">— Arkadiyciğim! Arkadiyciğim! diye haykırdı Kirsanov, elini kolunu sallayarak yaylıya doğru koşmaya başladı... Birkaç saniye sonra dudakları genç üniversite mezununun sakalsız, tozlu, güneşten yanmış yanaklarına yapışmıştı.</p>
</body>
</html>