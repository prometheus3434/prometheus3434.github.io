<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_5">V</h1>
		  <p class="normal">Ertesi sabah Bazarov herkesten önce uyanıp dışarı çıktı. Çevresine bakınarak "Vay canına!" diye geçirdi içinden, "Pek külüstür bir yermiş". Nikolay Petroviç toprağını köylülerle bölüştükten sonra yeni çiftliğini dört hektarlık dümdüz ve bütünüyle kıraç bir yerde kurmak zorunda kalmıştı. Evini, iş yerlerini, çiftlik yapılarını burada yaptırmış, bir bahçe düzenlemiş, bir gölet ve iki kuyu açtırmıştı; ne var ki, diktirdiği fidanlar istediği gibi gelişmemiş, gölette çok az su birikmiş, kuyuların suyu da tuzlu çıkmıştı. Yalnız kameriyenin leylak ve akasyaları oldukça iyi gelişmişti; orada bazen çay içip yemek yiyorlardı. Bazarov birkaç dakikada bahçenin bütün yollarını dolaşmış, ahıra, tavlaya girip çıkmış, uşakların çocuklarından ikisiyle karşılaşmış, onlarla hemen dost olmuş ve onlarla birlikte çiftlikten bir versta ötedeki küçük bataklığa kurbağa yakalamaya gitmişti.</p>
		  <p class="normal">Çocuklardan biri sormuştu ona:</p>
		  <p class="normal">— Kurbağaları ne yapacaksınız efendim?</p>
		  <p class="normal">Kendinden aşağı düzeyde insanlara hiçbir zaman yüz vermemesine ve umursamaz davranmasına karşın, onların güvenini kazanmakta özel bir yeteneği olan Bazarov,</p>
		  <p class="normal">— Bak ne yapacağım, dedi. Kurbağanın karnını yarıp içinde ne var, bakacağım. Kurbağalar da senin, benim gibi canlılardır, biz onlardan farklı olarak ayaklarımızın üzerinde yürüyoruz yalnızca, yani bizim içimizde de neler olduğunu öğrenmiş olacağım.</p>
		  <p class="normal">— Bunu öğrenince ne olacak?</p>
		  <p class="normal">— Hastalandığında seni iyileştirmem gerekirse yanlış bir şey yapmayacağım.</p>
		  <p class="normal">— Sen dohtur musun yoksa?</p>
		  <p class="normal">— Evet.</p>
		  <p class="normal">— Vaska, duyuyor musun, bey senin de benim de kurbağalarla aynı olduğumuzu söylüyor. Hayret!</p>
		  <p class="normal">— Kurbağalardan korkarım ben, dedi Vaska.</p>
		  <p class="normal">Sırtında dik yakalı, kül rengi bir hırka olan, sapsarı, lepiska saçlı, yalınayak, yedi yaşlarında bir çocuktu Vaska.</p>
		  <p class="normal">— Neden korkuyorsun? Seni ısırmalarından mı?</p>
		  <p class="normal">Bazarov,</p>
		  <p class="normal">— Hadi bakalım filozoflar, girin suya, dedi.</p>
		  <p class="normal">Bu arada Nikolay Petroviç de uyanmış, Arkadiy'in odasına gitmişti. Arkadiy giyinikti. Baba oğul üzeri tenteyle örtülü taraçaya çıktılar. Parmaklığın yanında masanın üzerinde, iyice boy atmış bir leylağın dalları altında semaver kaynıyordu. Dün konukları kapıda ilk karşılayan küçük kız geldi ve ince sesiyle,</p>
		  <p class="normal">— Fedosya Nikolayevna pek iyi değiller, kahvaltıya gelemeyecekler, dedi. Size sormamı emrettiler, çay servisini siz mi yaparsınız, yoksa Dunyaşa'yı yollamalarını mı istersiniz?</p>
		  <p class="normal">Hemen karşılık verdi Nikolay Petroviç:</p>
		  <p class="normal">— Ben koyarım çayları, ben koyarım... Arkadiy, sen neli içeceksin çayını, sütlü mü, limonlu mu?</p>
		  <p class="normal">— Kaymaklı, dedi Arkadiy, (ve bir an sustuktan sonra sorar gibi ekledi) babacığım?</p>
		  <p class="normal"> Nikolay Petroviç ne söyleyeceğini bilemez bir tavırla,</p>
		  <p class="normal">— Ne var? diye mırıldandı.</p>
		  <p class="normal">Arkadiy bakışını yere indirdi.</p>
		  <p class="normal">— Sorum sana yersiz gelirse bağışla beni babacığım, diye başladı, ama dünkü açıkyürekliliğinle, bana açıkyürekli olma cesaretini veriyorsun... Kızmayacaksın, değil mi?..</p>
		  <p class="normal">— Söyle.</p>
		  <p class="normal">— Sana sormaya yüreklendiriyorsun beni... Yoksa Fen... ben burada olduğum için mi çay servisi yapmaya gelmiyor?</p>
		  <p class="normal">Nikolay Petroviç başını hafifçe öte yana çevirdi. Neden sonra mırıldandı:</p>
		  <p class="normal">— Olabilir. Sanıyor ki şey... Utanıyor...</p>
		  <p class="normal">Arkadiy çabucak baktı babasının yüzüne.</p>
		  <p class="normal">— Utanmasına hiç gerek yok. Önce, benim düşünce biçimimi biliyorsun (Arkadiy bunu söylemekten çok keyif alıyordu), hem sonra, senin yaşamına, alışkanlıklarına zerre kadar olsun kısıtlama getirmeyi ister miyim hiç? Ayrıca senin kötü bir seçim yapmayacağına eminim. Onunla aynı çatı altında yaşamaya karar verdiysen, demek hak ediyor bunu: Dahası, hiçbir koşulda babasını yargılama hakkı olamaz bir evladın; özellikle benim gibi bir evladın, özellikle senin gibi bir babayı... Özgürlüğümü hiçbir zaman kısıtlamamış senin gibi bir babayı...</p>
		  <p class="normal">Konuşmaya başladığında titriyordu Arkadiy'in sesi: Yüce gönüllü hissetmekteydi kendini, ama aynı zamanda babasına nasihat veriyor gibi konuştuğunun da farkındaydı; ne var ki, kendi sesi derinden etkiler insanı, bu yüzden son sözcüklerini pek kararlı, hatta coşkulu söylemişti...</p>
		  <p class="normal">Nikolay Petroviç kısık bir sesle,</p>
		  <p class="normal">— Teşekkür ederim Arkadiyciğim, dedi. (Parmakları gene alnına, kaşlarına gitmişti.) Gerçekten söylediklerinde çok haklısın. Elbette, bu kız hak etmeseydi... Gelip geçici bir heves değil benimki. Bu konuda seninle konuşmayı beceremiyorum pek; ama sen buradayken yanımıza gelmesinin onun için zor olduğunu anlarsın, hem de daha ilk gün...</p>
		  <p class="normal">Arkadiy yeni bir yüce gönüllülük duygusuyla ayağa fırlayıp,</p>
		  <p class="normal">— Öyleyse ben onun yanına giderim, diye haykırdı. Benden utanmaması gerektiğini anlatırım ona.</p>
		  <p class="normal">Nikolay Petroviç de ayağa kalkmıştı.</p>
		  <p class="normal">— Arkadiy, diye başladı. Lütfen... öyle şey olur mu hiç... önce... senin onun yanına gideceğini söylemeden...</p>
		  <p class="normal">Ama Arkadiy babasını dinlemeden koşarak çıkmıştı taraçadan. Nikolay Petroviç arkasından baktı ve şaşkın bir durumda sandalyesine çöktü. Kalbi küt küt atıyordu... O anda, baba oğul arasındaki ilişkinin gelecekteki kaçınılmaz tuhaflığını mı, bu konuyu hiç açmamış olsaydı Arkadiy'in ona biraz daha fazla saygı duyacağını mı düşünüyordu, yoksa zayıf davrandığı için kendini mi suçluyordu... söylemek güçtü: Bütün bunlar vardı içinde, ama yalnızca duygu, hem de silik, belirsiz birer duygu gibi... Öte yandan, yüzünün kızarıklığı gitmiyor, kalbi çarpıyordu.</p>
		  <p class="normal">Telaşlı ayak sesleri duyuldu ve Arkadiy girdi taraçaya. Yüzünde hoş, mağrur bir ifadeyle haykırdı:</p>
		  <p class="normal">— Tanıştık, baba! Fedosya Nikolayevna bugün gerçekten biraz rahatsız, sonra gelecek. Ama bir kardeşim olduğunu neden söylemedin bana? Şimdi öptüğüm gibi, daha dün akşam gider öperdim onu.</p>
		  <p class="normal">Bir şey söylemek istedi Nikolay Petroviç, ayağa kalkıp kollarını açmak geldi içinden... Arkadiy atik davranıp boynuna sarıldı babasının.</p>
		  <p class="normal">O anda arkalarında Pavel Petroviç'in sesi duyuldu:</p>
		  <p class="normal">— Neler oluyor? Gene mi kucaklaşıyorsunuz?</p>
		  <p class="normal">Tam o anda gelmesi baba oğlu aynı ölçüde sevindirmişti; insanın bir an önce kurtulmayı istediği duygulu anlar vardır.</p>
		  <p class="normal">Nikolay Petroviç neşeli,</p>
		  <p class="normal">— Neden şaşırdın? dedi. Ne zamandır bekliyordum Arkadiyciğimi... Dün akşamdan beri yüzüne şöyle doya doya bakamadım.</p>
		  <p class="normal">— Hiç şaşırmadım, dedi Pavel Petroviç. Hatta ben de isterim onu kucaklamayı.</p>
		  <p class="normal">Arkadiy amcasının yanına gitti, onun hoş kokulu bıyıklarını bir kez daha hissetti yanaklarında. Pavel Petroviç masaya oturdu. İngiliz stili çok zarif bir sabah kostümü vardı üzerinde; başına da küçük, hoş bir fes geçirmişti. Bu fes de, boynuna gelişigüzel bağladığı kravatı da köy yaşamının rahatlığını gösteriyordu, ama gömleğinin elbette sabah kılığının gerektirdiği gibi beyaz değil, renkli olan yakası, sinekkaydı çenesine alttan sıkıca dayanıyordu.</p>
		  <p class="normal">Arkadiy'e:</p>
		  <p class="normal">— Yeni arkadaşın nerede? diye sordu.</p>
		  <p class="normal">— Evde değil. Genelde erken kalkıp bir yerlere gider. En iyisi kendi haline bırakmaktır onu: Kendisiyle aşırı ilgilenilmesinden hoşlanmaz.</p>
		  <p class="normal">Pavel Petroviç acele etmeden ekmeğine yağ sürerken,</p>
		  <p class="normal">— Belli oluyor, dedi. Uzun süre mi kalacak burada?</p>
		  <p class="normal">— Bilemem. Babasını görmeye giderken uğradı.</p>
		  <p class="normal">— Babası nerede?</p>
		  <p class="normal">— Bizim buralarda, seksen versta ötede. Küçük bir çiftliği var orada. Eskiden orduda alay doktoruymuş.</p>
		  <p class="normal">— Tamam, tamam... Ben de bu Bazarov soyadını nereden hatırlıyorum diye sorup duruyordum kendime... Hatırlıyor musun Nikolay? Babamın tümeninde Bazarov diye bir hekim vardı.</p>
		  <p class="normal">— Galiba vardı.</p>
		  <p class="normal">— Evet, evet... O hekim senin arkadaşının babası demek. Hım! (Pavel Petroviç bıyığını çekiştirdi. Bir süre sustuktan sonra sordu.) Peki senin Bazarov ne iş yapar?</p>
		  <p class="normal">Arkadiy gülümsedi:</p>
		  <p class="normal">— Ne iş mi yapar benim Bazarov? Size onun ne iş yaptığını söylememi ister misiniz amcacığım?</p>
		  <p class="normal">— Lütfen, sevgili yeğenim.</p>
		  <p class="normal">— Nihilisttir.</p>
		  <p class="normal">— Nasıl? diye sordu Nikolay Petroviç.</p>
		  <p class="normal">Pavel Petroviç ise ucunda bir parça yağ olan bıçağını havaya kaldırmış, öyle kalakalmıştı.</p>
		  <p class="normal">— Nihilisttir, diye tekrarladı Arkadiy.</p>
		  <p class="normal">Nikolay Petroviç mırıldandı:</p>
		  <p class="normal">— Nihilist. Anladığım kadarıyla, Latince nihil, yani hiç sözcüğünden geliyor bu... Herhalde bu sözcük hiçbir şeyi... tanımayan insan anlamında, değil mi?</p>
		  <p class="normal">Pavel Petroviç,</p>
		  <p class="normal">— Hiçbir şeye saygısı olmayan, desene şuna, dedi ve yağı sürmeye devam etti.</p>
		  <p class="normal">Arkadiy,</p>
		  <p class="normal">— Her şeye eleştirel açıdan yaklaşan... dedi.</p>
		  <p class="normal">Pavel Petroviç,</p>
		  <p class="normal">— Hepsi aynı şey değil mi? diye sordu.</p>
		  <p class="normal">— Hayır, değil. Nihilist, hiçbir otorite karşısında eğilmeyen, ne denli saygın olursa olsun, hiçbir prensibi eleştirmeden benimsemeyen insandır.</p>
		  <p class="normal">Pavel Petroviç yeğeninin sözünü kesti:</p>
		  <p class="normal">— Peki iyi bir şey mi bu?</p>
		  <p class="normal">— Kişiye göre değişir, amcacığım. Kimine göre iyidir, kimine göreyse çok kötü.</p>
		  <p class="normal">— Bak sen. Ama bize ters gelir böyle şeyler. Biz eski kafalı insanlarız; bize göre prensipler (Pavel Petroviç bu sözcüğü yumuşak, Fransızlar gibi telaffuz etmişti, oysa Arkadiy ilk hecenin üzerine basarak "prensip" diyordu) evet, toplumca kabul edilmiş, senin deyiminle benimsenmiş prensipler olmadan bir adım atamazsın, nefes bile alamazsın. Vous avez change tout cela,<a href="babalarveogullar_split_032.html#footnote-600-5" id="footnote-600-5-backlink" name="footnote-600-5-backlink">[5]</a> Tanrı sağlık versin size, general rütbesi versin. Bizler yalnızca gurur duyarak izleyeceğiz sizi bay... Neydi o dediğin?</p>
		  <p class="normal">Arkadiy üstüne basa basa,</p>
		  <p class="normal">— Nihilistler, dedi.</p>
		  <p class="normal">— Evet. Başlangıçta Hegelciler vardı, şimdi de nihilistler. Boşlukta, havasız bir ortamda varlığınızı nasıl sürdüreceksiniz, göreceğiz... Şu çıngırağı çalıver lütfen kardeşim Nikolay Petroviç, kakaomu içme zamanım geldi.</p>
		  <p class="normal">Nikolay Petroviç çıngırağı çaldı ve seslendi: "Dunyaşa!" Ama Dunyaşa'nın yerine Feniçka kendi çıktı taraçaya. Yirmi üç yaşlarında, bembeyaz, yumuşak tenli, kara saçlı, kara gözlü, kıpkırmızı dudakları çocuk dudağı gibi tombul, küçücük elleri zarif, genç bir kadındı. Üzerinde tertemiz, basma bir entari vardı. Yeni, mavi bir başörtüsü yuvarlak omuzlarına yumuşakça dökülmüştü. Getirdiği büyük bir fincan kakaoyu Pavel Petroviç'in önüne çekinerek koydu: İnce derisinin altındaki damarlara dolan sımsıcak kanla dalga dalga pembeleşti sevimli yüzü. Bakışını yere indirip ince parmaklarına hafifçe dayanarak masanın yanında ayakta durdu. Geldiğine hem utanmış, hem de buna hakkı olduğunu hisseder gibiydi.</p>
		  <p class="normal">Pavel Petroviç sertçe kaşlarını çatmıştı; Nikolay Petroviç'se sıkıntılıydı. Yarım ağızla,</p>
		  <p class="normal">— Günaydın Feniçka, dedi.</p>
		  <p class="normal">Feniçka alçak, ama berrak bir sesle,</p>
		  <p class="normal">— Günaydın efendim, diye karşılık verdi.</p>
		  <p class="normal">Sonra, kendisine dostça gülümseyen Arkadiy'e şöyle bir bakıp usulca çıktı. Yürüyüşü bir parça paytaktı ama bu da ona yakışıyordu.</p>
		  <p class="normal">Bir süre sessizlik oldu taraçada. Pavel Petroviç kakaosundan birkaç yudum aldıktan sonra birden kaldırdı başını. Alçak sesle,</p>
		  <p class="normal">— İşte sonunda bay nihilist de onurlandırdılar bizleri, dedi.</p>
		  <p class="normal">Gerçekten de, Bazarov bahçede çiçek tarhlarının üzerinden geniş adımlarla geçerek geliyordu. Keten paltosuyla pantolonu çamur içindeydi; yuvarlak, eski şapkasının tepesine yapışkan bir bataklık bitkisi dolanmıştı. Sağ elinde küçük bir torba vardı; canlı bir şeyler kıpırdayıp duruyordu torbanın içinde. Çabucak çıktı taraçaya, başını eğerek,</p>
		  <p class="normal">— Günaydın baylar, dedi. Çaya geciktiğim için bağışlayın. Hemen geliyorum; önce şu tutsaklarıma bir yer bulayım.</p>
		  <p class="normal">— Nedir onlar? diye sordu Pavel Petroviç. Sülük mü?</p>
		  <p class="normal">— Hayır, kurbağa.</p>
		  <p class="normal">— Yiyecek misiniz onları, yoksa besleyecek misiniz?</p>
		  <p class="normal">Bazarov kayıtsız bir tavırla,</p>
		  <p class="normal">— Deney yapacağım, diyerek eve girdi.</p>
		  <p class="normal">Pavel Petroviç,</p>
		  <p class="normal">— Yani onları kesip biçecek, dedi. Prensiplere inanmıyor, ama kurbağalara inanıyor.</p>
		  <p class="normal">Arkadiy esefle baktı amcasına. Nikolay Petroviç'se belli etmeden omuz silkti. Başarılı bir nükte yapmadığını kendisi de fark eden Pavel Petroviç, çiftlik işlerinden, bir gün önce ona gelip işçi Foma'nın doğru dürüst çalışmadığından, iyice yoldan çıktığından yakınan kâhyadan söz etmeye başladı. Bu arada şöyle ekledi: "Tam bir Ezop bu adam. Berbat biri olduğunu her yerde gösteriyor. Ama bir zaman gelecek, anlayacak hatasını."</p>
</body>
</html>