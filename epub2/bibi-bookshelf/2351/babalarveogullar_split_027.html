<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_24">XXIV</h1>
		  <p class="normal">Pavel Petroviç iki saat sonra Bazarov'un kapısını çaldı. Pencerenin önündeki sandalyeye oturup fildişi topuzlu güzel bastonuna (oysa genelde bastonsuz dolaşırdı) iki eliyle yaslanarak:</p>
		  <p class="normal">— Bilimsel çalışmanıza engel olduğum için özür dilerim, diye başladı. Ama beş dakikanızı... daha fazla değil, yalnızca beş dakikanızı bana ayırmanızı rica etmek zorundayım...</p>
		  <p class="normal">— Bütün zamanımla emrinizdeyim, dedi Bazarov.</p>
		  <p class="normal">Pavel Petroviç'i odasının kapısında gördüğünde yüzü tuhaf bir biçimde değişmişti.</p>
		  <p class="normal">— Beş dakika yeter bana. Size bir soru sormak için geldim.</p>
		  <p class="normal">— Soru mu? Neymiş o?</p>
		  <p class="normal">— Önce lütfedin, dinleyin... Kardeşimin evine ilk geldiğinizde, sizinle sohbet etmek hazzından kendimi yoksun etmediğim günlerde birçok konuda düşüncelerinizi dinledim; ama hatırladığım kadarıyla, aramızda veya benim de bulunduğum bir ortamda teke tek vuruşma, genel olarak düello konusundan hiç söz ettiğiniz olmadı. Bu konuda ne düşündüğünüzü öğrenebilir miyim lütfen?</p>
		  <p class="normal">Pavel Petroviç'i karşılamak için ayağa kalkmış olan Bazarov masanın kenarına ilişip kollarını göğsünün üzerinde çapraz yapmıştı.</p>
		  <p class="normal">— Söyleyeyim, dedi. Teorik açıdan bakarsak düello saçmalıktır... Ama uygulama açısından bakacak olursak... bu başka bir konu...</p>
		  <p class="normal">— Yani, anladığım kadarıyla, şöyle demek istiyorsunuz, teorik olarak düelloya ne kadar karşı olursanız olun, pratikte, karşılığını vermeden aşağılanmaya katlanamazsınız, öyle değil mi?</p>
		  <p class="normal">— Çok doğru anlamışsınız.</p>
		  <p class="normal">— Çok güzel efendim... Sizden bunu duymam çok iyi oldu. Bu sözleriniz bilinmezlikten kurtardı beni...</p>
		  <p class="normal">— Kararsızlıktan, demek istiyorsunuz.</p>
		  <p class="normal">— İkisi de aynı şey efendim. Beni anlamanız için öyle söyledim. Ben... Geveze biri değilim... Bu söylediğiniz beni can sıkıcı bir zorunluluktan kurtardı. Sizinle düello etmeye karar verdim.</p>
		  <p class="normal">Bazarov fal taşı gibi açtı gözlerini.</p>
		  <p class="normal">— Benimle mi?</p>
		  <p class="normal">— Evet sizinle.</p>
		  <p class="normal">— Söyler misiniz, neden?</p>
		  <p class="normal">— Nedenini size söyleyebilirdim, ama... diye başladı Pavel Petroviç, bu konuda susmayı tercih ediyorum. Bence burada fazlasınız siz. Size katlanamıyorum, sizi küçük görüyorum, bu kadarı yetmiyorsa...</p>
		  <p class="normal">Pavel Petroviç'in gözleri ateş saçıyordu... Bazarov'un gözleri de çakmak çakmaktı.</p>
		  <p class="normal">— Çok iyi, efendim, dedi. Başka bir açıklamaya gerek yok. Anlaşılan, şövalyelik ruhunuzu bende denemek istiyorsunuz. Sizi bu hazdan yoksun bırakabilirdim, ama öyle olsun varsın!</p>
		  <p class="normal">— Çok teşekkür ederim, diye karşılık verdi Pavel Petroviç. Demek oluyor ki, beni daha zorlu yollara başvurmak zorunda bırakmadan kabul edeceksiniz çağrımı.</p>
		  <p class="normal">Bazarov soğukkanlı bir tavırla,</p>
		  <p class="normal">— Yani açık söyleyecek olursak, elinizdeki şu bastonla bana vurmadan mı? diye sordu. Çok haklısınız. Bana hakaret etmenize hiç gerek yok. Ayrıca pek de güvenilir olmaz... Bir centilmen olarak kalmayı sürdürebilirsiniz... Çağrınızı ben de centilmence kabul ediyorum.</p>
		  <p class="normal">Pavel Petroviç bastonunu yana dayayıp,</p>
		  <p class="normal">— Çok güzel, dedi. Şimdi biraz da düellomuzun koşullarını konuşalım. Önce şunu öğrenmek istiyorum, sizi düelloya çağırmamın nedeni sanılması için aramızda formaliteden, küçük bir tartışma yaratmamıza ne dersiniz?</p>
		  <p class="normal">— Yo, böyle bir formaliteye hiç gerek yok.</p>
		  <p class="normal">— Bence de öyle. Ayrıca çatışmamızı gerçek bir olaya bağlamamıza da gerek yok. Birbirimize katlanamıyoruz, hepsi o kadar. Bu kadarı yetmez mi?</p>
		  <p class="normal">— Bu kadarı yetmez mi? diye tekrarladı Bazarov.</p>
		  <p class="normal">— Düellomuzun koşullarına gelince, tanıklarımız olmayacağına göre, öyle ya, nereden tanık bulacağız, değil mi?</p>
		  <p class="normal">— Evet, nereden bulacağız?</p>
		  <p class="normal">— Ayrıca izninizle şunu önermek istiyorum size: Sabah erken, tutalım, saat altıda korunun ötesinde, tabancayla, on adımdan...</p>
		  <p class="normal">— On adımdan mı? Çok doğru, o kadar uzaklıktan da nefret edebiliriz birbirimizden.</p>
		  <p class="normal">— Sekiz de olabilir, dedi Pavel Petroviç.</p>
		  <p class="normal">— Olabilir; neden olmasın!</p>
		  <p class="normal">— İki kez ateş edilecek. Ayrıca her birimizin cebinde, ölümümüzde kimsenin suçunun olmadığını yazacağımız birer mektup olacak.</p>
		  <p class="normal">— İşte bu konuda ben sizinle aynı düşüncede değilim, dedi Bazarov. Biraz Fransız romanlarını andırıyor öneriniz. Biraz yapmacık sanki...</p>
		  <p class="normal">— Olabilir. Ama kabul edersiniz ki, cinayet kuşkusuyla suçlanmak hoş bir şey değildir.</p>
		  <p class="normal">— Kabul ediyorum. Ama böyle kötü bir suçlanmadan kurtulmanın yolu var. Düello tanığımız olmayacak, ama o sırada bizi gören biri olabilir.</p>
		  <p class="normal">— İzninizle öğrenebilir miyim, kim?</p>
		  <p class="normal">— Örneğin, Pyotr.</p>
		  <p class="normal">— Hangi Pyotr?</p>
		  <p class="normal">— Kardeşinizin oda hizmetçisi Pyotr. Günümüz kültürünün doruğuna varmış biridir. Böyle durumlarda istenen rolü gerektiği gibi oynayabilir.</p>
		  <p class="normal">— Yanılmıyorsam, şaka ediyorsunuz siz, sayın bayım.</p>
		  <p class="normal">— Hiç de değil. Önerimi enine boyuna düşünecek olursanız, gayet mantıklı ve basit olduğunu anlarsınız. Olay eninde sonunda anlaşılacaktır. Ben Pyotr'u gerektiği gibi hazırlayıp düello edeceğimiz yere gelmesini sağlayacağım.</p>
		  <p class="normal">Pavel Petroviç ayağa kalkıp,</p>
		  <p class="normal">— Şaka yapmayı sürdürüyorsunuz! dedi. Ne var ki, kibarca verdiğiniz olumlu karşılıktan sonra başka bir şey istemeye hakkım yok sizden... Öyleyse her şey tamam... Aklıma gelmişken, tabancalarınız var mı?</p>
		  <p class="normal">— Nereden tabancam olacak Pavel Petroviç? Bir savaşçı değilim ben.</p>
		  <p class="normal">— Öyleyse benimkileri kullanmayı öneririm size. İnanın, beş yıldır hiç ateş etmedim onlarla.</p>
		  <p class="normal">— İçimi pek rahatlattı bu haber.</p>
		  <p class="normal">Pavel Petroviç bastonunu aldı.</p>
		  <p class="normal">— Sayın bayım, bu durumda size teşekkür etmek ve çalışmalarınızla baş başa bırakmaktan başka yapabileceğim bir şey kalmıyor. Onur duyarak selamlıyorum sizi.</p>
		  <p class="normal">Bazarov konuğunu yolcu ederken,</p>
		  <p class="normal">— Buluşmak üzere, pek sayın bayım... dedi.</p>
		  <p class="normal">Pavel Petroviç çıktı. Bazarov kapıda bir süre bekledikten sonra söylendi kendi kendine: "Öf be! Ne güzel, ne aptalca bir konuşmaydı! Amma komedi parçaladık! Eğitilmiş köpekler işte böyle kalkarlar arka ayaklarının üzerinde. Önerisini geri çevirmek olanaksızdı, ya bastonuyla vursaydı bana, ne olurdu o zaman... (Yalnızca bu olasılığı düşününce bembeyaz olmuştu Bazarov'un yüzü, gururu ayağa kalkmıştı.) O zaman kedi yavrusu gibi boğazlardım onu işte..." Sonra gene mikroskobunun başına geçti, ama kalbi duracakmış gibi çarpıyordu. Çalışması için gerekli olan huzuru kaçmıştı. "Bu sabah gördü bizi," diye düşünüyordu. "Kardeşini böylesine mi savunuyor acaba? Bir öpücük bu kadar mı önemli yani? Başka bir şey var bu işte... Vay! Kendi âşık olmasın sakın? Sanırım öyle. Gün gibi ortada bu... İşler çok karışık!.. (Kararını verdi.) Hem de iğrenç! Neresinden bakarsan, iğrenç... Önce merminin karşısına koymam gerekecek alnımı... Ne olursa olsun gideceğim buradan. Ama ya Arkadiy... Sonra o zavallı uğurböceği Nikolay Petroviç. Çok iğrenç, çok!"</p>
		  <p class="normal">Gün nedense pek sakin ve durgun geçti. Feniçka ortalarda hiç görünmedi. Farenin deliğinden çıkmadığı gibi, gün boyu o da odasından çıkmadı. Nikolay Petroviç endişeli görünüyordu. En umutlu olduğu buğday tarlasında hastalık görüldüğünü haber vermişlerdi ona. Pavel Petroviç soğuk nezaketiyle herkesi, Prokofiç'i bile bıktırıyordu. Bazarov babasına bir mektup yazmaya başlamış, ama yarısında yırtıp masanın altına atmıştı. "Ölürsem öğrenirler nasılsa," diye düşünüyordu, "Ama ölmeyeceğim. Hayır, yeryüzünde daha çok dolaşıp duracağım." Pyotr'a ertesi sabah çok önemli bir iş için ortalık aydınlanırken ona gelmesini söyledi; Pyotr Petersburg'a giderken Bazarov'un onu yanına alacağını umuyordu. Gece geç yattı Bazarov, bütün gece tuhaf rüyalar gördü... Odintsova dönüp durmuştu karşısında, sözde annesiymiş; onun peşinden hiç ayrılmayan, siyah bıyıklı kedi yavrusu da sözde Feniçka'ydı; Pavel Petroviç'iyse, ne olursa olsun, savaşmak zorunda olduğu büyük bir orman olarak gördü. Pyotr, onu saat dörtte uyandırdı. Hemen giyindi Bazarov, Pyotr'la çıktı.</p>
		  <p class="normal">Çok güzel, taptaze bir sabahtı; benekli bulutçuklar soluk mavi gökyüzünde kuzular gibi dolaşıyordu. Çiy taneleri yaprakların, otların üzerini kaplamış, örümcek ağlarının üzerinde gümüş gibi parlıyordu; ıslak, kara toprak hâlâ şafağın pembe izini taşıyordu sanki. Çayır kuşlarının şarkıları dökülüyordu gökyüzünden. Bazarov koruluğa kadar yürüdü, açıklık bir yerde gölgede oturdu ve ancak o zaman ondan nasıl bir hizmet beklediğini açtı Pyotr'a. Eğitim görmüş uşak büyük bir korkuya kapıldı, ama Bazarov ondan başka bir şey yapmasını istemediğini, yalnızca uzakça bir yerde durup olan bitene bakacağını, bunun ona bir sorumluluk getirmeyeceğini söyleyerek rahatlattı Pyotr'u. Sonra şöyle ekledi: "Düşünsene, ne büyük bir görev yapacaksın!" Pyotr kollarını iki yana açtı, başını önüne eğdi, yüzü yemyeşil olmuş vaziyette gidip bir kayın ağacına yaslandı.</p>
		  <p class="normal">Maryino'dan gelen yol koruluğun dışından dolaşıyordu. Yolun üzerideki hafif tozdan dünden beri buradan bir araba ya da insan geçmediği belliydi. Bazarov elinde olmadan bu yola bakıyor, otları koparıp koparıp çiğnerken durmadan şöyle diyordu kendi kendine: "Ne büyük bir saçmalık bu!" Sabah serinliği iki kez ürpermesine neden olmuştu... Pyotr üzgün üzgün bakıyordu ona, ama yalnızca gülümsüyordu Bazarov: Korkmuyordu.</p>
		  <p class="normal">Yoldan nal sesleri geldi... Ağaçların arasından bir köylü göründü. Birbirine bağlı iki atı önü sıra sürüyordu. Bazarov'un önünden geçerken şapkasını çıkarmadan tuhaf tuhaf baktı ona. Bunun Pyotr'u şaşırttığı belliydi. Bir uğursuzluk belirtisi gibi gelmişti ona. Bazarov "Bu köylü de çok erken kalkmış," diye geçirdi içinden. "Besbelli, işine gidiyor, oysa biz?"</p>
		  <p class="normal">Pyotr birden,</p>
		  <p class="normal">— Sanırım beyefendi geliyorlar efendim, dedi.</p>
		  <p class="normal">Bazarov başını kaldırıp bakınca Pavel Petroviç'i gördü. Üzerinde ekose, ince bir ceket ve kar gibi bembeyaz bir pantolon vardı. Çabuk adımlarla yaklaşıyordu. Koltuğunun altında yeşil çuhaya sarılı bir kutu vardı.</p>
		  <p class="normal">Öne eğilerek önce Bazarov'u, arkasından o anda düello tanığı olarak saygı duyduğu Pyotr'u selamladıktan sonra,</p>
		  <p class="normal">— Bağışlayın, dedi, galiba beklettim sizi. Uşağımı uyandırmak istemedim de...</p>
		  <p class="normal">— Önemli değil, diye karşılık verdi Bazarov. Biz de yeni geldik.</p>
		  <p class="normal">— Ya? İyi öyleyse. (Çevresine bakındı.) Kimsecikler yok, kimse engel olmayacak bize... Başlayabilir miyiz?</p>
		  <p class="normal">— Başlayalım.</p>
		  <p class="normal">— Sanırım, başka bir açıklama istemiyorsunuzdur?</p>
		  <p class="normal">— İstemiyorum.</p>
		  <p class="normal">Pavel Petroviç kutudan tabancaları çıkarırken sordu:</p>
		  <p class="normal">— Siz doldurmak ister miydiniz?</p>
		  <p class="normal">— Hayır, siz doldurun; bu arada ben de adımlayarak duracağımız yerleri belirleyeyim. (Gülümseyerek ekledi.) Bacaklarım sizinkilerden uzundur... Bir, iki, üç...</p>
		  <p class="normal">Pyotr zar zor kekeledi:</p>
		  <p class="normal">— Yevgeniy Vasilyiç... (Sıtma nöbeti gelmiş gibi titriyordu.) izin verirseniz uzaklaşayım ben.</p>
		  <p class="normal">— Dört... beş... Sen uzaklaş dostum, uzaklaş... Bir ağacın arkasına bile saklanabilirsin, hatta kulaklarını bile tıka istersen; yalnız gözlerini kapama: Birimiz düşerse koşup kaldıracaksın. Altı... yedi... sekiz... Durdu Bazarov. (Pavel Petroviç'e dönüp sordu.) Yeter mi? İki adım daha gideyim mi?</p>
		  <p class="normal">Pavel Petroviç ikinci mermiyi yerleştirirken,</p>
		  <p class="normal">— Nasıl isterseniz, dedi.</p>
		  <p class="normal">Bazarov,</p>
		  <p class="normal">— Neyse, iki adım daha atayım, dedi. (Çizmesinin ucuyla yere bir çizgi çizdi.) İşte burası da sınır... Aklıma gelmişken: Sınırdan ne kadar geri çekilebileceğiz? Bu da çok önemli. Dün konuşmadık bunu.</p>
		  <p class="normal">Pavel Petroviç,</p>
		  <p class="normal">— Bana sorarsanız, on adım, dedi. (tabancaları Bazarov'a uzatırken ekledi.) Birini seçmek lütfunda bulunun.</p>
		  <p class="normal">— Birini seçmek lütfunda bulunuyorum. Ama kabul edin ki, bizim bu düellomuz komik denecek kadar görülmemiş bir şey Pavel Petroviç. Yalnızca şu düello tanığımızın yüzüne bakmanız yeter.</p>
	    <p class="normal">— Hâlâ şaka ediyorsunuz, diye karşılık verdi Pavel Petroviç. Düellomuzun tuhaflığını inkâr ettiğim yok, ama şu konuda uyarmak istiyorum sizi, ben ciddi olarak düello etmek niyetindeyim sizinle. A bon entendeur, salut!<a href="babalarveogullar_split_032.html#footnote-600-47" id="footnote-600-47-backlink" name="footnote-600-47-backlink">[47]</a> </p>
		  <p class="normal">— Birbirimizi yok etmeye kararlı olduğumuzdan kuşkum yok; ama bunu yaparken neden gülmeyelim, utile ile dulci<a href="babalarveogullar_split_032.html#footnote-600-48" id="footnote-600-48-backlink" name="footnote-600-48-backlink">[48]</a> birleştirmeyelim? Bakın: Siz bana Fransızca söylüyorsunuz, ben size Latince karşılık veriyorum.</p>
		  <p class="normal">— Ben ciddi olarak düello etmek niyetindeyim, diye tekrarladı Pavel Petroviç ve yerine doğru yürüdü.</p>
		  <p class="normal">Bazarov kendi tarafından on adım sayıp durdu.</p>
		  <p class="normal">Pavel Petroviç sordu:</p>
		  <p class="normal">— Hazır mısınız?</p>
		  <p class="normal">— Hazırım.</p>
		  <p class="normal">— Başlayalım.</p>
		  <p class="normal">Bazarov yavaş yavaş yürümeye başladı. Pavel Petroviç de sol eli cebinde, tabancanın namlusunu kalkık tutarak ona doğru yürüyordu... Bazarov "Tam burnuma nişan alıyor," diye geçirdi içinden. "Nasıl da kısıyor gözünü haydut! Ama hiç de hoş bir duygu değil bu. İyisi mi, saatinin kösteğine bakayım..." Bir şey vınladı Bazarov'un kulağının dibinde, aynı anda bir patlama duyuldu. "Duydum, demek ki bir şeyim yok," diye geçirdi içinden. Bir adım daha attı ve nişan almadan tetiği çekti.</p>
		  <p class="normal">Hafiften irkildi Pavel Petroviç ve baldırını tuttu. Beyaz pantolonundan aşağı kan süzülmeye başlamıştı.</p>
		  <p class="normal">Bazarov tabancayı bir yana atıp hasmın yanına gitti.</p>
		  <p class="normal">— Yaralandınız mı? diye sordu.</p>
		  <p class="normal">— Sınır çizgisine kadar yürümek zorunda bırakabilirdiniz beni, dedi Pavel Petroviç. Yarama gelince, küçük bir sıyrık... Anlaştığımız gibi, birer atış daha yapmak hakkımız var.</p>
		  <p class="normal">Bazarov,</p>
		  <p class="normal">— Öyle ama, kusura bakmayın, başka bir zaman, dedi. (Yüzü beyazlaşmaya başlayan Pavel Petroviç'i tuttu.) Şu anda ben bir düellocu değil, bir doktorum ve önce yaranıza bakmam gerekiyor. Pyotr! Çabuk buraya gel! Pyotr, nereye saklandın?</p>
		  <p class="normal">Pavel Petroviç,</p>
		  <p class="normal">— Saçmalıyorsunuz... diye mırıldandı. (Bir süre sustuktan sonra ekledi.) Sizin de, bir başkasının da yardımına ihtiyacım yok... Hemen... şimdi devam...</p>
		  <p class="normal">Bıyığını tutmak için kaldırdı kolunu, ama güç yoktu kolunda, gözleri kaydı ve bayıldı.</p>
		  <p class="normal">Bazarov, Pavel Petroviç'i çimenlerin üzerine yatırırken ister istemez söylendi:</p>
		  <p class="normal">— Bir bu eksikti! Bayıldı! Hem de ne için!.. Önce bakalım, neymiş yarası? (Mendilini çıkardı Bazarov. Kanı sildi, yaranın çevresini yokladı... Dişlerinin arasından mırıldandı.) Kemik sağlam. Mermi derine inmeden delip geçmiş, bir tek kası, vastus externus zarar görmüş. Üç hafta sonra dans bile eder!.. Peki ya bayılması! Ah şu sinirli insanlar! Aman ne de inceymiş derisi."</p>
		  <p class="normal">Arkasında titrek bir sesle fısıldadı Pyotr:</p>
		  <p class="normal">— Öldü mü efendim?</p>
		  <p class="normal">Bazarov dönüp baktı.</p>
		  <p class="normal">— Çabuk su getir dostum; merak etme, senden de, benden de çok yaşayacak.</p>
		  <p class="normal">Ne var ki, onun ne dediğini anlayamamışa benzeyen eğitimli uşak, olduğu yerde kıpırdamadan dikiliyordu. Pavel Petroviç yavaş yavaş açtı gözlerini. Pyotr haç çıkararak, "Ölüyor," diye fısıldadı.</p>
		  <p class="normal">Yaralı centilmen zoraki gülümseyerek,</p>
		  <p class="normal">— Haklısınız... ne aptal bir suratı varmış! diye mırıldandı.</p>
		  <p class="normal">— Hadi koş su getir, Allahın belası! diye bağırdı Bazarov.</p>
	    <p class="normal">— Gerek yok... Bir anlık vertige<a href="babalarveogullar_split_032.html#footnote-600-49" id="footnote-600-49-backlink" name="footnote-600-49-backlink">[49]</a> idi, o kadar... Oturmama yardım eder misiniz... İşte böyle... Bu sıyrığı bir şeyle bağlamak yetecek. Yürüyerek gidebilirim eve. Olmazsa bir araba yollarsınız. Sizin için de uygunsa, düellomuzu tekrarlamayalım. Bugünkü... bugünkü davranışınız çok soylu bir davranıştı, bunu bilmenizi isterim.</p>
		  <p class="normal">— Geçmişi unutalım, dedi Bazarov. Gelecek konusunda kafa yormanın da gereği yok çünkü yakında gidiyorum buradan. İzin verin, şimdi yaranızı sarayım. Tehlikeli değil yaranız, ama kanı durdursak iyi olur. Ama önce şu adamı kendine getirmemiz gerekiyor.</p>
		  <p class="normal">Bazarov, Pyotr'u yakasından tutup silkeledi ve araba getirmeye yolladı.</p>
		  <p class="normal">Pavel Petroviç seslendi ona:</p>
		  <p class="normal">— Dikkat et, kardeşimi telaşlandırma. Sakın bir şey söyleme ona.</p>
		  <p class="normal">Pyotr koşarak uzaklaştı. İki hasım bunu beklerken çimenlerin üzerinde konuşmadan oturuyordu. Pavel Petroviç, Bazarov'a bakmamaya çalışıyordu: Hâlâ barışmak istemiyordu onunla. Kibrinden, başarısızlığından utanıyordu. Olayın daha iyi sonuçlanamayacağını hissetmesine karşın, bütün bu yaptıklarından utanıyordu. Avutmaya çalışıyordu kendini: "Hiç değilse gidecek buradan. Bunun için teşekkür etmeliyim ona." Aralarında ağır, rahatsız edici bir suskunluk sürüp gidiyordu. İkisi de rahatsızdı bundan. İkisi de karşısındakinin onu anladığını düşünüyordu. Dostlar için hoş bir duygudur bu, ama düşmanlar için, özellikle konuşamadıkları veya birbirinden uzaklaşamadıkları zamanlar öyle değildir.</p>
		  <p class="normal">Neden sonra sordu Bazarov:</p>
		  <p class="normal">— Çok mu sıkı bağladım bacağınızı?</p>
		  <p class="normal">— Hayır, çok güzel, diye karşılık verdi Pavel Petroviç. (Bir süre sonra ekledi.) Kardeşimi aldatmak kolay değildir. Politik bir tartışma nedeniyle kavga ettiğimizi söylemek gerekecek ona.</p>
		  <p class="normal">— Pekâlâ, diye mırıldandı Bazarov. Bütün İngiliz hayranlarına hakaret ettiğimi söylersiniz kendisine.</p>
		  <p class="normal">— Çok güzel! (Pavel Petroviç düellodan birkaç dakika önce bağlı iki atla Bazarov'un önünden geçen, şimdi de aynı yoldan geri dönerken "beyefendileri" görünce yan yan bakıp şapkasını çıkaran köylüyü göstererek ekledi.) Ne dersiniz, şu köylü ne düşünüyordur bizim için?</p>
		  <p class="normal">— Kim bilir! diye karşılık verdi Bazarov. Sanırım bir şey düşünmüyordur. Rus köylüsü, bir zamanlar Bayan Rad-<br class="chapter"/>cliffe'in gizemli yabancı diye sözünü çok ettiği insandır. Kim anlayabilir onu? Kendi bile anlamıyor kendini.</p>
		  <p class="normal">Pavel Petroviç,</p>
		  <p class="normal">— Ya, demek siz, diye başlamıştı ki birden haykırdı. Bakın, sizin aptal Pyotr ne yapmış! Kardeşim dörtnala buraya geliyor!</p>
		  <p class="normal">Bazarov dönüp bakınca arabada yüzü bembeyaz Nikolay Petroviç'i gördü. Araba durmadan yere atladı Nikolay Petroviç, kardeşinin yanına koştu. Heyecanlı bir sesle,</p>
		  <p class="normal">— Neler oluyor? diye sordu. Söyler misiniz Yevgeniy Vasilyiç, ne oldu?</p>
		  <p class="normal">— Bir şey yok, dedi Pavel Petroviç. Boş yere telaşlandırmışlar seni. Biraz tartıştık Bay Bazarov'la ve küçük bir ceza yedim.</p>
		  <p class="normal">— Tanrı aşkına söyler misin, neden çıktı bu tartışma?</p>
		  <p class="normal">— Nasıl anlatayım sana? Bay Bazarov, Sir Robert Peel için saygısızca şeyler söyledi. Önceden belirteyim, bütün suç bende; Bay Bazarov çok ince davrandı. Ben davet ettim onu düelloya.</p>
		  <p class="normal">— Ama bacağın kanıyor senin. Aman Tanrım!</p>
		  <p class="normal">— Damarlarımda su mu dolaşıyor sanıyordun yoksa? Bu kanımın akması benim için iyi bile. Öyle değil mi doktor? Arabaya binmeme yardım et ve üzülme. Yarın sapasağlam olacağım. İşte böyle. Çok güzel. Sür bakalım arabacı.</p>
		  <p class="normal">Nikolay Petroviç arabanın arkası sıra yürüdü. Bazarov olduğu yerde kalmıştı...</p>
		  <p class="normal">Nikolay Petroviç seslendi ona:</p>
		  <p class="normal">— Kentten başka bir doktor gelene kadar ağabeyimle ilgilenmenizi rica etmek zorundayım sizden.</p>
		  <p class="normal">Bazarov bir şey söylemeden, evet anlamına başını salladı.</p>
		  <p class="normal">Bir saat sonra Pavel Petroviç bacağı güzelce sarılı, yatağında yatıyordu. Evin içinde büyük bir telaş vardı. Feniçka fenalaşmıştı. Nikolay Petroviç gizliden gizliye ellerini ovuşturup duruyor; Pavel Petroviç ise, daha çok Bazarov'la olmak üzere gülüşüyor, şakalaşıyordu. İnce, patiska bir sabahlık giymişti. Sabahlığın üzerinde şık bir sabah ceketi, başında bir fes vardı. Perdelerin kapatılmasına izin vermiyor, yemeği kısıtlanacağı için şaka yollu yakınıyordu.</p>
		  <p class="normal">Ama akşama doğru ateşi çıktı. Başı ağrımaya başladı. Kentten doktor geldi. (Nikolay Petroviç ağabeyini dinlememiş, Bazarov'un da isteği üzerine doktor çağırmıştı. Bazarov yüzü sapsarı ve öfkeli, bütün gün odasında oturmuş, ancak birkaç kez kısa süreler için hastanın odasına uğramış, oraya giderken iki kez de Feniçka'yla karşılaşmıştı; Feniçka'ysa dehşet içinde kaçmıştı ondan.) Gelen doktor bol sulu yiyecekler yemesini önerdi; bu arada Bazarov'un, ortada hiçbir tehlike olmadığı sözünü de doğruladı. Nikolay Petroviç doktora ağabeyinin dikkatsizlik edip kendini yaraladığını söyledi. Doktor bunun üzerine "Hım!" dedi, ama yirmi beş gümüş rubleyi alınca şöyle ekledi:</p>
		  <p class="normal">— Ne derseniz deyin, sık oluyor böyle üzücü kazalar!</p>
	    <p class="normal">Evde hiç kimse yatmadı. Soyunmadı bile. Nikolay Petroviç parmaklarının ucuna basarak ikide bir ağabeyinin odasına girip çıkıyordu. Pavel Petroviç arada dalıyor, hafiften inliyor, Fransızca, "couchez-vous"<a href="babalarveogullar_split_032.html#footnote-600-50" id="footnote-600-50-backlink" name="footnote-600-50-backlink">[50]</a> diyor ve içecek bir şey istiyordu. Nikolay Petroviç bir ara Feniçka'ya ona bir bardak limonata götürmesini söylemişti. Pavel Petroviç uzun uzun bakmıştı Feniçka'nın yüzüne ve limonatanın hepsini bir dikişte içmişti. Sabahleyin ateşi daha da yükseldi Pavel Petroviç'in, hafiften sayıklamaya başladı. Önce karmakarışık şeyler sayıkladı, sonra birden açtı gözlerini ve başucunda endişeyle üzerine eğilmiş kardeşini görünce mırıldandı:</p>
		  <p class="normal">— Ne dersin Nikolay, Feniçka'da Nelli'yi andıran bir şeyler yok mu?</p>
		  <p class="normal">— Hangi Nelli'yi, Pavelciğim?</p>
	    <p class="normal">— Böyle bir şeyi nasıl sorabilirsin bana? Prenses R...'yi. Özellikle yüzünün üst bölümüyle. C'est de la même famille.<a href="babalarveogullar_split_032.html#footnote-600-51" id="footnote-600-51-backlink" name="footnote-600-51-backlink">[51]</a></p>
		  <p class="normal">Cevap vermedi Nikolay Petroviç. Ama geçmişte kalmış duyguların bir insanın içinde böylesine canlı kalmasına için için şaşmıştı.</p>
		  <p class="normal">"Tam da zamanında su yüzüne çıktı!" diye geçirdi içinden.</p>
		  <p class="normal">Pavel Petroviç hüzünlü, kollarını başının altına atarak mırıldandı:</p>
		  <p class="normal">— Ah, ne çok seviyorum şu saf kızı. (Bir süre sonra ekledi.) Alçağın birinin ona dokunmasına dayanamam...</p>
		  <p class="normal">Nikolay Petroviç yalnızca göğüs geçirdi; bu sözlerle kimi kastettiğinden hiç kuşkulanmamıştı.</p>
		  <p class="normal">Bazarov ertesi sabah saat sekizde uğradı Nikolay Petroviç'in yanına. Yol hazırlığını tamamlamış, kurbağalarının, böceklerinin, kuşlarının hepsini salmıştı.</p>
		  <p class="normal">Nikolay Petroviç onu karşılamak için ayağa kalkıp,</p>
		  <p class="normal">— Benimle vedalaşmaya mı geldiniz? dedi.</p>
		  <p class="normal">— Evet efendim.</p>
		  <p class="normal">— Anlıyorum sizi ve her şeyinizi saygıyla karşılıyorum. Kuşkusuz, suçluydu zavallı ağabeyim ve cezasını da gördü. Sizi başka türlü davranamayacağınız bir duruma soktuğunu kendisi anlattı bana. Bu düellodan kaçınmanızın olanaksız olduğuna inanıyorum. Aranızdaki şu... nasıl söylesem, kısaca, görüş çatışması... (Nikolay Petroviç sözcükleri birbirine karıştırıyordu.) Ağabeyim eskiye bağlı biridir, heyecanlı ve inatçı bir kişiliği vardır... Tanrı'ya şükürler olsun ki, bu kadarla bitti. Olayın yayılmaması için bütün önlemleri aldım...</p>
		  <p class="normal">Bazarov kayıtsız bir tavırla,</p>
		  <p class="normal">— Bir terslik olursa diye adresimi bırakıyorum size, dedi.</p>
		  <p class="normal">— Umarım hiçbir şey çıkmaz Yevgeniy Vasilyiç... Evimizde konukluğunuzun böyle... sonuçlanmasına üzüldüm. Ayrıca, Arkadiy'in de...</p>
		  <p class="normal">Her türlü "açıklamadan" ve "duyguları dışavurmadan" nefret eden Bazarov,</p>
		  <p class="normal">— Sanırım görüşeceğim Arkadiy'le, dedi. Görüşemezsek rica ederim, selamlarımı iletin kendisine ve çok üzüldüğümü söyleyin.</p>
		  <p class="normal">Nikolay Petroviç öne eğilerek,</p>
		  <p class="normal">— Benim de bir ricam olacak... diye başlamıştı.</p>
		  <p class="normal">Ama Bazarov onun cümlesini beklemeden odadan çıkmıştı.</p>
		  <p class="normal">Bazarov'un gideceğini duyunca onu görmek istedi Pavel Petroviç ve elini sıktı. Ama Bazarov burada da buz gibiydi; Pavel Petroviç'in yüce gönüllülük göstermek istediğinin farkındaydı. Feniçka ile vedalaşamadı: Ancak pencereden bakışabilmişti onunla. Feniçka'nın yüzü çok üzgün gelmişti ona. "Belki de harcanıp gidecek burada," diye geçirdi içinden, "Ama belki kurtarır kendini!" Pyotr ise öylesine duygulanmıştı ki, başını Bazarov'un omzuna dayamış ve Bazarov onu "Amma da sulu gözlüymüşsün!" diyerek uyarıncaya kadar ağlamıştı. Dunyaşa ise, heyecanını kimseye göstermemek için koşarak koruya gitmişti. Bütün bu hüznün suçlusu arabaya bindi, sigarasını yaktı ve ancak dördüncü verstada dönemeçte arkasına dönüp, yeni bey eviyle artık bir çizgi gibi görünen Kirsanovski çiftliğine son kez bakarak "Pis soylular." diye mırıldanıp tükürdü ve iyice sarındı paltosuna.</p>
		  <p class="normal">Kısa zamanda düzeldi Pavel Petroviç. Ama bir hafta daha yataktan çıkmaması gerekliydi. Onun deyimiyle tutsaklığına büyük bir sabırla katlanıyordu. Ama süsüyle püsüyle pek ilgileniyor ve hep kolonya istiyordu. Nikolay Petroviç dergileri okuyordu ona, Feniçka eskiden olduğu gibi her hizmetine koşuyor, ona et suyu, limonata, rafadan yumurta, çay getiriyordu; ama Pavel Petroviç'in odasına girerken her seferinde anlayamadığı tuhaf bir korku hissediyordu içinde. Pavel Petroviç'in beklenmedik bir hareketi evde herkesi korkutuyordu, en çok da Feniçka'yı... Yalnızca Prokofyiç pek takmıyordu onu ve şöyle diyordu: "Eskiden soylu kişiler yalnızca kendi aralarında düello ederlerdi, böyle baldırı çıplakları da ettikleri hakaret için ahırda kırbaçlatırlardı."</p>
		  <p class="normal">Feniçka hemen hiç suçlamıyordu kendini, ama düellonun gerçek nedenini düşündükçe arada bir içi sızlıyordu; ayrıca Pavel Petroviç de bir tuhaf bakıyordu ona... Hatta Feniçka ona arkasını döndüğü zaman bile sırtında onun bakışını hissediyordu. Sürekli endişeden, iç huzursuzluğundan zayıflamış, bu da daha sevimli yapmıştı onu.</p>
		  <p class="normal">Bir gün (sabah saatleriydi) kendini iyi hissetti Pavel Petroviç ve yatağından kalkıp divana geçti. Onun iyi olduğunu öğrenen Nikolay Petroviç de harman yerine gitmişti. Feniçka bir fincan çay getirip Pavel Petroviç'in masasına bıraktıktan sonra çıkıyordu ki, durdurdu onu Pavel Petroviç.</p>
		  <p class="normal">— Öyle acele nereye gidiyorsunuz Fedosya Nikolayevna? diye sordu. İşiniz mi var yoksa?</p>
		  <p class="normal">— Hayır efendim... Evet efendim... Gidip çay servisi yapmam gerek...</p>
		  <p class="normal">— Dunyaşa siz olmadan da halleder o işi; şu hasta adamın yanında oturun biraz. Ayrıca sizinle konuşmam gerekiyor.</p>
		  <p class="normal">Feniçka sessizce ilişti koltuğun kenarına.</p>
		  <p class="normal">Pavel Petroviç bıyığını çekiştirerek,</p>
		  <p class="normal">— Beni dinleyin, dedi, Uzun zamandır sormak istiyordum size: Benden sanki korkuyorsunuz, öyle mi?</p>
		  <p class="normal">— Ben mi efendim?..</p>
		  <p class="normal">— Evet, siz. Vicdanınız sızlıyor gibi hiç bakmıyorsunuz yüzüme.</p>
		  <p class="normal">Feniçka, kıpkırmızı oldu ama gene de baktı Pavel Petroviç'e. Tuhaf gelmişti ona Pavel Petroviç'in yüzü, kalbi hızlı hızlı çarpmaya başlamıştı.</p>
		  <p class="normal">Pavel Petroviç,</p>
		  <p class="normal">— Sahi, vicdanınız rahat mı sizin? diye sordu.</p>
		  <p class="normal">— Neden rahat olmasın? diye mırıldandı Feniçka.</p>
		  <p class="normal">— Az mı neden var bunun için! Ama kime karşı suçlu olabilirsiniz ki siz? Bana karşı mı? Olacak şey değil bu. Evde başka kimselere karşı mı? Bu da olacak şey değil. Kardeşime karşı mı yoksa? Öyle ya, seviyorsunuz onu, değil mi?</p>
		  <p class="normal">— Seviyorum.</p>
		  <p class="normal">— Bütün ruhunuzla, bütün kalbinizle mi?</p>
		  <p class="normal">— Nikolay Petroviç'i bütün kalbimle seviyorum.</p>
		  <p class="normal">— Gerçekten mi? Yüzüme bak Feniçka (ilk kez Feniçka diyordu ona...) Biliyorsunuz, yalan söylemek çok günahtır!</p>
		  <p class="normal">— Yalan söylemiyorum Pavel Petroviç. Nikolay Petroviç'i sevmeyecek olduktan sonra öleyim daha iyi.</p>
		  <p class="normal">— Hiç kimseye değişmez misiniz onu?</p>
		  <p class="normal">— Kime değişebilirim Nikolay Petroviç'i?</p>
		  <p class="normal">— Değişebileceğin az mı insan var! Sözgelimi, bugün buradan giden o baya...</p>
		  <p class="normal">Feniçka ayağa kalktı.</p>
		  <p class="normal">— Aman Tanrım, ne diyorsunuz siz Pavel Petroviç? Neden eziyet ediyorsunuz bana? Ne yaptım ben size? Nasıl söyleyebiliyorsunuz bunu?..</p>
		  <p class="normal">Pavel Petroviç üzgün bir tavırla,</p>
		  <p class="normal">— Feniçka, dedi, gördüm sizi...</p>
		  <p class="normal">— Ne gördünüz efendim?</p>
		  <p class="normal">— Orada... kameriyede.</p>
		  <p class="normal">Feniçka saçlarının dibine, kulaklarına kadar kıpkırmızı oldu. Güçlükle konuşarak,</p>
		  <p class="normal">— Benim ne suçum vardı bunda? diye sordu.</p>
		  <p class="normal">Pavel Petroviç doğruldu.</p>
		  <p class="normal">— Ne suçunuz mu vardı? Yok muydu? Hiç mi?</p>
		  <p class="normal">Feniçka birden,</p>
		  <p class="normal">— Dünyada yalnızca Nikolay Petroviç'i seviyorum ben, ölünceye kadar da yalnızca onu seveceğim! diye bağırdı. (Boğazına hıçkırık düğümlenmişti sanki.) O gördüğünüz şeye gelince, mahşer gününde bile o olayda hiç suçumun olmadığını söyleyeceğim. Böyle bir şey yaptığımdan kuşkulanabileceklerse şu anda öleyim, daha iyi. Velinimetim Nikolay Petroviç'in karşısında...</p>
		  <p class="normal">Ama sesi kısıldı, sözünün arkasını getiremedi. Tam o anda Pavel Petroviç'in onun kolunu tutup sıktığını hissetti... Başını kaldırıp baktı onun yüzüne ve donup kaldı. Yüzü daha da beyazdı Pavel Petroviç'in, gözleri parlıyordu. En ilginci de kocaman, ağır bir gözyaşı damlası, tek başına yanağından aşağı yavaş yavaş yuvarlanıyordu.</p>
		  <p class="normal">Pavel Petroviç çok tuhaf bir biçimde fısıldayarak,</p>
		  <p class="normal">— Feniçka! dedi. Sevin, sevin kardeşimi! Çok iyi yürekli, dürüst bir insandır! Dünyada kim için olursa olsun, ihanet etmeyin ona! Kimseyi dinlemeyin! Sevip de sevilmemenin ne korkunç bir şey olduğunu düşünün! Zavallı Nikolay'ımı hiçbir zaman terk etmeyin!</p>
		  <p class="normal">Ağlamıyordu artık Feniçka, korkusu da geçmişti; şaşkınlığı öylesine büyüktü... Ama Pavel Petroviç, evet Pavel Petroviç'in ta kendisi, onun elini dudaklarına bastırdığı, ama öpmeden, arada bir yalnızca titreyerek soluk aldığı anda neler hissetmişti Feniçka...</p>
		  <p class="normal">"Tanrım," diye geçirdi içinden, "nöbet mi geçiriyor yoksa?"</p>
		  <p class="normal">Oysa o anda, Pavel Petroviç'in içinde bütün yitik yaşamı titremekteydi.</p>
		  <p class="normal">Biri hızlı adımlarla, basamakları gıcırdatarak çıkıyordu merdivenden... Pavel Petroviç hemen itip uzaklaştırdı kendinden Feniçka'yı ve başını yastığa bıraktı. Kapı açıldı, eşikte Nikolay Petroviç göründü. Neşeli, dinç, yanakları al aldı. Babası gibi taptaze, yanakları al al Mitya da kucağındaydı. Yalnızca bir gömlek vardı üzerinde ve babasının kucağında, çıplak ayacıklarıyla onun köylü paltosunun iri düğmelerine takılarak tepiniyordu.</p>
		  <p class="normal">Feniçka koşup sarıldı Nikolay Petroviç'e, oğlunu kucakladı. Başını Nikolay Petroviç'in omzuna dayadı. Şaşırmıştı Nikolay Petroviç: Çekingen, utangaç, uysal Feniçka üçüncü bir kişinin yanında hiç böyle yakınlık göstermezdi ona.</p>
		  <p class="normal">— Neyin var senin? diye mırıldandı. (Ağabeyine baktıktan sonra Mitya'yı annesine verdi. Pavel Petroviç'in yanına gidip sordu.) Kötü mü hissediyorsun kendini?</p>
		  <p class="normal">Pavel Petroviç patiska mendilini yüzüne örttü.</p>
		  <p class="normal">— Hayır... iyiyim... bir şeyim yok... Tersine, çok daha iyiyim.</p>
		  <p class="normal">— Divana geçmekte acele ettin. (Nikolay Petroviç dönüp Feniçka'ya seslendi, oysa bu arada Feniçka odadan çıkmış arkasından kapıyı bile kapamıştı.) Nereye gidiyorsun? (Tekrar ağabeyine döndü.) Oysa benim küçük pehlivanı sana göstermek için getirmiştim buraya, amcasını pek özlemiş. Neden kaçırır gibi götürdü onu Feniçka, anlamadım... Neyse, sen nasılsın? Yoksa aranızda bir şey mi geçti?</p>
		  <p class="normal">Pavel Petroviç gösterişli bir tavırla,</p>
		  <p class="normal">— Kardeşim! dedi.</p>
		  <p class="normal">İrkildi Nikolay Petroviç. Nedenini bilmediği bir korku hissetmişti içinde.</p>
		  <p class="normal">— Kardeşim, diye tekrarladı Pavel Petroviç. Bir dileğimi yerine getireceğine söz ver bana.</p>
		  <p class="normal">— Nasıl bir dilek bu? Söyle.</p>
		  <p class="normal">— Çok önemli bir dileğim olacak senden. Sanırım senin bütün mutluluğun da ona bağlı. Şimdi sana söylemek istediğim şeyi uzun zamandır düşünüyorum... Görevini yerine getir kardeşim, dürüst ve onurlu bir insan olarak yapman gerekeni yap. Neden olduğun kötü örneğe, çarpıklığa son ver. İnsanların en iyisisin sen!</p>
		  <p class="normal">— Ne söylemeye çalışıyorsun sen Pavel?</p>
		  <p class="normal">— Feniçka'yla evlen... Seviyor seni ve oğlunun annesi.</p>
		  <p class="normal">Nikolay Petroviç bir adım geri çekilip ellerini çırptı.</p>
		  <p class="normal">— Sen mi söylüyorsun bunu Pavel? Bu çeşit evliliklere en karşı olduğunu bildiğim sen mi? Sen söylüyorsun bunu ha! Peki ama benim bunu, çok haklı olarak görevim dediğin şeyi sırf sana olan saygımdan gerçekleştirmediğimi bilmiyor musun?</p>
		  <p class="normal">Pavel Petroviç dudaklarında üzgün bir gülümsemeyle şöyle dedi:</p>
		  <p class="normal">— Bu konuda boşuna saygı duymuşsun bana. Beni aristokratlıkla suçlarken Bazarov'un haklı olduğunu düşünmeye başlıyorum. Hayır sevgili kardeşim, direnmeyi, sosyeteyi düşünmeyi bırakalım artık: Yaşlı, uysal insanlarız biz; her türlü endişeden, telaştan uzaklaştırmalıyız kendimizi. Özellikle de, senin dediğin gibi, görevimizi yapmalıyız. Ayrıca unutma, karşılığında mutlu da olacağız.</p>
		  <p class="normal">Nikolay Petroviç atılıp öptü kardeşini.</p>
		  <p class="normal">— Benim gözlerimi açtın! diye haykırdı. Senin dünyanın en iyi yürekli, en zeki insanı olduğunu boşuna iddia etmiyordum; şimdi de soylu, üstelik yüce gönüllü olduğunu görüyorum.</p>
		  <p class="normal">Pavel Petroviç sözünü kesti:</p>
	    <p class="normal">— Bağırma, sakin ol ve bir asteğmen gibi düello etmeye kalkışan ellilik iyi yürekli ağabeyinin bacağına dokunma. Evet, karar verildi: Feniçka benim... belle-soeur'um<a href="babalarveogullar_split_032.html#footnote-600-52" id="footnote-600-52-backlink" name="footnote-600-52-backlink">[52]</a> olacak.</p>
		  <p class="normal">— Ah sevgili Pavel! Peki ama Arkadiy ne diyecek buna?</p>
	    <p class="normal">— Arkadiy mi? Ne desin, çok sevinecektir! Gerçi evlilik terstir ilkelerine, ama eşitlik duygusu hoşuna gidecektir. Hem sonra, nedir bütün o sınıf ayrılıkları au dix-neuviéme siécle?<a href="babalarveogullar_split_032.html#footnote-600-53" id="footnote-600-53-backlink" name="footnote-600-53-backlink">[53]</a> </p>
		  <p class="normal">— Ah Pavel, Pavel! İzin ver bir kez daha öpeyim seni. Korkma, dikkatli olacağım, bacağına dokunmayacağım.</p>
		  <p class="normal">İki kardeş kucaklaştılar.</p>
		  <p class="normal">Pavel Petroviç,</p>
		  <p class="normal">— Ee, bu niyetini hemen şimdi ona bildirmek istemez misin? diye sordu.</p>
		  <p class="normal">— Bu kadar acele etmenin ne gereği var? dedi Nikolay Petroviç. Aranızda konuştunuz mu bunu yoksa?</p>
	    <p class="normal">— Aramızda mı? Quelle idée!<a href="babalarveogullar_split_032.html#footnote-600-54" id="footnote-600-54-backlink" name="footnote-600-54-backlink">[54]</a> </p>
		  <p class="normal">— Tamam. Ama önce iyileşmeye bak sen. Zamanımız var. Bunu enine boyuna düşünmemiz, tartışmamız gerek...</p>
		  <p class="normal">— Ama kararını verdin, değil mi?</p>
		  <p class="normal">— Elbette verdim ve bunun için yürekten teşekkür borçluyum sana. Şimdi yalnız bırakacağım seni, dinlenmen gerek, her türlü heyecan zararlı... Sonra uzun uzun konuşuruz. Uyu artık canım, Tanrı sağlıklar versin sana!</p>
		  <p class="normal">Yalnız kaldıktan sonra şöyle geçirdi içinden Pavel Petroviç: "Ne için öylesine yürekten teşekkür ediyor ki bana? Sanki kendisine bağlı bir şey değil bu! Nikolay evlenir evlenmez gideceğim buradan. Dresden'e veya Floransa'ya gider, ölünceye kadar orada yaşarım."</p>
		  <p class="normal">Pavel Petroviç alnına kolonya sürdü ve gözlerini kapadı. Parlak gün ışığıyla aydınlanan güzel ve zayıf başı beyaz yastıkta bir ölünün başı gibi görünüyordu... Evet, gerçekten canlı bir cenaze gibiydi Pavel Petroviç.</p>
</body>
</html>