<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_8">VIII</h1>
		  <p class="normal">Pavel Petroviç, kardeşi uzun boylu, sıska kâhyayla konuşurken çok kalmadı yanında. Veremliler gibi ince bir sesi vardı kâhyanın, bakışı kurnazdı. Nikolay Petroviç'in her dediğine, "Baş üstüne efendim, nasıl buyurursanız efendim" diye karşılık veriyor, sürekli köylüleri kötülüyor, hırsız olduklarını, durmadan içtiklerini söylüyordu. Çiftliğe kısa bir süre önce getirilen yeni düzen yağlanmamış bir tekerlek gibi gıcırdıyor, yaş ağaçtan yapılmış mobilya gibi çatırdıyordu. Nikolay Petroviç bu duruma üzülmüyorsa da, sık sık göğüs geçirip düşüncelere dalıyordu: Para olmadan işin yürümeyeceğini hissediyordu ve parası da tükenmek üzereydi. Arkadiy'in dediği doğruydu: Pavel Petroviç birçok kez yardım etmişti kardeşine; kardeşinin çırpındığını, bir çıkış yolu bulmak için kafa patlattığını görünce birçok kez ağır ağır pencereye doğru gidip elini cebine sokarak dişlerinin arasından, "Mais je puis vous donner de l'argent."<a href="babalarveogullar_split_032.html#footnote-600-7" id="footnote-600-7-backlink" name="footnote-600-7-backlink">[7]</a> diye mırıldanmış ve vermişti de, ama o gün parası yoktu; bunun için fazla kalmamıştı yanında. Çiftlik işlerinde ufak tefek terslikler canını sıkıyordu; ayrıca Nikolay Petroviç'in olanca gayretine, çok çalışmasına karşın, işleri gerektiği gibi yürütemediğini de düşündüğü oluyordu. Oysa Nikolay Petroviç'in nerede yanlış yaptığını da söyleyemezdi. "Kardeşim yeterince iş bilir değil," diye düşünüyordu, "aldatıyorlar onu". Nikolay Petroviç'inse ağabeyinin yeteneğine büyük güveni vardı; her konuda onun fikrini alırdı. Hep şöyle derdi Pavel Petroviç'e: "Ben yumuşak, zayıf bir insanım, ömrümü taşrada geçirdim. Ama sen öyle değilsin, insanların arasına girdin, onları iyi tanıyorsun: Gözlerin kartal gibi keskin." Pavel Petroviç bu sözlere karşılık olarak kardeşine arkasını dönüyor, hiç onu bozmuyordu.</p>
		  <p class="normal">Nikolay Petroviç'i çalışma odasında kâhyayla yalnız bırakıp evin ön bölümünü arka bölümden ayıran koridor boyunca yürüdü, alçak bir kapının önüne gelince tereddüt etti, bıyığını çekiştirerek tıklattı kapıyı.</p>
		  <p class="normal">Feniçka'nın sesi geldi içeriden:</p>
		  <p class="normal">— Kim o? Girin.</p>
		  <p class="normal">Pavel Petroviç kapıyı açarken,</p>
		  <p class="normal">— Benim, dedi.</p>
		  <p class="normal">Feniçka kucağında bebeğiyle oturduğu sandalyeden ayağa fırladı, bebeği oda hizmetçisi kıza verip (kız hemen odadan çıkarmıştı bebeği) çabucak başörtüsünü düzeltti.</p>
		  <p class="normal">Pavel Petroviç ona bakmadan,</p>
		  <p class="normal">— Rahatsız ettiysem özür dilerim, dedi. Bir ricam olacak sizden... Yanılmıyorsam, bugün kasabaya inilecek... Lütfen söyleyin, bana da yeşil çay alsınlar.</p>
		  <p class="normal">— Baş üstüne efendim, dedi Feniçka. Ne kadar istersiniz? </p>
		  <p class="normal">— Sanırım yarım funt<a href="babalarveogullar_split_032.html#footnote-600-8" id="footnote-600-8-backlink" name="footnote-600-8-backlink">[8]</a> yeter. (Pavel Petroviç arada Feniçka'nın yüzüne de bakarak çevresine çabucak bir göz gezdirdikten sonra ekledi.) Bakıyorum değişiklik yapmışsınız burada... (Feniçka'nın anlamadığını fark edince mırıldandı.) Şu perdeleri diyorum...</p>
		  <p class="normal">— Ya, evet, perdeler; Nikolay Petroviç lütfetti onları, uzun zamandır varlar.</p>
		  <p class="normal">— Ben de uzun zamandır uğramıyorum odanıza. Çok güzel olmuş burası.</p>
		  <p class="normal">Feniçka,</p>
		  <p class="normal">— Nikolay Petroviç'in sayesinde, diye mırıldandı.</p>
		  <p class="normal">Pavel Petroviç kibarca, ama hafiften gülümseyerek sordu:</p>
		  <p class="normal">— Avludaki o küçük yerden rahat burası, değil mi?</p>
		  <p class="normal">— Elbette çok daha rahat efendim.</p>
		  <p class="normal">— Sizin yerinize kimi yerleştirdiler şimdi?</p>
		  <p class="normal">— Çamaşırcı kadınlar var orada şimdi.</p>
		  <p class="normal">— Ya!</p>
		  <p class="normal">Pavel Petroviç sustu. Feniçka "Şimdi gidecek," diye geçirdi içinden ama gitmedi Pavel Petroviç. Feniçka onun karşısında parmaklarını hafifçe bükerken mıhlanmış gibi kıpırdamadan ayakta duruyordu.</p>
		  <p class="normal">Neden sonra sordu Pavel Petroviç:</p>
		  <p class="normal">— Çocuğunuzu neden öteki odaya yolladınız? Çocukları severim. Gösterin onu bana.</p>
		  <p class="normal">Feniçka'nın yüzü şaşkınlık ve sevinçten kıpkırmızı olmuştu. Pavel Petroviç'ten çok çekinirdi: Daha önce hemen hiç konuşmamıştı onunla Pavel Petroviç.</p>
		  <p class="normal">— Dunyaşa! diye seslendi. Mitya'yı getirin (Feniçka evde herkese siz derdi.) Yo, bir dakika bekleyin, önce üstünü değiştirelim.</p>
		  <p class="normal">Feniçka kapıya yürüdü.</p>
		  <p class="normal">Pavel Petroviç,</p>
		  <p class="normal">— Gereği yok, dedi.</p>
		  <p class="normal">Feniçka aceleyle odadan çıkarken,</p>
		  <p class="normal">— Hemen şimdi, dedi.</p>
		  <p class="normal">Pavel Petroviç yalnız kalınca, odayı daha dikkatli inceledi. Alçak tavanlı, küçük oda tertemiz ve rahat döşeliydi. Yeni boyanmış döşemenin kokusuna papatya ve melisa kokusu karışmıştı. Duvarlar boyunca arkalıkları lir biçiminde sandalyeler sıralıydı; toprağı bol olsun, general sefer sırasında Polonya'dan almıştı onları. Bir köşede tavandan sarkan tülbent bir örtünün altında yüksekçe, küçük bir karyola; karyolanın hemen yanında kapağı bombeli, demir çemberli bir sandık vardı. Karşı köşede Aziz Nikolay'ın karanlık, kocaman tasvirinin önünde bir kandil yanıyordu; başının üzerindeki haleye bağlı kırmızı bir kurdelenin ucundaki küçücük, porselen bir paskalya yumurtası azizin göğsünün üzerine sarkıyordu. Pencere içlerinde, geçen yılın reçellerinin bulunduğu, kapakları özenle bağlı, ışıkta yeşil yeşil görünen kavanozlar diziliydi; kapaklarına yapıştırılmış kâğıtlara Feniçka iri harflerle "frenküzümü" diye yazmıştı. Nikolay Petroviç özellikle bu reçeli severdi. Tavana uzun bir iple bağlı kafeste kısa kuyruklu bir iskete vardı. Kuş durmadan ötüyor, oradan oraya atlayıp durduğu için kafes de sallanıyordu. Kendir tohumları döşemeye döküldükçe tıpır tıpır ses çıkarıyordu. İki pencerenin arasındaki duvarda, küçük konsolun üstünde, Nikolay Petroviç'in gezginci bir sanatçının çektiği çeşitli pozlarda hiç de başarılı olmayan fotoğrafları asılıydı; Feniçka'nın da çok kötü bir fotoğrafı vardı aralarında: Siyah çerçevenin içinden gözsüz bir yüz, gergin, gülümsemeye çalışıyor gibiydi; başkaca bir şey belli değildi. Feniçka'nın resminin üzerindeki çerçevedeyse General Yermalov, sırtında keçi derisi gocuğuyla, tam alnına gelen, iğnelik niyetine kullanılan ipek bir patiğin altından, uzak Kafkas dağlarına müthiş bir öfkeyle bakıyordu.</p>
		  <p class="normal">Aradan beş dakika geçmişti; bitişik odadan hışırtılar, fısıltılar geliyordu. Pavel Petroviç konsolun üzerinden Masalski'nin yağlı, dağılmış "Okçular"ını eline almış, sayfalarını çeviriyordu... Kapı açıldı, kucağında Mitya'yla Feniçka girdi odaya. Çocuğa yakası işlemeli kırmızı bir gömlek giydirmiş, saçlarını taramış, yüzünü yıkamıştı. Çocuk derin derin soluk alıyor, sağlıklı her çocuk gibi tüm bedeniyle öne doğru atılıyor, küçücük kollarını sallıyordu; cicili gömlek giydiği için sevinmişti sanki. Küçük bedeninin her yerinden neşe fışkırıyordu. Feniçka kendi saçlarını da toplamış, başörtüsünü düzeltmişti. Oysa düzeltmese de olurdu. Gerçekten, dünyada kucağında sağlıklı bebeğiyle güzel bir anneden daha etkileyici bir şey var mıdır acaba?</p>
		  <p class="normal">Pavel Petroviç, Mitya'nın iki kat gerdanını işaret parmağının uzun tırnağıyla gıdıklayarak hoşgörüyle,</p>
		  <p class="normal">— Amma da gürbüz, dedi.</p>
		  <p class="normal">Gözlerini isketeye dikip gülmeye başladı bebek.</p>
		  <p class="normal">Feniçka yüzünü Mitya'nın yüzüne yaklaştırıp onu hafifçe sallayarak.</p>
		  <p class="normal">— Bak, amca, dedi.</p>
		  <p class="normal">Bu arada Dunyaşa, altına madeni bir para koyduğu yanan buhur mumunu pencerenin içine yerleştirmekteydi.</p>
		  <p class="normal">— Kaç aylık oldu? diye sordu Pavel Petroviç.</p>
		  <p class="normal">— Altı; yakında, ayın on birinde yediye girecek.</p>
		  <p class="normal">Dunyaşa biraz çekinerek karıştı söze:</p>
		  <p class="normal">— Sekize değil mi Fedosya Nikolayevna?</p>
		  <p class="normal">— Hayır, olur mu canım, yedisine! (Bu arada Mitya, bu kez gözlerini köşedeki sandığa dikip gene gülmeye başlamış, sonra birden beş parmağıyla annesinin burnuna, dudaklarına dalmıştı. Feniçka yüzünü bebeğin parmaklarından kurtarmak için çekmeden mırıldandı.) Yaramaz...</p>
		  <p class="normal">Pavel Petroviç,</p>
		  <p class="normal">— Kardeşime çok benziyor, dedi.</p>
		  <p class="normal">"Ya kime benzeyecekti?" diye geçirdi içinden Feniçka.</p>
		  <p class="normal">Pavel Petroviç kendi kendine konuşuyormuş gibi sürdürdü konuşmasını:</p>
		  <p class="normal">— Evet... Gerçekten çok benziyor.</p>
		  <p class="normal">Dikkatli, handiyse üzgün baktı Feniçka'nın yüzüne.</p>
		  <p class="normal">Feniçka daha alçak sesle fısıldadı:</p>
		  <p class="normal">— Bak, amca...</p>
		  <p class="normal">Birden Nikolay Petroviç'in sesi duyuldu:</p>
		  <p class="normal">— Vay! Pavel! Buradasın ha!</p>
		  <p class="normal">Aceleyle dönüp baktı Pavel Petroviç ve yüzünü ekşitti. Ama kardeşi ona öylesine neşeli, sevgiyle bakıyordu ki, gülümseyerek karşılık vermekten alamadı kendini:</p>
		  <p class="normal">— Harika bir oğlun var. (Saatine baktı.) Ben de çay ısmarlamaya uğramıştım...</p>
		  <p class="normal">Sonra kayıtsız bir tavır takınıp hemen çıktı odadan.</p>
		  <p class="normal">Nikolay Petroviç sordu Feniçka'ya:</p>
		  <p class="normal">— Kendisi mi uğradı sana?</p>
		  <p class="normal">— Evet, efendim. Kapıyı çalıp girdiler.</p>
		  <p class="normal">— Peki Arkadiy bir daha gelmedi mi buraya?</p>
		  <p class="normal">— Gelmedi. Avludaki eski yerime geçeyim mi Nikolay Petroviç?</p>
		  <p class="normal">— Nedenmiş o?</p>
		  <p class="normal">— İlk günler için daha iyi olmaz mı diye düşündüm de.</p>
		  <p class="normal">Nikolay Petroviç bir an duraksadıktan sonra, alnını ovalayarak,</p>
		  <p class="normal">— Ha... hayır, dedi. Bunu daha önce yapmamız gerekirdi... (Birden canlanıp ekledi.) Merhaba tombul oğlum benim...</p>
		  <p class="normal">Yaklaşıp çocuğun yanağını öptü, sonra biraz eğilip dudaklarını Feniçka'nın, Mitya'nın kırmızı gömleği üzerinde süt beyazı görünen eline dokundurdu.</p>
		  <p class="normal">Feniçka,</p>
		  <p class="normal">— Ne yapıyorsunuz Nikolay Petroviç? diye fısıldadı.</p>
		  <p class="normal">Ve bakışını yere indirdi, sonra yavaşça kaldırdı... Gözlerinde tatlı bir ifadeyle kaşlarının altından Nikolay Petroviç'e baktı ve sevgiyle ama biraz aptalca gülümsedi.</p>
		  <p class="normal">Nikolay Petroviç'in Feniçka ile tanışması şöyle olmuştu: Bundan üç yıl önce bir gün uzak bir kasabada handa gecelemesi gerekmişti. Kendisine verilen odanın temizliği, yatak takımlarının yıkandıktan sonra hiç kullanılmamış olması şaşırtmıştı onu. "Bu hanı Alman bir kadın mı işletiyor acaba?" diye geçirmişti içinden. Ama hanın işletmecisinin elli yaşlarında, iyi giyimli, temiz yüzlü, aklı başında bir Rus kadın olduğunu görmüştü; kadının konuşması da düzgündü. Kahvaltıda kadınla sohbet etmiş, çok da hoşlanmıştı ondan. Nikolay Petroviç o sıralar yeni çiftliğine henüz taşınmıştı ve evinde köle köylü kullanmak istemediğinden kiralık işçiler arıyordu; bu arada kadın da zor zamanlarda yaşadıklarından, işlerinin iyi olmadığından, kasabaya çok az yabancının geldiğinden yakınıyordu. Nikolay Petroviç ona kâhya kadın olarak evine gelmesini önerdi, kadın da kabul etti. Kadının kocası uzun zaman önce ölmüş, ona yalnızca bir kız çocuğu, Feniçka'yı bırakmıştı. İki hafta sonra Arina Savişna (yeni kâhya kadının adı buydu) kızıyla birlikte Maryino'ya gelmiş ve avludaki ek yapıya yerleşmişti. Bir süre sonra, Nikolay Petroviç'in seçiminin çok iyi olduğu anlaşılmıştı; Arina evi çekip çevirmeye başlamıştı. O sıralar on yedi yaşında olan Feniçka'dan söz eden yoktu. Ortalarda çok seyrek görünüyordu. Nikolay Petroviç yalnızca pazar günleri köy kilisesinde bir köşede onun zayıf, beyaz yüzünü yandan görüyordu. Böylece bir yıl geçmişti.</p>
		  <p class="normal">Bir sabah Arina, Nikolay Petroviç'in çalışma odasına girdi, her zaman olduğu gibi, yerlere kadar eğilerek, sobadan gözüne kıvılcım sıçrayan kızına yardımcı olup olamayacağını sordu. Nikolay Petroviç, bütün ev kuşları gibi, ufak tefek hastalıklar konusunda neler yapılması gerektiğini bilir, hatta hastalara düşük dozda ilaçlar bile verirdi. Feniçka'yı hemen getirmesini söyledi Arina'ya. Beyefendinin onu istediğini duyunca çok korktu Feniçka, ama gene de annesinin arkasından yürüdü. Nikolay Petroviç pencerenin yanına ışığa götürdü onu, iki elinin arasına aldı başını. Kızcağızın kızarmış, iltihap kapmış gözüne baktı, hemen oracıkta hazırladığı ilaçlı suyla göz banyosu yapması gerektiğini söyledi ve mendilini birkaç parçaya bölüp, Feniçka'ya bunu nasıl yapacağını gösterdi. Feniçka sonuna kadar dinledi onu, tam dönmüş, odadan çıkıyordu ki, Arina "Beyefendinin elini öpsene, aptal," diye uyardı onu. Nikolay Petroviç elini öptürmedi, mahcup olup, kızın öne eğik başını saç ayrımından öptü. Feniçka'nın gözü çabucak iyileşti, ama Nikolay Petroviç'te uyandırdığı etki çabuk geçmedi. Hep onun ürkekçe yukarıya kaldırdığı pırıl pırıl, zarif yüzü geliyordu gözlerinin önüne; onun yumuşak saçlarını avuçlarının içinde hissediyor, arasından küçücük dişlerinin güneş ışığında ıslak inciler gibi parladığı hafif aralık, masum dudaklarını görür gibi oluyordu. Kilisede ona büyük bir dikkatle bakmaya başlamıştı; konuşmak için fırsatlar arıyordu. Önceleri çekiniyordu ondan Feniçka; bir akşamüzeri de, çavdar tarlasında gelip geçenin açtığı dar yolda karşıdan geldiğini fark edince sırf ona görünmemek için peygamber çiçekleriyle pelin otlarının boy attığı yüksek ve sık çavdar başaklarının arasına atmıştı kendini. Nikolay Petroviç'se altın sarısı başakların arasında görmüştü onu; oradan yırtıcı küçük bir hayvan gibi bakıyordu Nikolay Petroviç'e. Sevgiyle seslendi ona:</p>
		  <p class="normal">— Merhaba Feniçka! Korkma, ısırmam seni.</p>
		  <p class="normal">Feniçka gizlendiği yerden çıkmadan mırıldandı:</p>
		  <p class="normal">— Merhabalar efendim.</p>
		  <p class="normal">Feniçka yavaş yavaş Nikolay Petroviç'e alışmaya başlamıştı ya, gene de onun yanında çok çekingendi. Tam o sıralarda annesi Arina ansızın koleradan öldü. Feniçka ne olacaktı? Düzene düşkünlüğünü, sağduyusunu, ağırbaşlılığını annesinden almıştı; ama o kadar genç, o kadar yalnızdı ve Nikolay Petroviç de o kadar iyi yürekli, o kadar ince düşünceliydi ki... Gerisini anlatmanın gereği yok...</p>
		  <p class="normal">Nikolay Petroviç,</p>
		  <p class="normal">— Demek kardeşim seni görmeye geldi ha? diye sordu Feniçka'ya. Kapıyı çaldı ve içeri girdi?</p>
		  <p class="normal">— Evet efendim.</p>
		  <p class="normal">— Bu çok iyi işte. Ver de biraz hoplatayım Mitya'yı.</p>
		  <p class="normal">Çocuğu alıp neredeyse tavana kadar atıp tutmaya başladı; Mitya bundan çok hoşlanıyordu, ama annesi, Nikolay Petroviç onu havaya her attığında çıplak bacaklarından yakalamak için telaşla kollarını uzatıyordu.</p>
		  <p class="normal">Bu arada Pavel Petroviç duvarları canlı renklerde çok güzel duvar kâğıtlarıyla kaplı zarif çalışma odasına dönmüştü; duvardaki alacalı bir İran halısının üzerine asılmış silahları, koyu yeşil örtülerle kaplanmış ceviz mobilyası, eski, siyah meşe ağacından Rönesans stili kitaplığı, nefis yazı masasının üzerindeki bronz heykelcikleri ve şöminesiyle harika bir çalışma odasıydı burası... Kendini kanepeye atıp ellerini başının altına koydu, kıpırdamadan, neredeyse umutsuzca tavana bakmaya başladı. O anda yüzünde beliren ifadeyi duvarlardan bile saklamayı mı düşünüyordu, yoksa başka bir nedenle mi, bilinmez, yattığı yerden çabucak doğrulup ağır perdelerin bağlarını çözdükten sonra tekrar kanepeye uzandı.</p>
</body>
</html>