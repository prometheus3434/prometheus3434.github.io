<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_28">XXVIII</h1>
		  <p class="normal">Aradan altı ay geçti. Bulutsuz ayazlarının derin sessizliğiyle, gıcırdayan kalın kar tabakasıyla, ağaçlardaki pembe kırağısıyla, açık zümrüdi gökyüzüyle, bacaların üzerinde dumandan şapkalarıyla, bir an açılıp kapanan kapılardan çıkan buhar kümeleriyle, insanların soğuktan mosmor yüzleriyle, üşümüş atların telaşlı koşmalarıyla bembeyaz bir kış başladı. Ocak ayının günlerinden biri sona ermek üzereydi; akşam soğuğu kıpırtısız havada daha da acı ısırıyor, gurubun kan rengi kızıllığı hızla sönüyordu. Maryino'da evin pencerelerinde ışık vardı. Prokofyiç siyah frakı, beyaz eldivenleriyle her zamankinden daha bir özenerek, ciddi tavırlarla hazırlıyordu yemek masasını. Bir hafta önce küçük köy kilisesinde sessizce, neredeyse tanıksız, iki nikâh kıyılmıştı: Arkadiy Katya ile, Nikolay Petroviç de Feniçka ile evlenmişti. Nikolay Petroviç, işleri için Moskova'ya gitmeye hazırlanan ağabeyine veda yemeği veriyordu. Anna Sergeyevna ise yeni evlilere cömertçe armağanlar vermiş, nikâhtan hemen sonra Moskova'ya gitmişti.</p>
		  <p class="normal">Saat tam üçte herkes masadaydı. Mitya'yı da almışlardı masaya; artık işlemeli, mavi başörtülü bir dadısı vardı Mitya'nın. Pavel Petroviç Katya ile Feniçka'nın arasında oturuyordu; "kocalar" eşlerinin yanına yerleşmişlerdi. Tanıdıklarımız geçen zamanla değişmişti: Hepsi sanki güzelleşmiş, gürbüzleşmişti. Yalnızca Pavel Petroviç zayıflamıştı, bu da onun anlamlı yüz çizgilerine, daha bir seçkinlik, soyluluk kazandırmıştı... Bu arada Feniçka da değişmişti. Yeni ipekli giysisi, başına bağladığı geniş kadife bandı, boynundaki altın zinciriyle gayet saygılı, kıpırdamadan oturuyordu. Kendine de, çevresindeki herkese de saygılı bir görünüşü vardı ve "Bağışlayın, benim bir suçum yok!" der gibi gülümsüyordu. Ama gülümseyen yalnızca o değildi, masada herkes çevresindekilerden özür diliyormuş gibi gülümsüyordu. Herkes biraz sıkıntılı, hüzünlü, ama çok keyifliydi. Sade bir komedi oynamak için aralarında anlaşmış gibi, herkes yanındakine tatlı bir saygıyla hizmet ediyordu. En sakinleri Katya idi: Güvenle çevresine bakıyordu. Şunu da belirtmek gerekir, Nikolay Petroviç hemen ısınmıştı ona. Yemeğin sonlarına doğru ayağa kalktı ve kadehini eline alıp Pavel Petroviç'e döndü.</p>
		  <p class="normal">— Bizi bırakıyorsun... bizi bırakıyorsun sevgili ağabeyciğim, diye başladı. Elbette uzun süreliğine değil... Ama ben anlatamayacağım sana... bizim... ne kadar... bizim ne kadar... İşin kötüsü, söylev vermesini pek bilmiyoruz! Arkadiy, sen konuş.</p>
		  <p class="normal">— Yapamam babacığım, hazırlıklı değilim.</p>
		  <p class="normal">— Sanki ben çok hazırlıklıyım! Evet ağabeyciğim, gel sana şöyle bir sarılayım, şansın açık olsun diyeyim... Bir an önce aramıza dönmeye bak!</p>
	    <p class="normal">Pavel Petroviç herkesle öpüştü. Elbette, Mitya'yı boş geçmedi. Ayrıca henüz el öptürmeye alışamayan Feniçka'nın acemice uzattığı elini de öptü. Pavel Petroviç kadehini ikinci kez doldurup içtikten sonra derin bir iç geçirip "Sizlere mutluluklar dilerim dostlarım! Farewell!" dedi.<a href="babalarveogullar_split_032.html#footnote-600-61" id="footnote-600-61-backlink" name="footnote-600-61-backlink">[61]</a> Sözünün sonuna eklediği İngilizce bu sözcük kimsenin dikkatini çekmedi, ama herkes duygulanmıştı.</p>
		  <p class="normal">Katya kocasıyla kadeh tokuştururken fısıldadı onun kulağına:</p>
		  <p class="normal">— Bazarov'un anısına...</p>
		  <p class="normal">Karşılık olarak Katya'nın elini sımsıkı tuttu Arkadiy, ama Bazarov'un anısına kadeh kaldırmayı yüksek sesle önermekten çekindi.</p>
		  <p class="normal">Her şey böyle mi bitti sanıyorsunuz? Kimi okur, burada anlattığımız kişilerin her birinin şimdi, özellikle şimdi ne yapmakta olduğunu öğrenmek ister belki. Onları memnun etmeye hazırız.</p>
		  <p class="normal">Anna Sergeyevna geçenlerde evlendi. Ama bir aşk evliliği değil, etraflıca düşünülmüş bir evlilikti bu; kocası ileride Rusya'nın devlet adamlarından biri olması beklenen çok zeki, yetenekli bir avukat. Güçlü bir mesleki sezgiye ve sağlam bir iradeye sahip, çok da iyi bir hatip; üstelik genç, iyi yürekli, buz gibi soğuk biri. Çok iyi anlaşıyorlar ve sonunda mutluluğu... belki aşkı bulacaklar. Prenses X... öldü ve daha öldüğü gün unutuldu. Baba oğul Kirsanov'lar Maryino'ya temelli yerleştiler. İşleri düzelmeye başladı. Arkadiy azimli bir toprak sahibi oldu ve "çiftlik" artık hatırı sayılır bir gelir sağlıyor. Nikolay Petroviç toprak reformu komisyonunda arabulucu üye, var gücüyle çalışıyor orada. Bölgede dolaşıp duruyor, köylülerle uzun konuşmalar yapıyor (köylülerin "bilinçlendirilmesinin", yani bir şeyin onlara birçok kez anlatılmasının gerektiğine inanıyor) ama doğrusunu söylemek gerekirse, ne toprak reformundan pek çalımlı, kimi zaman emansipasyon sözcüğündeki "an" hecesini genizden söyleyerek söz eden okumuş yazmış, kültürlü toprak sahiplerini, ne de reformu "şu munsipasyon" diye anarak söven kültürsüz toprak sahiplerini yola getirebiliyor. Nikolay Petroviç bu iki tür için de pek yumuşak. Katerina Sergeyevna'nın bir oğlu oldu, adını Kolya koydular; Mitya ise kocaman oldu, ortalıkta koşturup duruyor, bıcır bıcır konuşuyor. Feniçka, yani Fedosya Nikolayevna kocasından ve Mitya'dan sonra en çok gelini Katya'yı seviyor; o piyanonun başına geçtiğinde çok mutlu oluyor, bütün gün ayrılmıyor yanından. Bu arada Pyotr'dan da söz edelim. Budalalıktan, kendini beğenmişliğinden iyice sapıttı, çalımından geçilmiyor; tüm ye harflerini yu diye söylüyor. Ama o da evlendi, kızın ailesinden hayli yüklü bir drahoma aldı. Kız, kentte büyük bir bostan sahibinin, daha önce çıkan iki kısmetini sırf saatleri olmadığı için geri çevirmiş kızıydı; Pyotr'unsa saati olduğu gibi, rugan yarım çizmesi bile vardı.</p>
	    <p class="normal">Kibarların gezinti vakti olan iki ile dört saatleri arasında Dresden'de Brühle'nin terasında, damla hastalığından muzdaripmiş gibi görünen, toplumun yüksek tabakalarında bulunmanın verdiği alışkanlıklarıyla dikkat çeken, elli yaşlarında, saçları artık iyice ağarmış olsa da yakışıklı ve şık giyimli bir beyefendiyle karşılaşabilirsiniz. Pavel Petroviç'tir bu beyefendi. Sağlık nedenleriyle Moskova'dan yurtdışına gidip Dresden'e yerleşti. Daha çok İngilizler ve Dresden'e uğrayan Ruslar iyi tanıyorlar onu. İngilizlerle sade, handiyse alçakgönüllü denebilecek, ama biraz da yukarıdan bakan bir ilişkisi var; İngilizler onu biraz sıkıcı buluyorlar, ama centilmenliğine değer veriyor, "a perfect gentleman" diye anıyorlar. Ruslarla daha bir senli benlidir; onlarlayken içindeki safrayı döker, kendi kendiyle de, onlarla da alay eder. Ama pek sevimli, umursamaz, kibar tavırlarla yapar bunu. Tam bir Panslavisttir. Bilindiği gibi, Panslavizm yüksek sosyetede tres distingue<a href="babalarveogullar_split_032.html#footnote-600-62" id="footnote-600-62-backlink" name="footnote-600-62-backlink">[62]</a> sayılır. Rusça bir şey okumuyor, ama yazı masasının üzerinde Rus köylüsü çarığı biçiminde gümüş bir küllük var. Rusya'dan Dresden'e giden turistler arar bulurlar onu. Geçici olarak muhalefette olan Matvey İlyiç Kolyazin, Bohemya kaplıcalarına giderken kendisine görkemli bir ziyarette bulunmuştur; çok seyrek görüştüğü Dresdenlilerse neredeyse tapıyorlar ona. Saraydaki konserlere, tiyatrolara vs. kimse Herr Baron von Kirsanoff kadar çabuk ve kolay bilet bulamaz. Elinden geldiğince, her şeyi iyi yapar, arada bir gürültü ettiği de olur: Bir zamanlar boşuna "aslan" değildi. Ama yaşamak ağır geliyor ona artık... Sandığından da ağır... Onu Rus kilisesinde bir kenara çekilmiş, başını duvara dayamış, düşüncelere dalmış, dişleri sımsıkı sıkılı, kıpırdamadan uzun uzun düşünürken, sonra birden kendine gelip, belli belirsiz haç çıkarırken görmelisiniz...</p>
		  <p class="normal">Kukşina da yurtdışında. Şimdi Heidelberg'de, ama artık doğal bilimler değil, yeni bir şeyler bulduğunu söylediği mimarlık alanında çalışıyor. Eskiden olduğu gibi, üniversite öğrencileriyle pek samimi, sıkı fıkı... özellikle, Heidelberg'de çok olan, başlangıçta saf Alman profesörleri keskin zekâlarıyla şaşırtan, sonra aynı profesörleri üşengeçlikleri ve mutlak tembellikleriyle hayrete düşüren fizik ve kimya fakültesindeki Rus öğrencilerle... Sitnikov ise, oksijeni azottan ayıramayan, ama her düşünceyi yadsıyan, kendilerini pek beğenen böyle üç dört kimya öğrencisiyle ve büyük Yeliseyeviç'le arkadaşlık ederek Petersburg'da büyük adam olmaya hazırlıyor kendini ve Bazarov'un "görevini" tamamlayacağını iddia ediyor. Söylediklerine göre, geçenlerde biri dövmüş onu, ama bunun altında kalmamış Sitnikov, ne olduğu belirsiz dergilerden birinin bir köşesine sıkıştırılmış bir yazıda kendisini dövenin ödleğin teki olduğunu yazmış. İroni diyor buna. Babası her zaman olduğu gibi, gene hor görüyor onu, karısıysa tam bir budala ve onu... edebiyatçı sayıyor.</p>
		  <p class="normal">Rusya'nın uzak köşelerinden birinde küçük bir köy mezarlığı vardır. Bütün mezarlıklarımız gibi bu mezarlık da hüzünlü görünür: Çevresindeki hendekleri uzun zamandır ot bürümüş, gri tahta haçları eğilmiş, bir zamanlar boyalı olan başlıklarının altında çürümektedir. Mezar taşları, birileri onları alttan itip devirmiş gibi yerlerinden oynamıştır; yaprakları yolunmuş birkaç ağacın cılız gölgesi düşer yere, mezarların arasında serbestçe dolaşır koyunlar... Ama aralarında, insan elinin dokunmadığı, hiçbir hayvanın üzerine basmadığı bir mezar da vardır: Yalnızca kuşlar konar üzerine, şafak vakti şarkılarını söylerler. Demir bir parmaklıkla çevrilidir bu mezar, ayakucuyla başucunda birer çam ağacı vardır: Yevgeniy Bazarov orada yatmaktadır. Yakındaki küçük köyden tiridi çıkmış iki ihtiyar... bir karı koca gelir ona sık sık. Birbirlerine destek olarak yavaş yavaş yürür, demir parmaklığa yaklaşıp yere diz çökerler, uzun uzun ağlar, altında oğullarının yattığı dilsiz mezar taşına gözlerini ayırmadan, uzun uzun bakarlar. Bir iki sözcük ederler aralarında, mezar taşının üzerindeki tozu temizlerler, çam ağacının dalını düzeltirler; sonra tekrar dua eder, oğullarına, onun anılarına en yakın oldukları bu yerden uzun süre ayrılamazlar... Boşuna mıdır dersiniz onların ettikleri dualar? Sevgi, kutsal ve sadık sevgi her şeye kadir değil midir? Ah, evet! Bu mezarda ne denli tutkulu, günahkâr, isyankâr bir yürek yatıyor olursa olsun, üzerinde yetişen çiçekler gene de masum gözleriyle uysal, sakin bakar bize: Yalnızca ebedi huzurdan, doğanın "kayıtsız", büyük huzurundan değil, ölümsüz barıştan, sonsuz yaşamdan da söz ederler...</p>
	    <p class="sagitalik">Ağustos 1862</p>
	<div class="calibre1" id="calibre_pb_32"/></body>
</html>