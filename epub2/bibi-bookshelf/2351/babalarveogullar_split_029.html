<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_26">XXVI</h1>
		  <p class="normal">Bayan Odintsova'nın merhum kocası Odintsov yeniliklerden hoşlanmazdı, ama "rafine bir zevkin birtakım numaralarına" da sesini çıkarmazdı; bu nedenle, bahçesinde havuzla limonluk arasındaki boşluğa Rus tuğlasından bir eski Yunan sundurması yaptırmıştı. Bu revakın ya da galerinin arka duvarında, Odintsov'un yurtdışından getirtmeyi düşündüğü heykelcikler için hazırlanmış altı niş vardı. Bu heykelcikler şunları simgeleyecekti: Yalnızlık, Suskunluk, Düşünme, Hüzün, Utanma ve Duygululuk. Heykelciklerden suskunluğu simgeleyen, parmağını dudağına götürmüş Suskunluk Tanrıçası getirilip yerine konmuştu ama, hemen o gece uşakların çocukları burnunu kırmışlardı ve komşunun sıvacısı burnun yerine "eskisinden iki kat daha güzel" bir burun oturtacağına söz vermesine karşın, Bayan Odintsova'nın kocası heykelciğin kaldırılmasını söylemiş ve harman ambarının bir köşesinde yerini alan Suskunluk Tanrıçası, köylü kadınlarda dehşet saçarak orada uzun yıllar kalmıştı. Revakın ön yüzü yıllar önce gür çalılarla kapanmıştı. Öyle ki, koyu yeşillikler arasından yalnızca sütun başlıkları görünüyordu. Günün en sıcak saatlerinde bile revakın içi serin oluyordu. Anna Sergeyevna orada bir yılan gördüğünden bu yana adımını atmıyordu; ama Katya sık sık oraya gider, nişlerin birinin altındaki büyük taş sırada otururdu. Burada serinde, gölgede kitap okur, elişi işler veya belki de hepimizin çok iyi bildiğimiz katıksız, güzelliğini ancak sezinleyebildiğimiz, çevremizde ve içimizde durmadan dalga dalga akıp giden yaşamın o sessizliğine bırakırdı kendini.</p>
		  <p class="normal">Bazarov'un geldiğinin ertesi günü Katya sevdiği o taş sırada oturuyordu. Arkadiy de hemen yanındaydı. Arkadiy'in ricası üzerine "revak"a gitmişlerdi.</p>
		  <p class="normal">Kahvaltıya daha bir saat vardı, rutubetli sabah yerini çoktan sıcak güne bırakmıştı. Arkadiy'in yüzünde yine dünkü ifade vardı, Katya ise endişeli görünüyordu. Ablası sabah çayından hemen sonra odasına çağırmıştı onu, birkaç okşayıcı sözden sonra (ki bu her zaman korkuturdu Katya'yı) Arkadiy'e karşı davranışlarında dikkatli olmasını, bunun özellikle teyzesinin dikkatini çektiğini söylemiş, onunla baş başa sohbetlerden kaçınmasını salık vermişti. Ayrıca, evvelki akşamdan beri keyfi pek yerinde değildi Anna Sergeyevna'nın; bunu da fark eden Katya, suçlu kendisiymiş gibi huzursuzdu. Arkadiy'in ricasını kabul ederken, kendi kendine bunun son olacağını söylemişti.</p>
		  <p class="normal">Arkadiy bir çeşit sıkılgan rahatlıkla,</p>
		  <p class="normal">— Katerina Sergeyevna, dedi, sizinle aynı evde yaşamak mutluluğuna erdiğimden bu yana birçok konuda konuştum sizinle, ama şimdiye kadar hiç değinmediğim, benim için çok önemli... bir konuya hiç değinmedim. (Katya'nın onun yüzüne diktiği soru dolu bakışını yakalayınca gözlerini kaçırıp ekledi.) Dün burada beni değiştirdiğinizi söylüyordunuz. Gerçekten de, birçok bakımdan değiştim ve bunu en iyi de siz... bu değişikliği borçlu olduğum siz biliyorsunuz.</p>
		  <p class="normal">— Ben mi?.. Bana mı? diye mırıldandı Katya.</p>
		  <p class="normal">Arkadiy konuşmasını sürdürdü:</p>
		  <p class="normal">— Artık buraya geldiğim zamanki, o kendini beğenmiş çocuk değilim. Boşuna basmadım yirmi üç yaşına. Eskiden olduğu gibi gene yararlı olmak, bütün gücümü gerçeğe adamak istiyorum, ne var ki, ülkümü eskiden aradığım yerde aramıyorum artık; çok daha yakınımda şimdi ülküm... Şimdiye kadar anlayamıyordum kendimi, gücümün yetmeyeceği görevler üstleniyordum... Bir duygumla açıldı artık gözüm... Pek anlatamıyorum düşüncelerimi, ama umarım siz anlıyorsunuzdur beni...</p>
		  <p class="normal">Bir şey söylemedi Katya. Ama Arkadiy'in yüzüne bakmıyordu artık.</p>
		  <p class="normal">Arkadiy daha da heyecanlanarak devam etti:</p>
		  <p class="normal">— Sanırım, (bu arada başının üstünde, kayın ağacının yaprakları arasında bir ispinoz durmadan şarkısını söylüyordu) sanırım herkes insanlara... yani kendine yakın insanlara... karşı tam anlamıyla açıkyürekli olmalıdır ve ben de... ben de... öyle olmak niyetindeyim...</p>
		  <p class="normal">Ama o anda heyecanı Arkadiy'in konuşmasına engel oldu. Konuşacak gücü kalmadı, ne söyleyeceğini şaşırdı. Bir süre susmak zorunda kaldı. Katya hâlâ önüne bakıyordu. Arkadiy'in sözü nereye getireceğini anlayamıyor, bir şey bekliyordu sanki...</p>
		  <p class="normal">Arkadiy gücünü toparladıktan sonra devam etti:</p>
		  <p class="normal">— Sizi şaşırttığımın farkındayım. Ama benim bu duygum birtakım nedenlerle... dikkat ediniz, birtakım nedenlerle diyorum... sizinle ilgili. (Arkadiy bataklığa girmiş, her adım attıkça batağa daha çok battığını hisseden, ama gene de karşı kıyıya geçmek umuduyla ilerlemekte acele eden bir insanın ruh haliyle konuşuyordu.) Hatırlıyor musunuz, dün beni yeterince ciddi olmamakla suçluyordunuz. Bu tür sitemler, onu artık hak etmedikleri zamanlar bile, çok sık yapılır gençlere... Kendime güvenebilseydim... (Arkadiy umutsuzca "Yardım et bana, hadi yardım et!" diye geçiriyordu içinden. Ama Katya hâlâ dönüp bakmıyordu ona.) Bir umut olsaydı içimde...</p>
		  <p class="normal">Tam o anda Anna Sergeyevna'nın pürüzsüz sesi duyuldu:</p>
		  <p class="normal">— Bu söylediğinize inanabilseydim keşke...</p>
		  <p class="normal">Hemen sustu Arkadiy. Katya'nın yüzü bembeyaz oldu. Revakı örten fundalığın içinde bir patika vardı. Anna Sergeyevna'yla Bazarov o patikadan geçiyordu. Katya'yla Arkadiy onları görmüyor ama seslerini, giysilerinin hışırtısını, soluk alışlarını açıkça duyuyorlardı. Anna Sergeyevna'yla Bazarov birkaç adım daha attıktan sonra, kasten yapar gibi, revakın tam karşısındaki sıraya oturdular.</p>
		  <p class="normal">Anna Sergeyevna devam ediyordu:</p>
		  <p class="normal">— Gördünüz mü, ikimiz de yanılmışız. İkimizin de ilk gençlik yılları geride kaldı artık; özellikle benimki... İkimiz de yeterince yaşadık, yorulduk... İkimiz de –merasime ne gerek var?– zeki insanlarız: Başlangıçta birbirimizden hoşlandık, önce karşılıklı ilgi... sonra da...</p>
		  <p class="normal">— Sonra da ben çuvalladım... dedi Bazarov.</p>
		  <p class="normal">— Aramıza giren soğukluğun nedeninin bu olmadığını biliyorsunuz. Nasıl olduysa oldu işte, birbirimize ihtiyacımız kalmadı; asıl neden bu işte. Çok, nasıl söylesem... çok benzerdik. Anlayamadık öyle olduğunu. Arkadiy ise, tersine...</p>
		  <p class="normal">Bazarov,</p>
		  <p class="normal">— Ona var mı ihtiyacınız? diye sordu.</p>
		  <p class="normal">— Yeter, Yevgeniy Vasilyiç. Onun bana karşı ilgisiz olmadığını söylüyorsunuz; benden hoşlandığını sezer gibiydim zaten. Ama ancak teyzesi olabileceğimi biliyorum; yine de onu sık sık düşünmeye başladığımı saklamayacağım sizden. Onun bu genç, taptaze duygusunda hoş bir şey var...</p>
		  <p class="normal">Bazarov, Anna Sergeyevna'nın sözünü kesti:</p>
		  <p class="normal">— Burada çekicilik sözcüğünü kullanmalıydınız. (Sakin ama boğuk sesinde gizli bir öfke vardı.) Arkadiy dün bir şey saklamaya çalışıyordu benden sanki... Sizden de, kız kardeşinizden de hiç söz etmiyordu... Çok önemli bir belirti bu.</p>
		  <p class="normal">— Arkadiy, Katya ile kardeş gibidir, dedi Anna Sergeyevna. Belki böylesine bir yakınlaşmaya izin vermemeliyim ama, onun bu yanı hoşuma gidiyor.</p>
		  <p class="normal">Bazarov sözcükleri uzatarak,</p>
		  <p class="normal">— Bunu... bir abla mı söylüyor? dedi.</p>
		  <p class="normal">— Evet, elbette... Peki ama ne duruyoruz burada? Hadi gidelim. Ne tuhaf şeyler konuşuyoruz değil mi? Sizinle böyle şeyler konuşacağımı düşünebilir miydim hiç? Biliyorsunuz, korkuyorum sizden... Öte yandan, size inanıyorum, güveniyorum da, çünkü özünüzde çok iyi bir insansınız.</p>
		  <p class="normal">— Önce, artık iyi biri değilim Anna Sergeyevna; sonra sizin gözünüzde bütün anlamımı yitirdim, oysa siz bana iyi biri olduğumu söylüyorsunuz... Ölmüş birinin başına çiçekten taç yapıp koymak gibi bir şey bu.</p>
		  <p class="normal">— Yevgeniy Vasilyeviç, elimizde değil... diye başlamıştı Anna Sergeyevna.</p>
		  <p class="normal">Ama bir rüzgâr esti o anda, yaprakları hışırdattı ve Anna Sergeyevna'nın sözcüklerini alıp götürdü.</p>
		  <p class="normal">Bir süre sonra Bazarov'un şöyle dediği duyuldu.</p>
		  <p class="normal">— Ne olsa özgürsünüz Anna Sergeyevna...</p>
		  <p class="normal">Sonra bir şey duyulmaz oldu, ayak sesleri uzaklaştı... bir sessizlik oldu...</p>
		  <p class="normal">Arkadiy Katya'ya döndü. Katya hâlâ öyle oturuyordu. Yalnızca başını biraz daha önüne eğmişti, o kadar.</p>
		  <p class="normal">Arkadiy, ellerini ovuşturarak:</p>
		  <p class="normal">— Katerina Sergeyevna, dedi titreyen bir sesle, ömrümün sonuna kadar seveceğim sizi ve sizden başka kimseyi sevmeyeceğim. Demin size bunu söylemeye çalışıyordum işte, ne düşündüğünüzü öğrenmek istiyordum, benimle evlenmenizi isteyecektim... Çünkü zengin de değilim, sizin için her türlü fedakârlığa hazır olduğumu da hissediyorum... Bir cevap vermeyecek misiniz? Bana inanmıyor musunuz? Düşünmeden konuştuğumu mu sanıyorsunuz? Ama şu son günleri düşünün bir! Uzun zamandır her şeyin farklı olduğunu anlamış olmalısınız. Anlayın beni, her şey gerilerde kaldı artık, iz bırakmadan yok oldu gitti. Yüzüme bakıp tek bir şey söyleyin bana... Sizi seviyorum... seviyorum... İnanın bana!</p>
		  <p class="normal">Katya ciddi, aydınlık bakışını Arkadiy'in yüzüne dikti, uzun uzun düşündükten sonra hafiften gülümseyerek mırıldandı:</p>
		  <p class="normal">— Evet.</p>
		  <p class="normal">Birden ayağa kalktı Arkadiy.</p>
		  <p class="normal">— Evet! Evet dediniz Katerina Sergeyevna! Hangi anlamda kullandınız bu sözcüğü? Sizi sevdiğim, bana inandığınız anlamında mı... yoksa... yoksa... söyleyemeyeceğim...</p>
		  <p class="normal">— Evet, diye tekrarladı Katya.</p>
		  <p class="normal">Bu "evet" sözcüğünün ne anlama geldiğini sonunda anlamıştı Arkadiy. Katya'nın iri, güzel ellerini tuttu, heyecandan titreyerek kalbinin üzerine bastırdı. Ayakta zor duruyordu. Yalnızca "Katya, Katya," diye tekrarlayabiliyordu. Katya ise, kendi gözyaşlarına sessizce gülümseyerek çocuk gibi ağlamaya başlamıştı. Sevdiğinin gözlerinde böyle gözyaşları görmemiş olanlar, insanın kalbi minnettarlıkla ve çekingenlikle titrerken dünyada ne denli büyük mutlulukların olabileceğinden habersizdirler.</p>
		  <p class="normal">Anna Sergeyevna ertesi gün sabah erkenden uşağı yollayıp Bazarov'u odasına çağırdı ve gülmeye çalışarak, katlı bir kâğıt uzattı ona. Arkadiy'in ona yazdığı bir mektuptu bu. Ondan kız kardeşiyle evlenmesine izin vermesini istiyordu. Bazarov bir solukta okudu mektubu ve içinde birden kabaran öfkeli sevinci dışavurmamak için kendini zorlayarak,</p>
		  <p class="normal">— Gördünüz mü? dedi. Oysa daha dün onun Katerina Sergeyevna'yı bir kardeş gibi sevdiğini söylüyordunuz. Bu durumda ne yapmayı düşünüyorsunuz?</p>
		  <p class="normal">Anna Sergeyevna gülmeyi sürdürerek karşılık verdi:</p>
		  <p class="normal">— Ne yapmamı öneriyorsunuz?</p>
		  <p class="normal">Bazarov da gülerek,</p>
		  <p class="normal">— Bence, dedi. (Oysa gülecek durumda değildi ve Anna Sergeyevna gibi o da ciddi olmak istiyordu.) Bence gençlere mutluluk dilemekten başka yapabileceğiniz bir şey yok. Her bakımdan iyi bir kısmet; Kirsanov oldukça varlıklı biri. Babasının tek oğlu; babası da çok iyi biridir. Bu evliliğe karşı çıkmaz.</p>
		  <p class="normal">Odintsova odanın içinde dolaşıp duruyordu. Yüzü bir kıpkırmızı, bir bembeyaz oluyordu.</p>
		  <p class="normal">— Öyle mi dersiniz? dedi. Neden olmasın? Buna bir engel görmüyorum ben... Katya adına seviniyorum bile... Arkadiy Nikolayeviç'in adına da... Sanırım, babasından haber gelene kadar bekleyeceğim. Kendisini yollayacağım babasına. Gördünüz mü? Dün haklıymışım. İkimiz de yaşlandık artık... Nasıl olmuş da farkına varmamışım? Doğrusu şaşırdım!</p>
		  <p class="normal">Tekrar güldü Anna Sergeyevna. Başını öte yana çevirdi.</p>
		  <p class="normal">Bazarov,</p>
		  <p class="normal">— Günümüzde gençler çok uyanık olmaya başladı, dedi. (O da güldü ve bir an sustuktan sonra ekledi.) Hoşça kalın. Dilerim, bu işi en iyi biçimde sonlandırırsınız. Uzakta da olsam, sevineceğim buna...</p>
		  <p class="normal">Odintsova, Bazarov'a döndü birden.</p>
		  <p class="normal">— Ne o, gidiyor musunuz yoksa? Neden kalmıyorsunuz? Gitmeyin, kalın... Sizinle konuşmak çok keyifli... Uçurumun kenarında dolaşmaya benziyor... Önce korkar insan orada olmaktan, ama sonra nedense cesaretlenir. Gitmeyin, kalın.</p>
		  <p class="normal">— Önerinize teşekkürler Anna Sergeyevna. Güzel konuşma yeteneğim için kullandığınız övgü dolu sözcükler için de teşekkürler. Ama bana yabancı ortamda gereğinden fazla kaldığım kanısındayım. Uçan balıklar bir süreliğine havada kalabilirler, ama sonra gene suya dalmak zorundadırlar. İzin verin, ben de kendi doğal ortamıma dalayım.</p>
		  <p class="normal">Bazarov'un yüzüne baktı Odintsova. Solgun yüzünde acı bir gülümseme dolaşıyordu. Anna Sergeyevna, "Seviyor beni bu adam!" diye geçirdi içinden. Acıdı Bazarov'a, içten bir tavırla elini uzattı ona.</p>
		  <p class="normal">Anna Sergeyevna'nın içinden geçeni anlamıştı Bazarov. Bir adım geri çekilip,</p>
		  <p class="normal">— Hayır! dedi. Yoksul biriyim ben, ama şimdiye kadar hiç sadaka kabul etmedim. Hoşça kalınız efendim ve sağlıcakla kalınız.</p>
		  <p class="normal">Anna Sergeyevna elinde olmayan bir hareket yaptı.</p>
		  <p class="normal">— Bunun son görüşmemiz olmadığını biliyorum, dedi.</p>
		  <p class="normal">Bazarov,</p>
		  <p class="normal">— Her şey olasıdır dünyada, diye karşılık verdi ve odadan çıktı.</p>
		  <p class="normal">Aynı gün, yere çömelmiş, valizini toplarken şöyle diyordu Arkadiy'e:</p>
		  <p class="normal">— Bir yuva kurmaya karar verdin demek? Neden olmasın? Güzel iş. Ama bana yalan söylemene hiç gerek yoktu. Çok daha değişik bir davranış beklerdim senden. Belki senin bile haberin yoktu bundan?</p>
		  <p class="normal">Arkadiy,</p>
		  <p class="normal">— Maryino'dan ayrılırken böyle bir şey yoktu aklımda, dedi. Peki ama sen neden yalan söylüyorsun? "İyi iş," diyorsun. Sanki evlilik üzerine ne düşündüğünü bilmiyormuşum gibi...</p>
		  <p class="normal">— Ah sevgili dostum! Böyle bir şeyi nasıl söyleyebiliyorsun? Görüyorsun ne yaptığımı... Valizimde boş yer vardı, saman dolduruyorum oraya. Yaşam valizimiz de öyledir işte; içinde boş yer kalmaması için eline ne geçerse dolduracaksın. Aklına bir şey gelmesin sakın. Katerina Sergeyevna ile ilgili ne düşündüğümü söylemiştim sana. Hatırlıyorsundur. Başka herhangi bir kız, sırf akıllıca soluk alabildiği için zeki sayılıyorken, seninki kendini tutmayı becerebiliyor; hem öyle iyi beceriyor ki, seni avucunun içine alacak... Öyle olması da gerekir zaten. (Bazarov valizinin kapağını kapayıp ayağa kalktı.) Şu anda, vedalaşırken bir kez daha söyleyeyim sana... Birbirimizi aldatmamıza hiç gerek yok... bir daha görüşmeyeceğimizi sen de biliyorsun... Akıllılık ettin; bizim acılarla dolu, zor, yapayalnız yaşamımız için yaratılmamışsın sen. Ruhunda atılganlık da, acımasızlık da yok; sadece gençlik ateşi ve cesareti var ki bizim işimiz için bu kadarı yeterli değil. Senin gibi soylulardan çıtkırıldım bir uysallıktan veya çıtkırıldım bir öfkeden başka bir şey beklenmez dostum. Oysa hiçbir anlamı yoktur bunların. Sözgelimi, sizler dövüşmez ve bu nedenle iyi insanlar sayarsınız kendinizi; bizlerse savaşmak isteriz! Evet, işin güçlüğü burada işte! Bizim tozumuz kör eder sizi, çamurumuz baştan aşağı kirletir; ayrıca, büyümedin sen henüz, küçüksün daha... Elinde olmadan beğeniyorsun kendini. Kendi kendine sitem etmekten hoşlanıyorsun. Oysa biz sıkılırız böyle şeylerden, başka şeyler gereklidir bizim için! Kırıp parçalamak isteriz diğer insanları! Sen tatlı bir çocuksun; ama hepi topu yumuşak, liberal bir bey oğlusun. Babamın dediği gibi, volatu...</p>
		  <p class="normal">Arkadiy üzgün,</p>
		  <p class="normal">— Temelli mi vedalaşıyorsun benimle Yevgeniy? diye sordu. Bana söyleyeceğin başka bir şey yok mu peki?</p>
		  <p class="normal">Bazarov ensesini kaşıdı.</p>
		  <p class="normal">— Var Arkadiy, başka söyleyeceklerim de var. Ama söylemeyeceğim, çünkü romantik, saçma sözler... İyisi mi bir an önce evlen; yuvanla ilgilen, elinden geldiğince de çok çocuk yap. Çocukların iyi bir zamanda dünyaya gelecekleri için zeki olacaklar... benim, senin gibi değil. Oo! Bakıyorum atlar hazır. Vakit tamam. Herkesle vedalaştım... Ne dersin? Kucaklaşalım mı?</p>
		  <p class="normal">Arkadiy koşup sarıldı eski öğretmeninin ve dostunun boynuna, sel gibi gözyaşlarına boğuldu birden.</p>
		  <p class="normal">Bazarov sakin bir tavırla,</p>
		  <p class="normal">— Gençlik bu işte! dedi. Evet, Katerina Sergeyevna'ya güvenim sonsuz. Gör bak nasıl avutacak seni. (Arabaya bindikten sonra ekledi.) Hoşça kal kardeşim! (Damda yan yana konmuş iki alacakargayı gösterdi Arkadiy'e.) Şunlara bak da öğren!</p>
		  <p class="normal">— Ne öğreneceğim onlardan?</p>
		  <p class="normal">— Ne mi? Doğal bilimlerde o kadar zayıf mısın? Alacakargaların, aile bağları en güçlü kuşlar olduğunu bilmiyor musun yoksa? İşte onları örnek al kendine!.. Hoşça kalınız sinyor.</p>
		  <p class="normal">Araba tıngırdayarak yola koyuldu.</p>
		  <p class="normal">Haklıydı Bazarov. Daha o akşam Katya ile konuşurken öğretmenini bütünüyle unutmuştu Arkadiy. Yavaş yavaş Katya'nın etkisi altına giriyordu. Katya da farkındaydı bunun ve hiç de yadırgamıyordu. Bir gün sonra Arkadiy'in Maryino'ya, Nikolay Petroviç'i görmeye gitmesi gerekiyordu. Anna Sergeyevna gençleri fazla sıkmamaya çalışıyor, ama ayıp olmasın diye onları uzun süre yalnız da bırakmıyordu. Yakın evlilik haberini duyunca ağlamaklı bir öfkeye kapılan prensesi de ustalıkla uzaklaştırıyordu onlardan. Anna Sergeyevna başlangıçta onların mutluluğunu görmenin kendisine biraz ağır geleceğinden korksa da, bunun tam tersi olmuştu: Bu görüntünün ona ağır gelmemesi bir yana, ilgisini çekmeye, duygulandırmaya bile başlamıştı. Buna hem seviniyordu Anna Sergeyevna, hem üzülüyordu. "Bazarov haklıymış," diye düşünüyordu. "Yalnızca merak var bende, bir de huzurlu olmak isteği ve bencillik..."</p>
		  <p class="normal">— Çocuklar! diyordu yüksek sesle, söyleyin bana, yapmacık bir duygu mudur aşk?</p>
		  <p class="normal">Ne var ki, Katya da, Arkadiy de onun ne demek istediğini anlayamıyorlardı bile. Ondan çekiniyorlardı. Kulak misafiri oldukları Bazarov'la konuşması çıkmıyordu akıllarından. Ama kısa bir süre sonra rahatlatmıştı onları Anna Sergeyevna. Bu zor da olmamıştı onun için: Kendi de rahatlamış, sakinleşmişti çünkü.</p>
</body>
</html>