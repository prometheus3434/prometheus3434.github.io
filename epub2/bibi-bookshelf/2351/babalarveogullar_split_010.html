<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_7">VII</h1>
		  <p class="normal">Pavel Petroviç Kirsanov, öğrenimini önce küçük kardeşi Nikolay gibi evde gördü, sonra soylular askeri okuluna girdi. Çocukluğundan beri güzelliğiyle dikkati çekerdi; ayrıca kendine güvenen, biraz alaycı, kırıcı şakalar yapan bir çocuktu ya, herkes severdi onu. Subay çıktıktan sonra her yerde görülmeye başlamıştı. Herkes el üstünde tutuyordu onu; o da çocukça davranışlarda bulunuyor, hatta kimi zaman aptalca şeyler yapıyor, saçmalıyordu ama bütün bunlar ona yakışıyordu. Kadınlar onun için deli oluyor, erkekler arkasından züppe diyor ama için için de kıskanıyorlardı. Daha önce söylediğimiz gibi, kardeşiyle aynı dairede oturuyordu; kendisine hiç benzemiyor olsa da, gerçekten seviyordu kardeşini. Nikolay Petroviç hafifçe aksardı; pek belirgin olmayan yüz hatları hoş, ama biraz hüzünlüydü. Pek iri sayılamayacak simsiyah gözleri, seyrek, yumuşak saçları vardı. Dehşetli tembeldi, ama okumayı seviyor, sosyeteden uzak duruyordu. Pavel Petroviç'se hiçbir akşamı evde geçirmezdi; cesareti, çevikliğiyle ünlüydü (sosyete gençleri arasında jimnastik yapmayı moda haline getiren oydu) ve topu topu beş-altı Fransızca kitap okumuştu. Daha yirmi sekiz yaşında yüzbaşı olmuştu, önünde parlak bir gelecek vardı. Birden her şey değişiverdi.</p>
		  <p class="normal">O sıralar Petersburg sosyetesinde, herkesin hâlâ unutamadığı, Prenses R. diye bir kadın boy göstermeye başlamıştı. Prensesin kültürlü, kibar, ama biraz aptalca bir kocası vardı; çocukları da yoktu. Kadın durup dururken ikide bir yurtdışına gidiyor, sonra gene Rusya'ya dönüyor, genelde tuhaf bir yaşam sürüyordu. Aptal bir koket olarak tanınmıştı; her çeşit eğlenceye düşkündü, bitkin düşene kadar dans ediyor, akşam yemeğinden önce yarı karanlık konuk salonunda kabul ettiği genç erkeklerle kahkahalarla gülüşüp şakalaşıyor, geceleriyse ağlıyor, dualar ediyor ve huzuru bir yerde bulamıyor, odasında sık sık ellerini üzüntü içinde ovuşturarak sabahlara kadar aşağı yukarı dolaşıp duruyor veya yüzü bembeyaz, buz gibi soğuk, elinde bir dua kitabıyla oturuyordu. Ertesi gün yeniden bir sosyete kadını oluyor, gene gezip dolaşıyor, söyleşip gülüyor, karşısına çıkan en küçük eğlenceye bırakıyordu kendini. Vücudu son derecede güzeldi; saçları altın rengiydi ve altın gibi ağır bir biçimde dizlerinden aşağıya dek dökülüyordu, fakat hiç kimse ona güzel demezdi. Yüzünde yalnızca gözleri güzeldi, hatta gözleri de değil (iri değillerdi, üstelik griydiler) gözlerinin canlı, derin, kaygısız, cesur, hüzne benzeyen dalgın ve esrarlı bakışıydı güzel olan. Ağzından en anlamsız laflar dökülürken bile olağanüstü bir parıltısı vardı bakışının. Çok şık giyinirdi. Pavel Petroviç onunla bir baloda karşılaşmış, birlikte mazurka oynamışlardı; dans boyunca kadının ağzından akıllıca tek sözcük çıkmamış olmasına karşın, gene de tutuldu ona Pavel Petroviç. Bu konuda başarılara alışık olduğu için, kısa zamanda amacına ulaştı; ne var ki, başarıya öylesine kolay ulaşması soğutmadı kadından Pavel Petroviç'i. Tersine, kadın her şeyiyle kendini ona verdiği anlarda bile, onda ulaşamadığı, kimsenin ulaşamayacağı başka bir şey varmış gibi acı duyarak daha tutkulu, daha sıkı bağlandı ona. Ne gizliydi bu ruhta... Tanrı bilir! Sanki kendisinin de bilmediği birtakım gizemli güçlerin etkisindeydi kadın; bu güçler onunla istedikleri gibi oynuyor, kıt zekâsı bu güçlerle başa çıkmasına yetmiyordu. Tüm davranışları bir saçmalıklar silsilesiydi; kocasının haklı olarak kuşkulanmasına neden olabilecek mektuplar yalnızca, hemen hiç tanımadığı Pavel Petroviç'e yazdığı mektuplardı. Acı veriyordu ona sevgisi: Kahkahalar atmıyordu artık, seçtiği erkekle şakalaşmıyordu, yalnızca anlattıklarını dinliyor, şaşkın şaşkın yüzüne bakıyordu. Kimi zaman, çoğunlukla ansızın bu şaşkınlığı soğuk bir korkuya dönüşüyor, yüzünde ölüm benzeri, yabani bir ifade beliriyordu; yatak odasına kapanıyor, oda hizmetçisi kulağını anahtar deliğine dayayınca onun boğuk hıçkırıklarını duyabiliyordu. Kirsanov, hoş bir buluşmadan sonra eve dönerken içinde çoğu zaman, sonuçta başarısız olmanın yüreğine sapladığı o acı hüznü hissetmişti. "Daha ne istiyorum?" diye sorup dururdu kendi kendine, yüreğinde bir sızıyla. Bir gün taşına sfenks oyulmuş bir yüzük armağan etti ona. Kadın,</p>
		  <p class="normal">— Nedir bu? Bir sfenks mi? diye sordu.</p>
		  <p class="normal">— Evet, dedi Pavel Petroviç. Ve bu sfenks sizsiniz.</p>
		  <p class="normal">— Ben mi? dedi kadın. (Ve gizemli bakışını ağır ağır kaldırıp Pavel Petroviç'in yüzüne boş boş baktıktan sonra manasız bir gülümsemeyle ekledi.) Biliyor musunuz, çok gurur verdi bana bu!</p>
		  <p class="normal">Prenses R. onu severken bile acı çekiyordu Pavel Petroviç; kadın ondan soğuduğundaysa (kısa bir zaman sonra olmuştu bu) neredeyse aklını yitirecekti. Acılar içinde kıvranıyor, kıskançlık krizleri geçiriyor, kadına rahat vermiyor, nereye gitse onu izliyordu; kadın sonunda bu amansız takipten bıktı ve yurtdışına kaçtı. Pavel Petroviç ordudan ayrıldı, arkadaşlarının ricalarına, komutanlarının öğütlerine aldırmadan, prensesin arkasından yurtdışına gitti; kâh prensesin arkasından koşarak, kâh bilerek ondan uzaklaşarak dört yıl kaldı yaban ellerde. Kendinden utanıyor, iradesinin zayıflığına kızıyordu... Ama hiçbiri işe yaramıyordu. Kadının o anlaşılmaz, handiyse anlamsız, ama büyüleyici görüntüsü ruhunun derinliklerine işlemişti. Baden'de nasılsa gene bir araya gelmişlerdi; kadın, onu daha önce hiç o kadar tutkulu sevmemiş gibiydi... Ne var ki, bir ay sonra her şey bitti gene: Alev son bir kez parlamış ve temelli sönmüştü. Kaçınılmaz ayrılık zamanının geldiğini hisseden Pavel Petroviç kadının hiç değilse arkadaşı olarak kalmayı denedi; böyle bir kadınla arkadaş olunabilirmiş gibi... Prenses sessizce ayrıldı Baden'den ve ondan sonra Kirsanov'la karşılaşmaktan sürekli olarak kaçtı. Kirsanov'sa Rusya'ya dönüp eski yaşamını sürdürmeyi denedi ama beceremedi. Sarhoş gibi oradan oraya dolaşıp durmaya başladı; hâlâ akşamları çıkıyor, sosyetenin yabancısı olmayan biri olarak toplantılara katılıyordu. Övünebileceği yeni iki üç gönül ilişkisi de olmuştu, gel gelelim artık ne kendinden ne de başkalarından bir şey bekleyecek haldeydi. Bir girişimde de bulunmuyordu. Yaşlanmış, saçları kırlaşmıştı; akşamları kulüpte bekâr erkekler arasında can sıkıntısı çekmek, tartışmalara ilgisizce katılmak onun için bir gereksinim olmuştu artık, ki bu da bilindiği üzere, kötüye işaretti. Tabii ki evlenmeyi düşünmüyordu. Böylece aradan renksiz, bomboş on yıl geçti, hem de korkunç bir hızla... Zaman hiçbir yerde Rusya'da olduğu kadar hızlı geçmez. Anlatıldığına göre, yalnızca cezaevinde daha hızlı geçermiş. Bir gün kulüpte yemek yerken Prenses R.'nin öldüğünü öğrendi Pavel Petroviç. Paris'te, aklını yitirmeye az kalmış bir durumda ölmüştü. Bunu duyunca masadan kalktı, kâğıt oynayanların çevresinde, arada bir çakılı gibi durarak kulübün odalarında uzun süre dolaştı durdu ama her zamankinden erken dönmedi eve. Bir süre sonra adına postalanmış bir paket aldı: İçinde prensese verdiği yüzük vardı. Sfenksin üzerine bir haç kazımıştı prenses ve Pavel Petroviç'e bilmecenin bu haç olduğunu söylemelerini istemişti.</p>
		  <p class="normal">Bu olay 48 yılının başlarında, Nikolay Petroviç'in karısının ölümünden sonra Petersburg'a geldiği sırada olmuştu. Kardeşinin köye yerleşmesinden bu yana Pavel Petroviç hemen hiç görüşmemişti onunla: Nikolay Petroviç'in düğünü Pavel Petroviç'in prensesle tanışmasının ilk günlerine rastlamıştı. Yurtdışından döndükten sonra kardeşinin yanında iki ay kalmak, onun mutluluğuyla mutlu olmak niyetiyle köye gitmiş ama ancak bir hafta kalabilmişti orada. İki kardeşin durumu çok farklıydı. 48'de bu fark o kadar büyük değildi artık: Nikolay Petroviç karısını kaybetmişti, Pavel Petroviç de anılarını... Prensesin ölümünden sonra onu düşünmemeye çalışıyordu Pavel Petroviç. Oysa Nikolay'ın içinde güzel geçmiş günlerin anısı vardı, oğlu da günden güne büyüyordu. Pavel Petroviç'se, gençlik yıllarının artık geride kaldığı, yaşlılığınsa henüz başlamadığı o bulanık, alacakaranlık günlere, umutlara benzeyen hüzünlerin, hüzünlere benzeyen umutların dönemine yapayalnız bir bekâr olarak giriyordu.</p>
		  <p class="normal">Herhangi birine kıyasla, Pavel Petroviç için o günler çok daha zordu: Geçmişini yitirmekle her şeyini yitirmişti.</p>
		  <p class="normal">Bir gün şöyle dedi ona Nikolay Petroviç:</p>
		  <p class="normal">— Benimle Maryino'ya (karısının anısına köyüne onun adını vermişti) gel demiyorum sana. Toprağı bol olsun, karım varken sıkılmıştın orada, sanırım şimdi sıkıntıdan patlarsın.</p>
		  <p class="normal">Pavel Petroviç,</p>
		  <p class="normal">— O zamanlar aptal ve mızmızdım. dedi. Artık akıllanmış olmasam da duruldum. Şimdi izin verirsen, senin yanında temelli kalmaya hazırım.</p>
		  <p class="normal">Nikolay Petroviç cevap olarak ağabeyini kucakladı. Ama Pavel Petroviç niyetini gerçekleştirmeye karar verdiğinde bu konuşmanın üzerinden bir buçuk yıl geçmişti. Bir gün gelip köye yerleştikten sonraysa bir daha ayrılmadı oradan; Nikolay Petroviç üç kışı Petersburg'da oğlunun yanında geçirdiğinde bile köyde kalmıştı. Okumaya kaptırmıştı kendini; daha çok İngilizce kitaplardı okuduğu, zaten yaşam biçimi de İngilizlerinki gibiydi. Komşularla seyrek görüşüyor, ancak seçimlere katılmak için kasabaya iniyor, orada da genellikle susuyor, arada bir, eskiye bağlı toprak sahiplerine liberal çıkışlarla gözdağı vermekle yetiniyor, yeni kuşağın temsilcilerindense uzak duruyordu. İki taraf da onun pek kibirli biri olduğunu düşünüyordu; ama şu özelliklerinden ötürü saygı da duyuyorlardı: Seçkin, soylu davranışları vardı, kadınlar konusunda çok başarıları olduğu söyleniyordu, çok şık giyiniyor, her zaman kasabanın en güzel otelinin en pahalı odasında kalıyor, genelde güzel yemekler seçiyor (hatta bir keresinde Wellington'la birlikte Louis-Philippe'in evinde akşam yemeği yediğini söylüyorlardı), gümüş tuvalet çantasıyla portatif banyo küvetini nereye gitse yanında götürüyor, her zaman olağanüstü, son derece "nefis" kokuyordu; vist oyununda ustaydı ve her zaman kaybediyordu... Nihayet, kusursuz dürüstlüğü için saygı duyuyorlardı ona. Kadınlar büyüleyici bir melankolik olarak görüyorlardı onu, ama kadınlarla ilgilendiği yoktu onun artık...</p>
		  <p class="normal">Öyküsünü bitirdiğinde şöyle dedi Arkadiy:</p>
		  <p class="normal">— Amcam konusunda ne kadar haksız olduğunu görüyorsun işte Yevgeniy! Bütün parasını vererek babamı kaç kez felaketten kurtardığındansa hiç söz etmiyorum. Belki bilmiyorsundur, çiftliği aralarında paylaşmış falan da değiller; ayrıca, herkese seve seve yardım eder amcam. Her zaman da köylülerin yanındadır. Tamam, onlarla konuşurken yüzünü ekşitir biraz ve burnuna kolonya çeker ama...</p>
		  <p class="normal">Bazarov sözünü kesti Arkadiy'in,</p>
		  <p class="normal">— Besbelli bir şey: Sinir hastası.</p>
		  <p class="normal">— Olabilir ama tertemiz bir kalbi vardır. Ayrıca hiç de aptal değildir. Ne yararlı öğütler vermiştir bana... Özellikle... Özellikle kadınlar konusunda.</p>
		  <p class="normal">— Vay vay! Sütten ağzı yanan, yoğurdu üfleyerek yer. Biliriz öylelerini!</p>
		  <p class="normal">Arkadiy sürdürdü konuşmasını,</p>
		  <p class="normal">— Neyse, anlayacağın, çok mutsuz bir insandır. İnan bu sözüme. Küçümsemek günahtır onu.</p>
		  <p class="normal">— Küçümseyen kim? diye itiraz etti Bazarov. Ama gene de şunu söyleyeceğim, tüm hayatını bir kadının aşkına yatıran, kaybedince de çöken, artık hiçbir işe yaramayacak kadar kendini bırakan, hayata küsen bir erkek, erkek değildir. Onun mutsuz olduğunu söylüyorsun. Benden iyi bilirsin sen bunu, ama apttalıktan tamamen kurtulamamış. Kalıbımı basarım, Galignani'yi okuduğu, her ay bir köylüyü kırbaçlanmaktan kurtardığı için bir işe yaradığını sanıyordur.</p>
		  <p class="normal">— Ama gördüğü eğitimi, yetiştiği dönemi unutma, dedi Arkadiy.</p>
		  <p class="normal">— Gördüğü eğitim mi? Her insan kendi kendini eğitmek zorundadır; sözgelimi, benim gibi... Döneme gelince, neden yetiştiğim döneme bağlı olacakmışım? Varsın o bana bağlı olsun. Hayır kardeşim, bütün bunlar boş şeyler, gevşeklik... Hem kadınla erkek arasındaki gizemli ilişki neyin nesidir? Bu ilişkinin ne olduğunu biz fizyolojistler iyi biliriz. Gözün anatomisini incele bakalım, gizemli bakış dediğin şey nereden geliyormuş? Bütün bunlar romantizm, saçmalık, çürümüşlük, sanat yapma hevesi. İyisi mi gel seninle şu böceğe bakalım.</p>
		  <p class="normal">İki arkadaş kalkıp, Bazarov'un daha şimdiden cerrah ilaçları kokusuyla ucuz tütün kokusu sinmiş odasına yürüdü.</p>
</body>
</html>