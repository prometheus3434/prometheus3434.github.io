<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>babalarveogullar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_11">XI</h1>
		  <p class="normal">Yarım saat sonra Nikolay Petroviç çok sevdiği kameriyede oturuyordu. Bir hüzün vardı içinde. Önce, oğluyla arasında bir kopma olduğunu açıkça ilk kez anlıyordu; bu kopmanın giderek artacağını da hissediyordu. Demek Petersburg'da kışları o yeni kitapların başında günlerce boşuna oturmuştu, gençlerin sohbetlerini boşuna dinlemişti, onların ateşli konuşmalarının arasına kendi sözcüklerini sıkıştırdığında boşuna sevinmişti. "Ağabeyim bizim haklı olduğumuzu söylüyor," diye düşünüyordu, "Her türlü gururu bir yana bırakarak düşünürsek, bence de onlar gerçeğe bizden daha uzak, ama öte yandan şunu da hissediyorum: Bizde olmayan, bize karşı üstünlük kurmalarını sağlayan bir şey de var onlarda... Gençlik olabilir mi bu? Hayır! Tek başına gençlik olamaz. Bu üstünlük, toprak sahipliği izlerinin onlarda bizdekinden daha az bulunmasından olabilir mi?"</p>
		  <p class="normal">Nikolay Petroviç başını önüne eğdi, yüzünü ovaladı.</p>
		  <p class="normal">Tekrar düşünmeye başladı: "Peki ya şiiri yadsımak? Sanattan, doğadan etkilenmemek..."</p>
		  <p class="normal">Doğadan etkilenmemenin nasıl bir şey olduğunu anlamak ister gibi çevresine bakındı. Hava kararmak üzereydi, güneş bahçeden yarım versta ötedeki küçük titrek kavak korusunun ardına inmişti: Koruluğun gölgesi kıpırtısız tarlaların uzaklarına doğru uzanıyordu. Koru boyundaki loş, dar patikada beyaz atlı bir köylü tırısla gidiyordu: Gölgede olmasına karşın, omzundaki yamaya varıncaya kadar her şeyiyle açık seçik görünüyordu. Atın ayakları da hoş bir biçimde bir görünüp bir kayboluyordu. Koruya öte yandan dalıp bu yandan çıkan güneş ışınları çıkışta titrek kavakların bedenlerini öylesine ılık bir ışığa boğuyordu ki, uzaktan bakınca çam bedenlerini andırıyorlardı; gurubun kızıllığına boğulmuş masmavi göğün altında yaprakları da handiyse mavi bir renk alıyordu. Kırlangıçlar uçuşuyordu yukarılarda; rüzgâr bütünüyle kesilmişti; gecikmiş arılar uykulu, tembel dolaşıyorlardı leylaklar üzerinde; yana doğru uzamış tek başına bir dalın üzerinde bir böcek kümesi bir sütun gibi dolanıp duruyordu. Nikolay Petroviç "Bütün bunlar ne güzel, Tanrım!" diye geçirdi içinden ve o anda az kalsın çok sevdiği bir şiir dökülüyordu dudaklarından... ama Arkadiy'i, "Stoff und Kraft"ı hatırlayınca sustu; oturmayı, kendini yalnız düşüncelerin hüzünlü, tatlı oyununa bırakıp oturmayı sürdürdü. Hayallere dalmayı severdi, köy hayatı da bu yeteneğini geliştirmişti. Daha kısa bir süre önce handa oğlunu beklerken böyle hayal kuruyordu, oysa o zamandan bu yana ne çok şey değişmişti. O anda belirsiz olan ilişkiler su yüzüne çıkmıştı... hem de nasıl! Merhum karısı geldi gene aklına. Ama onu uzun yıllar tanıdığı gibi hamarat, iyi bir ev hanımı olarak değil de, ince belli, masum ve meraklı bakışlı, çocuksu boynunun yukarısında sıkıca bağlanmış saç örgüsüyle genç bir kız olarak düşündü. Onu ilk kez görüşünü hatırladı. O zamanlar henüz öğrenciydi. Onunla oturduğu evin merdiveninde karşılaşmış, kazayla çarpmış, özür dilemek amacıyla dönüp "Pardon monsieur,"<a href="babalarveogullar_split_032.html#footnote-600-15" id="footnote-600-15-backlink" name="footnote-600-15-backlink">[15]</a> demişti; kızsa başını önüne eğip gülümsemiş, sonra birden korkmuş gibi basamakları koşarak çıkmış, ama merdivenin dönemecinde durmuş, ona çabucak bir göz attıktan sonra ciddi bir tavır takınıp kıpkırmızı olmuştu. Arkasından ilk ürkek ziyaretler, yarım konuşmalar, yarım gülümsemeler, yarı şaşkınlıklar, hüzünler, heyecanlar ve nihayet o soluk kesen mutluluk... Nereye uçup gitmişti bütün bunlar? Evlenmişlerdi, dünyada çok az insanın olabildiği kadar mutluydu Nikolay Petroviç... "Ama," diye düşünüyordu şimdi, "o doyumsuz ilk anlar neden sonsuza dek sürmedi?"</p>
		  <p class="normal">Düşüncelerini kendi kendine açıklamaya çalışmıyordu, ama o mutlu günleri belleğinde daha güçlü bir şeyle tutmayı istediğini biliyor, Mariya'sının yakınlığını tekrar tatmak, onun sıcaklığını, soluğunu hissetmek istiyordu... ona öyle geliyordu ki, sanki üzerinde...</p>
		  <p class="normal">Birden yakın bir yerden Feniçka'nın sesi geldi:</p>
		  <p class="normal">— Nikolay Petroviç, neredesiniz?</p>
		  <p class="normal">Ürperdi Nikolay Petroviç. O anda ne bir acı ne de bir pişmanlık duymuştu içinde... Karısıyla Feniçka arasında bir karşılaştırma yapma olasılığını bile düşünemezdi, ama Feniçka'nın şimdi onu aramaya çıkmasına canı sıkılmıştı. Bu ses ona kır saçlarını, yaşlılığını ve bugünü hatırlatmıştı...</p>
		  <p class="normal">Sisli dalgalarının arasına henüz girdiği geçmişin o büyülü dünyası çalkalanarak yitip gitmişti.</p>
		  <p class="normal">— Buradayım, diye seslendi. Geliyorum, sen git.</p>
		  <p class="normal">"Toprak sahibi olmanın belirtileri işte," diye geçirdi içinden. Feniçka bir şey söylemeden başını uzatıp ona baktı ve uzaklaştı, Nikolay Petroviç hayallere dalıp gitmişken o arada gece olduğunu fark edince şaşırdı. Ortalık kararmış, sesler kesilmişti. Bir an Feniçka'nın soluk, küçücük yüzü geçmişti gözlerinin önünden. Eve gitmek için kalktı Nikolay Petroviç, ama göğsünde heyecanla titreyen kalbi durulacak gibi değildi. Bahçede ağır adımlarla yürümeye başladı; kâh dalgın dalgın önüne yere bakıyor, kâh gözlerini yıldızların kaynaştığı, göz kırptığı gökyüzüne kaldırıyordu. Uzun süre, yoruluncaya kadar yürüdü, ama içindeki huzursuzluk, sanki bir şeyleri arayan belirsiz, hüzünlü huzursuzluk bir türlü yatışmıyordu. Ah, o anda ruhunda olup biteni bilseydi nasıl alay ederdi onunla Bazarov! Arkadiy de suçlardı onu. Kırk dört yaşında bu adamın, toprak sahibi ve çiftçi bu beyefendinin gözlerinden yaşlar, nedensiz yaşlar akıyordu; viyolonselden yüz kat daha kötüydü bu...</p>
		  <p class="normal">Dolaşmayı sürdürüyordu Nikolay Petroviç; canı eve, aydınlık pencereleriyle ona öylesine candan bakan o huzur dolu, rahat yuvasına girmek istemiyordu. Karanlıktan, bahçeden, yüzüne vuran taze havanın verdiği duygudan ve o hüzünden, o endişeden ayrılacak gücü bulamıyordu bir türlü...</p>
		  <p class="normal">Patikanın bir dönemecinde Pavel Petroviç'le karşılaştı.</p>
		  <p class="normal">— Neyin var? diye sordu Pavel Petroviç. Hayalet gibi bembeyazsın. Hastasın galiba, neden hemen gidip yatmıyorsun?</p>
		  <p class="normal">Nikolay Petroviç ona içinde bulunduğu ruh halini kısaca anlattı ve uzaklaştı. Pavel Petroviç bahçenin sonuna kadar yürüdü. O da düşünüyor, arada bir gökyüzüne bakıyordu. Ne var ki, onun koyu renk güzelim gözlerinde yıldızların ışığından başka bir şey yansımıyordu. Romantik bir yaradılışı yoktu ve Fransızlarınki gibi insanlara uzak, tutkulu, kendini pek beğenen kuru ruhu hayal kurmaya yatkın değildi...</p>
		  <p class="normal">O gece Bazarov Arkadiy'e şöyle diyordu:</p>
		  <p class="normal">— Bak ne diyeceğim. Aklıma harika bir fikir geldi. Baban bugün ünlü bir tanıdığınızdan davet aldığını söylüyordu. Baban gitmeyecekmiş; gel biz gidelim ... kentine, nasıl olsa adam seni de davet etmiş. Baksana hava ne güzel... Gidip kenti de görmüş oluruz. Beş altı gün dolaşırız yeter!</p>
		  <p class="normal">— Oradan tekrar buraya mı döneceksin?</p>
		  <p class="normal">— Hayır, babamın yanına gitmem gerekiyor. Biliyorsun, ... kentinden otuz verstadır evi. Uzun zamandır görmüyorum onu, annemi de... İhtiyarları ziyaret etmeli. İkisi de iyidir, özellikle babam. Çok eğlencelidir. Tek çocuklarıyım.</p>
		  <p class="normal">— Çok mu kalacaksın orada?</p>
		  <p class="normal">— Sanmam. Herhalde çabuk sıkılır canım.</p>
		  <p class="normal">— Peki, dönüşte bize uğrayacak mısın?</p>
		  <p class="normal">— Bilmiyorum... Bakarız. Evet, ne diyorsun? Gidiyoruz değil mi?</p>
		  <p class="normal">Arkadiy isteksiz bir tavırla,</p>
		  <p class="normal">— Belki, dedi.</p>
		  <p class="normal">Arkadaşının bu önerisine çok sevinmişti, ama sevincini gizlemesinin uygun olacağını düşünmüştü. Boşuna nihilist değildi!</p>
		  <p class="normal">Ertesi gün iki arkadaş ... kentine gitmek üzere yola çıktılar. Maryino'nun gençleri gitmelerine üzüldü. Dunyaşa ağladı bile... Ama ihtiyarlar rahat bir soluk almıştı.</p>
</body>
</html>