<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ateizmi Anlamak</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="p1"><span> </span><span style="font-size: 1em;"> </span></p>

  <p class="p"><span><span><b class="calibre1">1. BÖLÜM</b></span></span></p>

  <p class="p1"><span> </span></p>

  <p class="p"><span><span><b class="calibre1">ATEİSTLERE SIKÇA SORULAN SORULAR VE CEVAPLARI</b></span></span></p>

  <p class="p1"><span> </span></p>

  <p class="p"><span><span><b class="calibre1">Ateizm nedir?</b></span></span></p>

  <p class="p1"><span> </span></p>

  <p class="p"><span><span>Ateizm, Tanrı inancının ve bununla bağlantılı ‘teist’ (göksel dinlerin bakış açısı) inançların reddidir.</span></span></p>

  <p class="p1"><span> </span></p>

  <p class="p"><span><span>Ateist, teizmin Tanrı'sının varlığının gösterilemeyeceğini, dolayısıyla tüm dayanaksız iddialar gibi temel ve varsayılan tavır olarak reddedilmesi gerektiğini düşünüyor da olabilir, böyle bir Tanrı'nın var olmadığının gösterilebileceğini düşünüyor da olabilir.</span></span></p>

  <p class="p1"><span> </span></p>

  <p class="p"><span><span>Gerekçesi ne olursa olsun, kişi eğer teist Tanrı'nın var olduğu fikrini reddediyorsa, ateisttir.</span></span></p>

  <p class="p1"><span> </span></p>

  <p class="p"><span><span>Dikkat edilirse burada en önemli ayrıntı, Tanrı kavramıdır.</span></span></p>

  <p class="p1"><span> </span></p>

  <p class="p"><span><span>İnternetin yaygınlaşmasından sonra sanal ortamda bu konularda çok tartışma yapılmıştır. Gerek Türkçe, gerek yabancı sitelerde yapılan teizm/ateizm tartışmaları sonucunda artık açıkça ortaya çıkmıştır ki, her insan Tanrı deyince aynı şeyi anlamamaktadır.</span></span></p>

  <p class="p1"><span> </span></p>

  <p class="p"><span><span>Dolayısıyla, ateistin konuya yaklaşımı, tartışılan Tanrı tanımına bağlı olacaktır.</span></span></p>

  <p class="p1"><span> </span></p>

  <p class="p"><span><span>Dikkat edilirse, burada reddedilen bu kavramın zihinlerdeki varlığı değildir. Zihinde var olan bir kavramın, dış dünyadaki varlığı iddiası reddedilmektedir. Aynen Noel Baba, Anka Kuşu, tek boynuzlu at gibi zihinlerde var olan ve tanımlı kavramların dış dünyadaki varlıklarının reddedilmesi gibi. Dikkat edilirse bu ret için söz konusu kavramın dış dünyada var olduğuna dair elde somut bir gösterge olmaması yeterlidir. Bazen elde daha fazla veri olabilir. Söz konusu kavramın sadece varlığına dair yeterli gösterge olmaması değil, var olamayacağına dair göstergeler elde olabilir. Bu kavramın dış dünyada varlığının doğruluğu kesin olarak bilinen bazı doğa yasalarını çiğneyecek olması ya da bu kavramın paradoksal ve mantığa aykırı unsurlar içermesi ve bu yüzden zihin dışında hiçbir şekilde var olamayacak olması gibi. Dikkat edilirse, bu durumda, yani elde bu kavramın dış dünyada var olamayacağına dair veriler bulunduğu durumlarda, kavramın varlığı sadece delil yetersizliğinden reddedilmemekte, var olamayacağı bir nevi kanıtlanarak reddedilmektedir.</span></span></p>

  <p class="p1"><span> </span></p>

  <p class="p"><span><span>Tanrı konusunda da, kavramın tam olarak nasıl tanımlandığına bağlı olarak bu yaklaşımlardan biri veya diğeri kullanılmaktadır.</span></span></p>

  <p class="p1"><span> </span></p>

  <p class="p"><span><span>Hatta bir de üçüncü bir durum vardır ki, bu yaklaşımda Tanrı denen kavramın sadece dış dünyada var olmadığından değil, zihinde kavram olarak dahi var olmayı başaramadığından bahsedilir. Felsefede bazen ‘ignostisizm’ denen bu yaklaşıma uyan durumlarda, ateistler bunun da Tanrı'nın var olmadığını gösteren bir duruma işaret ettiğini düşünür. Bu Tanrı'nın geçerli bir şekilde tanımlanmadığı veya tanımlanamadığı durumlara karşı düşer. Öyle ki, ortaya net bir kavram çıkmamıştır. Neyin varlığı veya yokluğundan bahsedildiği belli değildir. Bu durumda ateist, ‘Tanrı’ kelimesine karşı düşen bir kavramın, dolayısıyla da Tanrı'nın var olmadığını söyleyebilir.</span></span></p>

  <p class="p1"><span> </span></p>

  <p class="p"><span><span>Ateizm Tanrı'nın varlığına ve teist iddialara inanmamak olarak tanımlandığında, ortaya bir de Tanrı kavramıyla hiç karşılaşmamış kişilerin ateist kabul edilip edilemeyeceği sorusu çıkar. Bazı ateistlere göre bu kişiler de ateizmin tanımı gereği ateist kabul edilmelidir. Fakat genel eğilim ateizmin aktif bir ret olarak anlaşılması gerektiği yönündedir. Yani genel eğilime göre ateist, bu konuda düşünüp araştırmış ve aktif bir girişim sonucu Tanrı iddiasını reddetmiştir.</span></span></p>

  <p class="p1"><span> </span></p>

  <p class="p"><span><span><b class="calibre1">Ateizmin çeşitleri var mıdır?</b></span></span></p>

  <p class="p1"><span> </span></p>

  <p class="p"><span><span>George H. Smith, Anthony Flew ve Michael Martin gibi ateizmin tanıtımında önemli rol oynamış düşünürler tarafından kullanılmış bir sınıflandırma ateizmi ‘negatif ateizm’ ( ya da ‘zayıf ateizm’) ve ‘pozitif ateizm’ (ya da ‘güçlü ateizm’) olarak ikiye ayırır. Negatif ateizm, Tanrı'nın var olmasını prensip olarak mümkün görmekle beraber, var olduğuna dair hiçbir gerekçe bulunmadığı gerekçesiyle Tanrı'yı reddeder.</span></span></p>

  <p class="p1"><span> </span></p>

  <p class="p"><span><span>Pozitif ateizm ise Tanrı'nın var olmasını mümkün görmez. (Bunu, Tanrı kavramının geçerli bir şekilde tanımlanmadığı, içinde çelişkiler taşıdığı veya absürt olduğu vs gibi gerekçelere dayanarak yapar).</span></span></p>

  <p class="p1"><span> </span></p>

  <p class="p"><span><span>Yani negatif ateizmde bir iddia yoktur, sadece bir ret vardır. Pozitif ateizmde ise hem bir ret, hem de bir karşıt iddia vardır. Daha anlaşılır bir dille ifade edilirse, negatif ateist Tanrı kavramına ‘Var Olduğu kanıtlanmadığı sürece bu iddiayı kabul edemem’ şeklinde yaklaşır. Pozitif ateistin yaklaşımı ise, ‘Tanrı'nın var olması mümkün değildir’ şeklindedir.</span></span></p>

  <p class="p1"><span> </span></p>

  <p class="p"><span><span>İkisi de sonuçta Tanrı kavramını reddetmek noktasında birleştiğinden, ateizm tanımlanırken ikisinin ortak noktası olan ‘Tanrı'ya olan inançsızlık’ kullanılır. Çünkü bu inançsızlığın sebebi ne olursa olsun, ister delil yetersizliği, ister Tanrı kavramının anlamsızlığı veya absürtlüğü, ister başka bir gerekçe olsun, hepsinin ortak noktası kişide Tanrı inancının var olmamasıdır.</span></span></p>

  <p class="p1"><span> </span></p>

  <p class="p"><span><span>Ateizme dair bu sınıflandırma, özellikle 1990'lı yıllarda, internetin yaygınlaşmasıyla duyulmuş ve yayılmıştır. Fakat günümüzün pek çok etkili ve popüler ateistinin bu sınıflandırmaya rağbet etmediği de göze çarpmaktadır. Bunun sebebi muhtemelen bu sınıflandırmanın çoğu kişinin Tanrı'dan aynı şeyi anladığı kabulü altında yapılmış bir sınıflandırma olması, halbuki tartışılan Tanrı tanımına göre ateistin tavrının ‘pozitif’ ve ‘negatif’ ateizm arasında değişebilecek olmasıdır.</span></span></p>

  <p class="p1"><span> </span></p>

  <p class="p"><span><span>Ateist, var olmadığı gösterilebilecek bir Tanrı kavramını tartışırken, ki teizmin tipik Tanrı kavramı genellikle bu kategoriye girecek şekilde tanımlanır, ‘pozitif’ ateist tavır takınabilecekken, üzerinde düşünülerek geliştirilmiş, daha felsefi ve aslında teizmin tipik Tanrı'sını daha az andıran, fakat günümüzde kendilerine yine de sıkça rastlanan daha sofistike bazı Tanrı tanımları için ‘negatif’ ateist tavır takınabilir.</span></span></p>

  <p class="p1"><span> </span></p>

  <p class="p"><span><span>Dolayısıyla, tartışılan Tanrı kavramına göre değişebilecek ve mutlak bir sınıflandırma olamayacağı artık açık hale gelmiş bu ayrıma günümüzün yeni ateistlerinin git gide daha az rağbet göstermesi normaldir.</span></span></p>

  <p class="p1"><span> </span></p>

  <p class="p"><span><span>Bir de ateizmden farklı olarak, inançsızlığın başka türleri kabul edilebilecek agnostisizm, deizm ve panteizm denen düşünceler vardır.</span></span></p>

  <p class="p1"><span> </span></p>

  <p class="p"><span><span>Agnostisizm: Tanrı’nın ne var olduğuna ne de yok olduğuna inanmak için yeterince kanıt olmadığını, dolayısıyla bu konuda bir karar verilemeyeceğini söyler. Fakat agnostisizmin ‘teist agnostisizm’ ve ‘ateist agnostisizm’ olarak ikiye ayrılabileceğini söyleyen uzmanlar da vardır. Bu uzmanlara göre, teist agnostikler Tanrı'ya inanmak için yeterince kanıt olmadığını kabul etmekle beraber yine de Tanrı’ya inanmayı tercih ederken, ateist agnostikler Tanrı’ya inanmamayı seçer. Bu şekliyle ateist agnostisizm ‘zayıf’ ateizm haline dönüşmektedir.</span></span></p>

  <p class="p1"><span> </span></p>

  <p class="p"><span><span>Deizm: Deizm, evrenin bir yaratıcısı olduğunu kabul etmekle beraber, dinlerin ilahi olduğunu kabul etmez. Deizmin bakış açısına göre, Tanrı başlangıçta evreni yaratmış ve sonra işleyişine karışmamıştır. Dinler ilahi değil, insan yapısıdır.</span></span></p>

  <p class="p1"><span> </span></p>

  <p class="p"><span><span>Panteizm: Bir de panteizm denen bir düşünce vardır ki, içinde Tanrı adı verilen bir kavram içermekle beraber, daha çok din dışı bir bakış açısı olduğu söylenebilir. Panteizme göre, Tanrı evrenin ‘tüm’ü, ‘bütün’üdür. Var Olan herşey Tanrı'nın bir parçasıdır. Bu düşünce, Tanrı'yı doğaüstü bir metafizik kavram olmaktan çıkarıp, doğanın içine sokarak dinlerdeki tipik ‘Kişi Tanrı’ anlayışından uzaklaşmaktadır.</span></span></p>

  <p class="p1"><span> </span></p>

  <p class="p"><span><span><b class="calibre1">Ateizm evreni açıklamaya çalışan bir felsefi akım mıdır?</b></span></span></p>

  <p class="p1"><span> </span></p>

  <p class="p"><span><span>Ateizm dünyayı açıklama iddiasında olan bir dünya görüşü ya da bir felsefi akım değildir. Ateistler dünyayı açıklama ile ilgili konularda birbirlerinden farklı görüşlere sahip olabilirler. Bir Tibet rahibi, bir marksist, bir üniversite profesörü veya dünyadaki pek çok sırrı uzaylılarla açıklayan ‘yeni çağ’ (new age) inanç sistemlerinden birine mensup bir kişi dünyanın açıklaması ile ilgili pek çok noktada birbirlerinden çok farklı, hatta belki taban tabana zıt düşüncelere sahip olabilirken, pekala da ‘ateizm’ noktasında birleşiyor olabilirler. Dolayısıyla ateizmin ortak bir dünya açıklaması, politik görüşü, değerler sistemi ya da ahlak felsefesi yoktur. Ateistlerin Tanrı konusu hariç diğer felsefi konulara ilişkin ortak bir dünya görüşü olmak zorunda değildir.</span></span></p>

  <p class="p1"><span> </span></p>

  <p class="p"><span><span>Fakat ateistlerin büyük çoğunluğu bilimsel/materyalist dünya görüşüne sahip kişilerdir ve dünya ve evren açıklamaları konusunda çağdaş bilimin bulgularını kullanırlar. Dolayısıyla temel felsefi sorulara bilimin cevap verebildiği ölçüde cevap verirler. Başka bir ifadeyle, ateistler evrenin kökeni, canlılığın ortaya çıkışı, hayatın anlamı gibi temel felsefi konularda verilmesi gereken cevapları bilime havale etmişlerdir.</span></span></p>

  <p class="p1"><span> </span></p>

  <p class="p"><span><span><b class="calibre1">Neden ateist olunur?</b></span></span></p>

  <p class="p1"><span> </span></p>

  <p class="p"><span><span>Dinlerin iddialarını ve inançların kökenini araştıran bilinçli ve araştırmacı bireyler, eğer çocukluklarında maruz kaldıkları dinsel şartlanmaları aşabilirlerse dinlerin insan yapısı olduğunu, Tanrı fikrinin ise diğer pek çok efsaneden ve hayali varlıktan farklı olmadığını görecektir. Burada en önemli faktör işin fikirsel yönünün değil, psikolojik ve toplumsal baskıların sebep olduğu duygusal yönünün aşılmasıdır. Bu aydınlanma sürecini başarabilen bireyler Tanrı iddiasını reddetmeye başlarlar. ‘Ateist’ sıfatını kendine yakıştırmaya psikolojik olarak hazır hale geldiklerinde ise kendilerine ‘ateist’ demeye başlarlar.</span></span></p>

  <p class="p1"><span> </span></p>

  <p class="p"><span><span>Yani kendilerini ateist olarak nitelendiren insanlar genellikle bu konuda kafa yorup araştırma yapmış ve bilinçli bir şekilde Tanrı kavramına inanmamayı seçmiş kişilerdir.</span></span></p>

  <p class="p1"><span> </span></p>

  <p class="p"><span><span>Dünyaya kızgın olduğu için veya Tanrı'dan nefret ettiği için ateist olmak ise sanılanın aksine çoğu ateist için geçerli değildir. Bu tür sebepler Tanrı konusunda kafa yorup araştırma yapmak için birer motivasyon kaynağı olabilirken, iddia edilenin aksine, Tanrı kavramının reddi için kullanılan sebepler değillerdir. Nitekim bir ateist dinin dünyaya zarar verdiğini düşündüğü için çevresindeki din figürlerinden ve dinsel düşünceyi temsil eden kavram ve kişilerden hoşlanmıyor olabilir. Fakat bir insan varlığına inanmadığı bir şeyden nefret edemez.</span></span></p>

  <p class="p1"><span> </span></p>

  <p class="p"><span><span><b class="calibre1">Ateist ahlak var mıdır?</b></span></span></p>

  <p class="p1"><span> </span></p>

  <p class="p"><span><span>İyi ve kötüyü ayırt edebilmek için Tanrı inancının gerekli olduğu fikri de geçersiz bir önyargıdır.</span></span></p>

  <p class="p1"><span> </span></p>

  <p class="p"><span><span>Toplumda ahlaki prensiplerin ille de din kökenli olması gerektiği önyargısı mevcuttur. Bu yüzden ateistlerin ahlaksız olabileceği, ortada onları ahlaklı birer birey olmaya iten bir sebep olmadığı ya da ateistlerin ahlaksız olmalarının mübah olacağı şeklinde yaygın bir yanlış inanç mevcuttur.</span></span></p>

  <p class="p1"><span> </span></p>

  <p class="p"><span><span>Ahlak, ateizmin araştırma konusu olmadığı için, ateizmin bir ahlak felsefesi olup olmayacağı tartışmalıdır, ama bu ahlak felsefelerinin ateist olmayacağı anlamı taşımaz. Doğru ve yanlışın ayırt edilmesinde dinsel fikirler harici başka prensiplere dayanan tüm ahlak felsefeleri ateisttir ve bunların birçok örneği bulunmaktadır. Günümüzün çağdaş ve bilimsel temellere dayandırılabilecek tüm ahlaki ilkeleri, dolayısıyla dünyevi temelli bir ahlak anlayışı çoğu ateist tarafından benimsenmekte, takip edilmekte ve savunulmaktadır.</span></span></p>

  <p class="p1"><span> </span></p>

  <p class="p"><span><span>Toplumdaki ateist oranının %10-%15 civarı olduğu ABD'de, cezaevlerini işleten devlet kurumunun yaptığı bir istatistiksel araştırmaya göre, hapishanelerdeki ateist oranı %0.21'dir. Ayrıca başka araştırmalar ateistler arasındaki boşanma oranının, inançlı çiftler arasındaki boşanma oranına göre çok daha düşük olduğunu göstermektedir.</span></span></p>

  <p class="p1"><span> </span></p>

  <p class="p"><span><span>Yani ateistler genel olarak yasalara saygılı ve ahlaklı bireylerdir. Bu, ateizmin insanları böyle olmaya iten bir felsefesi yüzünden falan değil, insanları ateizme iten sebeplerle, suça ve ahlaksızlığa iten sebeplerin birbirinden farklı olması sebebiyledir. Ateistler genellikle toplumun eğitimli, kültürlü ve kalburüstü kesiminden çıkar. Fakat örneğin hapishanedeki suçluların ise çoğunluğu genellikle toplumun fakir, eğitimsiz ve alt tabakasındandır.</span></span></p>

  <p class="p1"><span> </span></p>

  <p class="p"><span><span>Hatta bazı ateistlere göre bunda teizmin de rolü vardır. Teist fikirlerin dünyada genel olarak ateizmden daha fazla ahlaksızlığa sebep olduğu fikri ateistler arasında yaygındır.</span></span></p>

  <p class="p1"><span> </span></p>

  <p class="p"><span><span><b class="calibre1">Ateistlerin toplumda oranı nedir?</b></span></span></p>

  <p class="p1"><span> </span></p>

  <p class="p"><span><span>Kendilerini ateist olarak tanımlayan insanların sayısı günümüzün modern toplumunda bile toplam nüfusa oranla çok küçük olmasına rağmen, Tanrı kavramının alışılmış şekline inanmayan fakat konunun bilimsel ve felsefi boyutuyla meşgul olmak için yeterince zamanı, motivasyonu ya da sebebi olmayan kişiler hesaba katıldığında, ‘teist olmayan’ kesimin sayısı oldukça önemli oranlara ulaşabilmektedir.</span></span></p>

  <p class="p1"><span> </span></p>

  <p class="p"><span><span>Konu istatistiklere ve anket sonuçlarına gelince, işin içine pek çok ayrıntı giriyor. Konuya aşina olanların da bildiği gibi, anket yapılacak kesimin nasıl seçildiğine bağlı olarak, sorulan sorulara bağlı olarak, hatta soruların nasıl sorulduğuna bağlı olarak sonuçlar farklı çıkabiliyor.</span></span></p>

  <p class="p1"><span> </span></p>

  <p class="p"><span><span>Genel kabul ve eğilim Türkiye gibi bir ülkede ateist oranının çok düşük olduğu, belki %1-2'yi geçmediği yönünde olmasına rağmen, konu daha ayrıntılı incelendiğinde ortaya daha farklı bir tablo çıkabilmektedir.</span></span></p>

  <p class="p1"><span> </span></p>

  <p class="p"><span><span>Kendini ateist olarak nitelendiren kişilerin oranı özellikle Türkiye gibi bir ülkede elbette düşüktür, ama bu biraz da ateizmden ne kastedildiğinin bile toplumda tam anlaşılmaması ve bilinmemesinden kaynaklanır. Kişilerin dinsel dünya görüşünün gerektiği inançlar konusundaki eğilimleri incelendiğinde, ve ilgili sorular içinde ‘ateizm’ terimi geçmeyen şekilde sorulduğunda, toplumumuzda ateist olduğunun bile farkında olmayan pek çok ateist olduğu ilginç bir şekilde ortaya çıkabilmektedir!</span></span></p>

  <p class="p1"><span> </span></p>

  <p class="p"><span><span>İnternette dünya nüfusunun dinlere ve inanç sistemlerine göre dağılımı üzerine araştırma yaparsanız, dinsiz / inançsız / ateist / agnostik gibi kategorilerin birleştirildiği ve inanç sistemleri ile rakam olarak karşılaştırıldığı bazı istatistiklerde bu kategorinin %15-%23 arasında çıkabildiğini ve Hıristiyanlık ve İslam’dan sonra üçüncü, bazen ise ikinci çıkabildiğini görürsünüz. (Örneğin adherents.com database).</span></span></p>

  <p class="p1"><span> </span></p>

  <p class="p"><span><span>Tabii inançların dağılımını inceleyen pek çok istatistik, bu kategoriyi seçenekler arasında değerlendirmediği için (yani sadece çeşitli dinlerin karşılılı oranlarını inceledikleri ve inançsız kesimi de bu dinlere dahil ettikleri için, ya da bazı istatistikler sadece ateistleri ayrı bir kategoriye ayırıp, inançsızlığın diğer türlerini çeşitli dinlere dahil ettikleri için vs) her istatistik sonucu bu şekilde göstermeyecektir. Bu oran biraz da inançsız ya da dinsiz kategorsinin ne kadar geniş tutulduğu ve kimlerin veya ne tür düşüncelerin bu kategoriye dahil edildiğine bağlıdır.</span></span></p>

  <p class="p1"><span> </span></p>

  <p class="p"><span><span>Sonuçta pek çok kabule göre bu sonuç çeşitli istatistiklerde farklı çıkabiliyor.</span></span></p>

  <p class="p1"><span> </span></p>

  <p class="p"><span><span>Fakat daha ilginci belli bir kesimin, örneğin bilim adamlarının, entelektüellerin ve felsefeyle ilgilenen kesimin vs dini inançları ile ilgili anket sonuçlarıdır.</span></span></p>

  <p class="p1"><span> </span></p>

  <p class="p"><span><span><i class="calibre3">Nature</i> dergisinin kendi alanında etkili ve lider bilim adamları arasında belli aralıklarla yaptığı ve bu kişilerin dini inancını sorgulayan bir anketi var. (Önemli bölümü Nobel ödüllü, ya da uzmanlık alanlarında önde gelen kişiler bu bilim adamları). Aşağıda üç değişik tarihte yapılan anketin sonuçları yer almaktadır:</span></span></p>

  <p class="p1"><span> </span></p>

  <p class="p"><span><span>Tanrı inancı konusunda, 1914 yılında bilim adamlarının %27.7'si inançlı, %52.7'si inançsız ve %20.9'u agnostik idi. 1933 yılında inançlı oranı %15, inançsız oranı %68 ve agnostik oranı %17 çıkmıştı. 1998 yılında tekrarlanan aynı anket ise inançlı oranını %7, inançsız oranını %72.2 ve agnostik oranını da %20.8 olarak gösteriyordu.</span></span></p>

  <p class="p1"><span> </span></p>

  <p class="p"><span><span>İnsan ruhunun ölümsüzlüğü konusunda ise, 1914 yılında bilim adamlarının %35.2'si inançlı, %25.4'u inançsız ve %43.7'si ise agnostik idi. 1933 yılında inançlı oranı %18, inançsız oranı %53 ve agnostik oranı %29 çıkmıştı. 1998 yılında tekrarlanan aynı anket ise inançlı oranını %7.9, inançsız oranını %76.7 ve agnostik oranını da %23.3 olarak gösteriyordu.</span></span></p>

  <p class="p1"><span> </span></p>

  <p class="p"><span><span>Bilindiği gibi tüm toplumu kapsayacak şekilde yapılan istatistiksel araştırmalarda inançsız oranı genellikle düşük çıkar. (Bazı gelişmiş ülkeler, Kuzey Avrupa ülkeleri vs hariç zira oralarda toplumun yarısına yakını, hatta bazısında yarısından fazlası ateist / agnostik çıkabiliyor). Örneğin ABD'de toplum içinde ateist/agnostik oranı çeşitli istatistiklerde %13-16 civarında çıkmaktadır.<span> </span></span></span></p>

  <p class="p1"><span> </span></p>

  <p class="p"><span><span>Bir de şunu eklemek isterim ki, özellikle son birkaç on yıl içinde, tüm dünyada ateist oranında gözle görünür bir artış yaşanmaktadır. Bunun sebebi konusundaki fikirlerimize ayrıca değineceğiz.</span></span></p>

  <p class="p1"><span> </span></p>

  <p class="p"><span><span>Kısacası, toplumdaki inançsız ve/veya ateist oranları ile ilgili üstünde durmak istediğim noktalar şunlar:</span></span></p>

  <p class="p1"><span> </span></p>

  <p class="p"><span><span>1. İnançsızlık sadece ateizm ve agnostisizmden ibaret görülmez, çeşitli kriterlerle yelpazesi daha geniş tutulursa, dünyada ciddi sayıda inançsız olduğu, bu oranın İslam ve Hıristiyanlık ile karşılaştırılabilir olduğu sonucu ortaya çıkabiliyor.</span></span></p>

  <p class="p1"><span> </span></p>

  <p class="p"><span><span>2. Bazı gelişmiş ülkelerde, örneğin Kuzey Avrupa ülkelerinde, ateist/agnostik oranı nüfusun yarısına yaklaşabiliyor (Hatta bazısında yarısından bile fazla çıkabiliyor).</span></span></p>

  <p class="p1"><span> </span></p>

  <p class="p"><span><span>3. Büyük bilim adamları arasında ezici bir çoğunluk ateist ya da agnostik.</span></span></p>

  <p class="p1"><span> </span></p>

  <p class="p"><span><span>4. Ateistler arasında suç işleme oranı, çeşitli dinlere mensup inançlılar arasındaki orana göre çok daha düşük.</span></span></p>

  <p class="p1"><span> </span></p>

  <p class="p"><span><span><b class="calibre1">Bizi Tanrı yaratmadıysa kim yarattı?</b></span></span></p>

  <p class="p1"><span> </span></p>

  <p class="p"><span><span>Bu soruda iki mantık yanlışı bulunmaktadır. Döngüsel akıl yürütme ve çelişki. Döngüsel akıl yürütme, bir noktadan başlayıp, dönüp dolaşıp yine o noktaya dönmek demektir. Evreni yarattığı söylenen bir şeyin tanımından yola çıkıp (Tanrı), sonra o yaratmadıysa kim yarattı diye soruluyor. ‘Yaratılmadıysa nasıl yaratıldı?’ diye sormaktan bir farkı yok bunun.</span></span></p>

  <p class="p1"><span> </span></p>

  <p class="p"><span><span>Bu soruyu soran kişilerin zihninde evren için yaratılması dışında düşünülebilecek başka bir seçenek olmamasının ve bu kişilerin yaratılma fikrini bu kadar doğal görmelerinin tek sebebi çocukluklarından beri yaratılma fikrine alıştırılmış olmalarıdır. Halbuki yaratılma (yoktan var edilme), çok alışılmışın dışında bir fikirdir. Kolay akla gelecek ve mantıklı bir şey değildir. Nitekim bu yüzden insanlığın düşünce tarihinde, ‘yaratılma’ kavramı nispeten yeni bir kavramdır (bir kaç bin yıllık). Ondan önce, daha çok ‘Bir şeyden başka bir şeye dönüşme’ vardır eski mitolojilerde ve inançlarda. Çünkü bir şeyin yoktan ortaya çıkması pek kolay akla gelebilecek bir varsayım değildir.</span></span></p>

  <p class="p1"><span> </span></p>

  <p class="p"><span><span>Bu konuda teistler tarafından sorulabilecek doğru soru ‘Evren nasıl ortaya çıktı?’ sorusu bile değildir. Çünkü bu da evrenin önce yok, sonra var olduğunu kabul ediyor. Doğru soru ‘Evren hep var mıydı, yoksa sonradan mı ortaya çıkmıştır?’ sorusudur. ‘Çıktıysa nasıl ve neden?’ diye soru devam ettirilebilir. Ayrıca ‘Evrende neden hayat vardır?’ sorusu da bunlara eklenebilir. Ki bu soruların bir kısmı bilimin (kozmoloji ve teorik fizik) alanına girmektedir. Girmeyen kısmı için ise dünya üzerinde hiçkimse güvenilir bir yargıda bulunamaz.</span></span></p>

  <p class="p1"><span> </span></p>

  <p class="p"><span><span><b class="calibre1">Varlığın kökeni nedir?</b></span></span></p>

  <p class="p1"><span> </span></p>

  <p class="p"><span><span>Çoğu kişi, felsefeye yakınlıkları olmadığından, bu konularda fazla kafa yormaz ve toplumdan öğrendiği şekliyle, ‘varlık’ı 'tuhaf', 'doğaüstü', 'yapay' ve 'açıklanması gereken' bir şey olarak görür. ‘Yokluk’ onlara göre doğaldır, başlangıçta olması gereken durumdur, fakat ‘varlık’ yapaydır. Açıklanması gereken, sonradan meydana çıkmış olması gereken bir şeydir. Fakat, dikkat edilirse böyle bir kabulde bulunmak için geçerli bir sebep yoktur. ‘Yokluk’un temel durum olduğu ve varlığın ondan türetilmesi gerektiği dayanaksız bir kabuldür. Varlık ve yokluk durumlarının birini temel durum kabul etmeye bizi itecek mantıksal bir gerekçe yoktur ve de zaten ne varlığın, ne de yokluğun, diğeri olmadan tek başına tahayyül edilemeleri dahi mümkün değildir.</span></span></p>

  <p class="p1"><span> </span></p>

  <p class="p"><span><span><b class="calibre1">Eğer dinler yanlışsa niye bu kadar çok kişi inanıyor?</b></span></span></p>

  <p class="p1"><span> </span></p>

  <p class="p"><span><span>Çünkü üç büyük din, aslında tek bir din sayılır. Hıristiyanlık ve Müslümanlık Tevrat’ı referans alır. Toplumdan topluma biraz farklılık gösteren bu inanç sistemi toprağa dayalı büyük imparatorluklar ortaya çıkmaya başladığında, bu imparatorluklarla birlikte yayıldı. Bu inanç sisteminin mensubu olan toplumlar, tarihte siyasi ve askeri açıdan daha başarılı oldular ve bu yüzden de inançları yayıldı. Eğer başka bir dinin mensupları Hıristiyan Avrupa ve Müslüman Türk ve Araplar kadar yayılmacı ve gaddar olsalardı, şu anda birileri eğer bu sözkonusu din doğru değilse neden bu kadar kişi ona inanıyor diye soracaktı.</span></span></p>

  <p class="p1"><span> </span></p>

  <p class="p"><span><span>Cennet, cehennem, Tanrı, Şeytan, Adem, Havva fikirlerine dayalı bu inanç sisteminin bu kadar yaygınlaşmasının sebebi odur. Fakat, ‘Neden tüm toplumların şu ya da bu şekilde bir dini vardır ve neden tümü doğaüstü güçlere, ruhlara, Tanrı ya da tanrılara inanır?’ diye sorulursa, o zaman cevap değişir.</span></span></p>

  <p class="p1"><span> </span></p>

  <p class="p"><span><span>Bunun sebebi dünyanın neresinde doğarsa doğsun, tüm insanların aslında bu evren denen bilinmezde aciz oluşu. Neden var olduğumuzu bilmiyoruz. Hayattaki amacımızı bilmiyoruz. Hayatta bir amacımız olup olmadığını bile bilmiyoruz. Kökenimizi zaten bilmiyoruz. Hele de geleceğimizi, ölümü ve ölümden sonrasını hiç bilmiyoruz. Dolayısıyla bu kadar boşluk içindeki bireyleri bir araya getirebilmek, bir amaç etrafında toplayabilmek ve onlara hayatta sağ kalıp bir şeyler yaratma ve bir şeyler başarma mücadelesinin içine çekebilmek için fikirsel olarak tutunacakları dallar göstermek gerekiyordu. Bazı ruhani liderler ve karizmatik toplum önderleri de insanlara bu tür gerekçeler verdiler. İşte dinler bundan ibarettir diyebiliriz.</span></span></p>

  <p class="p1"><span> </span></p>

  <p class="p"><span><span>Bu başka işlere de yaradı toplumda. Çünkü din öyle bir kontrol mekanizmasıdır ki, normalde bir amaç etrafında toplanamayacak binlerce değişik kişiyi ve pek çok değişik karakteri kontrol etme imkanı vermektedir. Dünya nimetlerinin haksız bölüşümünü de insanların kolay kabul etmelerini sağlayacak bir psikolojik kontrol mekanizmasıdır din örneğin. Bu amaç için idealler zaten. Hatta bazılarına göre dinlerin ortaya çıkış sebebi de odur, yeryüzündeki tek fonksiyonları da.</span></span></p>

  <p class="p1"><span> </span></p>

  <p class="p"><span><span><b class="calibre1">Öbür-dünya yoksa ölünce ne olacağız?</b></span></span></p>

  <p class="p1"><span> </span></p>

  <p class="p"><span><span>Bilimsel açıdan cevaplayabildiğimiz kadarıyla, ölünce toprak olacağız ve azot ve karbon çevrimine gireceğiz.</span></span></p>

  <p class="p1"><span> </span></p>

  <p class="p"><span><span>Ruh, bedenle birlikte ölecek. Çünkü, ruh, günümüzün çağdaş bilimsel yorumuna göre beyin dediğimiz organın duygular, hafıza, akıl yürütme ve karar verme gibi bazı fonksiyonlarına verdiğimiz isimdir. Dolayısıyla, vücudu bir makina gibi düşünürsek, bu makina işlemez hale geldiğinde fonksiyonları da duracak. Artık hissetmeyeceğiz, bilinçli olmayacağız, hiçbir şeyin farkında olmayacağız. Çünkü bunu sağlayan organımız çalışmıyor olacak.</span></span></p>

  <p class="p1"><span> </span></p>

  <p class="p"><span><span>Ruhun bedenden bağımsız olduğunu iddia eden hiçbir din ya da ruhsal inanç, örneğin neden içki içince hafızada ve zihinsel yeteneklerde azalma olduğunu tutarlı bir şekilde açıklayamaz. (İçki içmek gibi fiziksel bir etki ya da kişinin kafasını bir yere çarpması, nasıl ruh denen bedenden bağımsız bir varlığı etkiler konusu geçtiğimiz yüzyıllarda filozofları çok düşündürmüştür ve ruhu bedenden bağımsız gören hiçbir düşünce sistemi bu işin içinden tutarlı bir biçimde çıkamamıştır). Bunu bilim açıklar, çünkü bilim ruha atfedilen özelliklerin insan beyninin fonksiyonu olduğunu söyler.</span></span></p>

  <p class="p1"><span> </span></p>

  <p class="p"><span><span><b class="calibre1">Big Bang Teorisi yaratılışı ve Tanrı’nın varlığını desteklemiyor mu?</b></span></span></p>

  <p class="p1"><span> </span></p>

  <p class="p"><span><span>Her şeyden önce, Big Bang Modeli kesin olarak kanıtlanmış bir model değildir. Eldeki modellerden biridir ve günümüzde en popüler olanıdır.</span></span></p>

  <p class="p1"><span> </span></p>

  <p class="p"><span><span>Ayrıca bu model zorunlu olarak yaratılışçı bir evren açıklaması gerektirmez. Bilimde, (teorik fizikte) Big Bang'in neden meydana gelmiş olabileceği ile ilgili de pek çok açıklama vardır. Bunların pek çoğu da bir sebebin varlığını gerektirmez.</span></span></p>

  <p class="p1"><span> </span></p>

  <p class="p"><span><span>Bunlara bir örnek verecek olursak, ünlü fizikçi Stephan Hawking’in ‘Başlangıcı olmayan evren’ modelini düşünebiliriz. Bu fikre göre evren kendi üzerine kapanan bir kapalı çevrim oluşturur (aynen iki boyutlu bir düzlemin üçüncü boyutta katlanarak bir küre haline getirilebilmesi gibi). Böyle bir modelde evrenin başlangıcını aramak anlamsız olmaktadır, çünkü Stephan Hawking’in kendi verdiği bir örneğe göre böyle bir evrende Big Bang’e neyin sebep olduğunu sormak, dünya üzerinde ‘Kuzey Kutbu’nun 5 km kuzeyinde ne vardır?’ sorusunu sormaya benzer. Yani anlamsızdır.</span></span></p>

  <p class="p1"><span> </span></p>

  <p class="p"><span><span>Fakat bu noktalar bir yana, Big Bang modelinde sözü edilen şeyle, dinlerin yaratılış açıklamaları arasında hiçbir alaka yoktur. Big Bang modelinde evren bir noktadan genişleyerek var olur ama evrene yayılan maddenin nereden geldiği konusunda bir yorum yapılmaz. Bu konuda yorum yapan başka fikirler var olmakla birlikte, bu konuda bağlayıcı bir sonuç yoktur. Dinlerin yaratılış hikayesinde ise Tanrı evreni 6 günde yaratmıştır ve yoktan var etmiştir. Neden bu işin 6 gün aldığı konusu bir yana, bu kitabı okuduğunuzda göreceksiniz ki, kutsal kitaplardaki yaratılış hikayesiyle, modern bilimdeki Big Bang teorisinin hiçbir ilgisi yoktur.</span></span></p>

  <p class="p1"><span> </span></p>

  <p class="p"><span><span><b class="calibre1">Ateizm de bir din sayılmaz mı?</b></span></span></p>

  <p class="p1"><span> </span></p>

  <p class="p"><span><span>Doğaüstü güç ya da güçlere inanan, metafizik sorulara cevap vermeye çalışan (ölümden sonrası, evrenin kökeni veya hayatın anlamı vs) ve kanıta değil imana dayanan (dogmatik) düşünce biçimlerine din denir.</span></span></p>

  <p class="p1"><span> </span></p>

  <p class="p"><span><span>Ateizm, herhangi bir felsefi soruya cevap verme gayesindeki bir düşünce biçimi değildir. Ateizm, yalnızca, Tanrı'nın varlığını reddetmek demektir.</span></span></p>

  <p class="p1"><span> </span></p>

  <p class="p"><span><span>Dinden bahsedilebilmesi için ortada inanç olması gerekir. İnanç tanımı gereği kesin bir bilginin olmadığı durumda mümkün olabilecek bir şeydir. Bir şey ya bilinir, ya da bilinmiyorsa o konuda bir şeye inanılır. Ya da bilinemeyeceği kabul edilip bir şeye inanılmaz. Ateizm bu sonuncusunu yapar. Dolayısıyla ateizm bir inanç değildir, bir inançsızlığın adıdır.</span></span></p>

  <p class="p1"><span> </span></p>

  <p class="p"><span><span><b class="calibre1">Evrende düzen ve canlılık var. Bu düzen nasıl kendiliğinden ortaya çıkabilir? Evren nasıl sahipsiz olabilir?</b></span></span></p>

  <p class="p1"><span> </span></p>

  <p class="p"><span><span>Düzenden kastedilen belli doğa kanunlarına uyulması ise, bu doğa kanunları değiştiğinde, yeni kanunlara göre başka bir düzen ortaya çıkacak demektir.</span></span></p>

  <p class="p1"><span> </span></p>

  <p class="p"><span><span>Yani asıl soru neden evrende doğa kanunları vardır sorusudur. Evren neden kaotik değildir, belli kurallara uyar sorusudur.</span></span></p>

  <p class="p1"><span> </span></p>

  <p class="p"><span><span>Bunu anlamak için önce ‘doğa kanunu’ teriminin kaynağındaki önyargıyı anlamamız gerekiyor. Newton mekanik ve yerçekimini geliştirdiğinde ‘Tanrı tarafından doğaya yerleştirilmiş kanun’ fikri Newton’un tüm düşünce biçimine yerleşmişti (içinde yetiştiği kültür tarafından empoze edilmişti). Bugün bile medyada ve popüler kültürde bilim bir bakıma ‘Tanrı’nın düşüncelerini anlamak’ biçiminde yorumlanmaktadır. Dolayısıyla ‘kanun’ sözcüğünün içinde barındırdığı ‘bilinçli biri tarafından icat edilen kural’ kavramı, bilimi ve doğa kanunlarını algılayışımızda insanların zihnine yerleşmiştir.</span></span></p>

  <p class="p1"><span> </span></p>

  <p class="p"><span><span>Halbuki doğa kanunlarının koyulan kurallarla ilgisi yoktur. Doğa kanunları dediğimiz şeyler duyularımız ve cihazlarımızla yaptığımız gözlemleri basit ve ekonomik olarak tasvir etme girişimimizden başka bir şey değildir.</span></span></p>

  <p class="p1"><span> </span></p>

  <p class="p"><span><span>Fakat bu düzen ve doğa kanunu adını verdiğimiz kuralların pek çoğunun aslında doğada gözlediğimiz ve normalde sözünü dahi etmediğimiz basitlik ve homojenlikleri ifade ettiğini bugün yavaş yavaş anlamaya başlıyoruz. Örneğin, enerji, momentum ve açısal momentumun korunumu yasalarının aslında uzay ve zamanın homojenliğinin birer ifadesi olduğu anlaşılmıştır. Uzayda özel bir nokta olmaması, hepsinin birbirine denk olması momentum korunumu yasası olarak karşımıza çıkmaktadır. Zamanda özel bir nokta olmaması ise enerji korunumu yasası olarak.</span></span></p>

  <p class="p1"><span> </span></p>

  <p class="p"><span><span>Homojen bir evren, ki akla gelebilecek evrenlerin en basitidir, kaza sonucu oluşması en muhtemel türde bir evrendir. Bu tür bir evrende pek çok ‘korunum’ yasaları otomatik olarak oluşacaktır.</span></span></p>

  <p class="p1"><span> </span></p>

  <p class="p"><span><span>Dolayısıyla, gözlediğimiz düzenin bir akıllı tasarımcıya işaret ettiği söylenemez.</span></span></p>

  <p class="p1"><span> </span></p>

  <p class="p"><span><span>Canlılığın ortaya çıkışı da pek çok kişiye arkasında bilinç olan bir olay gibi gözükse de bugün bilimde bunun bir illüzyon olduğu git gide daha açık bir biçimde ortaya çıkmaktadır.</span></span></p>

  <p class="p1"><span> </span></p>

  <p class="p"><span><span>Bir resim ressamsız olmaz, bir topluiğne bile ustasız olmaz, bu evren nasıl sahipsiz olur türü iddialar, bu konuda inançlı kesimin çocukluktan beri maruz kaldıkları şartlanmaların ürünüdür ve günlük hayatta karmaşık düzeneklerin insan yapısı olmasının, insanın kendisinin ve tüm evrenin de bilinçli bir tasarım ürünü olduğu anlamına geleceğini düşünmekten kaynaklanır. Tamemen şartlanmış ve çeşitli gizli kabullere dayalı bir düşünce tarzıdır bu.</span></span></p>

  <p class="p1"><span> </span></p>

  <p class="p"><span><span>Ayrıca, evrenin tasarlanmış olduğu düşünülse bile bu cevaptan çok soru yaratacaktır. O zaman o tasarımcının kökenini açıklamak icap edecektir çünkü. Eğer bu dünya ve evren, tasarlandıklarını bize düşündürecek düzeyde düzen ve amaç dolu ise, onları tasarlayan varlık daha da yüksek bir düzen ve amaç gerektirir demektir bu ve aynı düşünce çizgisi gereği o varlığın da tasarımcısını aramak gerekir o zaman.</span></span></p>

  <p class="p1"><span> </span></p>

  <p class="p"><span><span>Dolayısıyla, düzen, amaç ve tasarım argümanları insanı bir yere götürmez.</span></span></p>

  <p class="p1"><span> </span></p>

  <p class="p"><span><span>Sonuçta tasarlanmamış bir şeye dayandırılmak zorundadır her şey. Bu tasarlanmamış şeyin Tanrı'nın kendisi veya evrenin kendisi olması arasında ise prensip olarak fark yoktur. Bu yüzden Tanrı gibi açıklamaları gereksiz yere karmaşıklaştıracak ek bir faktöre ihtiyaç yoktur. Tanrı'sız açıklama daha sade ve daha basittir. Bilimde açıklama bilinmeyenleri arttıran değil azaltan şeylere denir. Tanrı diye bir kavramı işin içine katmak, bilinmeyenleri azaltmaz, arttırır. Çünkü bu sefer sadece Tanrı'nın evreni nasıl yarattığını değil, aynı zamanda Tanrı'nın nasıl oluştuğunu (ya da kökenini), Tanrı'nın nasıl bir şey olduğunu, bilinen evren ile nasıl iletişime geçtiğini vs de açıklamak gerekmektedir. Dolayısıyla Tanrı iyi bir açıklama değildir. Tanrı'sız bir açıklama daha iyi, daha bilimseldir.</span></span></p>

  <p class="p1"><span> </span></p>

  <p class="p"><span><span><b class="calibre1">Her şeyin bir sebebi olduğuna göre, ilk şeyin sebebi Tanrı olmak zorunda değil midir?</b></span></span></p>

  <p class="p1"><span> </span></p>

  <p class="p"><span><span>Tanrı’nın, nedenler zincirinin sonsuzluğu problemini çözdüğünü zannetmek çok yaygın bir yanılgıdır. İlk şey evrenin ortaya çıkışıysa, evrenin sebebi Tanrı’dır demenin nedenler zincirini bitirdiği zannedilir. Halbuki, bu noktada sorulabilecek ‘Peki Tanrı’nın sebebi nedir?’ sorusu çok yerinde bir sorudur. Bu soruya, şartlanmış bir şekilde, ‘Tanrı’nın sebebi yoktur’ veya ‘Tanrı kendi kendisinin sebebidir’ derler.</span></span></p>

  <p class="p1"><span> </span></p>

  <p class="p"><span><span>Fakat bu bir açıklama değildir. Çünkü eğer bir şey sebepsiz olabiliyorsa, ya da kendi kendisinin sebebi olabiliyorsa, o zaman bu kişi evrene niye sebep aramaktadır? Belki sebepsiz olan veya kendi kendisinin sebebi olan şey, evrenin kendisidir. Eğer evrene bir sebep aranması gerekiyorsa, Tanrı’ya neden bir sebep aranması gerekmediğini açıklaması gerekir bu argümanı sunan kişinin. Aslında biraz objektif baksa, Tanrı açıklamasının evrendeki nedenler zinciri sorununa bir çözüm getirmediğini, yapay bir açıklama olduğunu ve aslında bir şey açıklamadığını görecektir. Bu argüman mantıksal olarak çelişkilidir ve ciddi felsefi tartışmalarda kullanılmaz. Fakat günlük hayatta karşılaştığınız ortalama bir inançlının en çok başvurduğu argümanlardan biridir.</span></span></p>

  <p class="p1"><span> </span></p>

  <p class="p"><span><span><b class="calibre1">Harun Yahya ve BAV'ın sitelerinde evrim teorisinin çöktüğü, bu teorinin ateizmin dayanağı olduğu, dolayısıyla ateizmin de çöktüğü söyleniyor. Bu konuda da bir sürü bilimsel alıntılar vermişler. Bunlara rağmen ateizmi nasıl savunabiliyorsunuz?</b></span></span></p>

  <p class="p1"><span> </span></p>

  <p class="p"><span><span>Her şeyden önce, evrim ateizmin dayanağı değildir. Ateizm evrim teorisinden önce de vardı ve onunla birlikte doğmamıştır. Evrim teorisi bilimin yapıtaşlarından olan önemli bir teoridir ve yeryüzünde hayatın ortaya çıkışını ve çeşitlenmesini herhangi bir doğaüstü gücün müdahalesi fikrine gerek kalmadan başarıyla açıklayabilmektedir. Fakat bu teori bilimin bir teorisidir ve ateizmle ilgisi yoktur. Batı'da evrimi kabul eden pek çok inançlı kişi bulunmaktadır. Hatta Vatikan'daki Katolik kilisesi, bir süre önce bu konuda bir açıklama yapmış ve evrim teorisini kabul ettiklerini ve bu teorinin Hıristiyanlık inancıyla çelişmediğini beyan etmişlerdir.</span></span></p>

  <p class="p1"><span> </span></p>

  <p class="p"><span><span>Fakat, evrim teorisinin yeryüzündeki canlılık ve özel olarak insanoğlunun ortaya çıkışıyla ilgili açıklamaları üç büyük dinin kutsal metinleriyle bağdaşmadığı için, doğal olarak pek çok dinsel kurumun bu teoriye karşı şiddetli tepkisi bulunmaktadır.</span></span></p>

  <p class="p1"><span> </span></p>

  <p class="p"><span><span>Türkiye'de yaratılışçılık akımını yaygınlaştıranlar Harun Yahya ve BAV (Bilim Araştırma Vakfı) olmuştur. Pek çok eserini Harun Yahya takma adıyla yazan bu kurum, eserlerini Amerika Birleşik Devletleri kaynaklı ve kilise bağlantılı olan ICR (Institute for Creation Research) kurumunun çarpıtılmış ve sahte bilim örneği içeren bol miktardaki yazılarını Türkçe’ye çevirerek hazırlamaktadır.</span></span></p>

  <p class="p1"><span> </span></p>

  <p class="p"><span><span>ABD'de kilise kaynaklı çok sayıda ‘Scientific Creationism’ (Bilimsel Yaratılışçılık) kurumu bulunmaktadır. İyi finanse edilmiş bu kurumlara ait kitap ve web sayfalarında özellikle evrim teorisi aleyhinde çok sayıda çarpıtılmış ve yanlış bilgi içeren ifadeler bulunmaktadır. Bilimsel görünümlü ve hatta bazı bilim adamlarından alıntılar içeren bu kaynakların aslında gerçek bilim dünyasıyla bir ilgisi yoktur. Batı'da bilim adamları kendi yazılarından çarpıtılmış alıntılar yapan ve zaman zaman kendilerini evrim karşıtıymış gibi gösteren bu tip yaratılışçı yayınları kınayan kamuoyu açıklamaları yapmaktadırlar sık sık. Yaratılışçı kesim, neredeyse 100 yıldır ABD'de evrim teorisinin ders kitaplarından çıkartılması ve yerine dinsel yaratılışçılık öğretisinin konulması için uğraşmakta, fakat zaman zaman Alabama gibi bazı muhafazakar eyaletlerde yerel başarılar elde etseler de, talepleri üst mahkemeler tarafından her seferinde reddedilmektedir.</span></span></p>

  <p class="p1"><span> </span></p>

  <p class="p"><span><span>Dolayısıyla, yaratılışçılık akımı, batı dünyasında bilimsel bir uğraş sayılmamakta ve ciddiye alınmamaktadır. Hele de Avrupa'da yaratılışçılığın etkisi çok daha azdır. Fakat Protestan kilisesinin maddi gücü tarafından desteklenen Amerikan yaratılışçılığı, bilimin aşırı özelleşmiş bir alan olduğu günümüzde, özellikle muhafazakar yörelerde ortalama vatandaş üzerinde etkili olabilmektedir. Fakat buna rağmen bilimsel kamuoyunun güçlü olduğu batı ülkelerinde bu konunun eğitim sistemini etkileyecek ve kitlelere zarar verecek boyuta ulaşmasına engel olunmuştur. Asıl sorun ülkemiz gibi bilimin ve bilimsel kamuoyunun güçlü olmadığı ülkelerde bu akımın sebep olduğu sorunlardır. Özellikle Harun Yahya ve BAV, son 20 yıldır ülkemizde hemen hemen hiçbir engelleme girişimiyle karşılaşmadan, özellikle yeni yetişen nesle kolayca ulaşmakta ve bilimin halka indirilemediği ve yeterince bilinmediği toplumumuzda, bilimsel konularda insanların beynini yanlış ve çarpıtılmış bilgilerle doldurmaktadır.</span></span></p>

  <p class="p1"><span> </span></p>

  <p class="p"><span><span><b class="calibre1">Niye bu kadar çok bilim adamı dinsizdir?</b></span></span></p>

  <p class="p1"><span> </span></p>

  <p class="p"><span><span>Bilimin yöntemini yeteri kadar bilen ve özümleyen kişi bunun sebebini anlamakta güçlük çekmez. Bilimde yeni bilgi bulmaktan çok doğru bilgiyi yanlış bilgiden ayıklamak önemlidir. Bilim tarihinde en çok çaba buna gitmiş ve en fazla zorluk bu konuda çekilmiştir.</span></span></p>

  <p class="p1"><span> </span></p>

  <p class="p"><span><span>Bu yüzden bilimin yöntemiyle ilgili kafa yoran bilim adamları bu konularda önlemler alma gereği duymuşlar ve örneğin ‘yanlışlanabilirlik’ gibi kavramlar geliştirmişlerdir. Bir bilginin ‘yanlışlanabilir’ olması, yanlışsa yanlışlığının ortaya çıkarılabilir olması demektir. Örneğin ‘Dışarıda yağmur yağıyor’ yanlışlanabilir bir önermedir, çünkü eğer yanlışsa, yani dışarıda yağmur yağmıyorsa, bunu anlamak için pencereden bakmak yeterlidir. Fakat örneğin ‘Ölümden sonra hayat vardır’ önermesi yanlışlanabilir değildir. Çünkü eğer yanlışsa, bunu ortaya çıkarmak mümkün değildir. Dolayısıyla bu bilimsel bir önerme değildir. Bugün artık herhangi bir iddiayı bilimde bu ve buna benzer yöntemlerle test edip, bilimsel olup olmadığına karar vermek mümkündür.</span></span></p>

  <p class="p1"><span> </span></p>

  <p class="p"><span><span>Dinlerin iddiaları arasında ise yanlışlanabilir olanlar çok azdır ve onların da bir kısmı yanlışlanmıştır.</span></span></p>

  <p class="p1"><span> </span></p>

  <p class="p"><span><span>Din ile bilim arasındaki bir başka fark, dinde yargıların testten önce, bilimde ise testten sonra, testin sonucuna göre verilmesidir. Dinde doğrular baştan bellidir. Testin sonucu bu doğrulara göre yorumlanır. Bilimde ise test ve deney, doğruya ulaşmak için kullanılır.</span></span></p>

  <p class="p1"><span> </span></p>

  <p class="p"><span><span>Dolayısıyla, bilim ile din arasında, yöntem açısından da çok önemli bir fark vardır.</span></span></p>

  <p class="p1"><span> </span></p>

  <p class="p"><span><span>Günümüzde bilim denen uğraşın en öncelikli aktivitesi ‘bilgi üretimi’ değil, üretilen bilginin ‘testi’ ve ‘doğrulanması’dır. Bir şeyi kanıtlayamıyorsanız, size ne kadar doğruymuş gibi gelse de bu bilginin bilimsel bir değeri yoktur.</span></span></p>

  <p class="p1"><span> </span></p>

  <p class="p"><span><span>Dinlerde de eksik olan nokta budur. Dinde çok fazla kabul yapmak zorundadır insan. ‘İman’ denen kavram, ‘kalp gözü’ ya da ‘gönül gözü’ denen kavramlar, zaten bu ‘ kanıtlamadan inanma’ aktivitesinin başka isimleridir. Dinlerin ‘dogmatik’ olduğunu söylerken kastedilen de budur.</span></span></p>

  <p class="p1"><span> </span></p>

  <p class="p"><span><span>Bu yüzden İslam’ın veya herhangi bir dinin bilimle bağdaşması mümkün değildir. Çünkü bilimle din, yöntem olarak biribirlerinin neredeyse tamamen zıttıdır. Peygamber veya din adamlarının bilimi teşvik etmesi bu gerçeği değiştirmez, onlar yalnızca meseleyi kavramadaki yetersizlikleri yüzünden teorik olarak mümkün olmayacak bir şeyi istemektedirler. Yani bilimle bağdaşmayan bir şeyden bilim üretmesini.</span></span></p>

  <p class="p1"><span> </span></p>

  <p class="p"><span><span><b class="calibre1">Bir şeyin var olmadığı nasıl söylenebilir?</b></span></span></p>

  <p class="p1"><span> </span></p>

  <p class="p"><span><span>İnançlılar, ateizmin ‘Tanrı'nın var olmadığı’ iddiasında bulunduğunu düşündüklerinden, sıkça bu tür sorular sorarlar. Herhangi bir şeyin, hele de Tanrı gibi varlığın, var olmadığının kanıtlanamayacağını iddia ederler. Fakat kendileri günlük hayatlarında pek çok şeyin var olmadığı varsayımı altında yaşarlar. Örneğin:</span></span></p>

  <p class="p1"><span> </span></p>

  <p class="p"><span><span>Noel Baba var mıdır?</span></span></p>

  <p class="p1"><span> </span></p>

  <p class="p"><span><span>Masallardaki 7 başlı ejderha ve kaf dağının ardındaki dev var mıdır?</span></span></p>

  <p class="p1"><span> </span></p>

  <p class="p"><span><span>Ya da kanatlı at, veya Anka kuşu?</span></span></p>

  <p class="p1"><span> </span></p>

  <p class="p"><span><span>Ya da Süpermen, Batman?</span></span></p>

  <p class="p1"><span> </span></p>

  <p class="p"><span><span>Bu tür örnekler çoğaltılabilir. Öyle bazı olasılıklar akla gelebilir ki, var olmaları ihtimaline karşılık büyük önlemler almak, hayatımızı ve yaşam tarzımızı kökünden değiştirmek gerekir. Bunu kimse yapmadığına göre, bir şeyin yok olduğu nasıl kanıtlanabilir sorusunu soran kişiler de dahil olmak üzere herkes bazı şeylerin var olmadığı kabulü altında yaşar.</span></span></p>

  <p class="p1"><span> </span></p>

  <p class="p"><span><span>Ya görünmez insanlar varsa ve beni izliyorlarsa deyip, yalnızken soyunmamazlık etmez.</span></span></p>

  <p class="p1"><span> </span></p>

  <p class="p"><span><span>Ya atmosferi zehirleyen gazlar veya virusler varsa deyip devamlı gaz maskesiyle dolaşmaya kalkmaz.</span></span></p>

  <p class="p1"><span> </span></p>

  <p class="p"><span><span>Devamlı kendisini gizli servisten birilerinin takip ettiğine ve yakaladıkları anda işkence edeceklerine inanıp, buna göre yolunu veya bulunduğu yerleri sürekli değiştirmeye kalkmaz.</span></span></p>

  <p class="p1"><span> </span></p>

  <p class="p"><span><span>Bunları neden yapmaz? Çünkü bir şeyin var olmasının mümkün olması var olduğu anlamına gelmediği gibi, var olduğunu kabul etmemiz veya farz etmemiz anlamına da gelmez.</span></span></p>

  <p class="p1"><span> </span></p>

  <p class="p"><span><span>Her insan, ancak varlığına dair delil olan şeylerin var olma ihtimallerini ciddiye alır. Var olduklarına dair delil olmayan şeyleri ise yok kabul eder.</span></span></p>

  <p class="p1"><span> </span></p>

  <p class="p"><span><span>Bir şeyin var olmadığını kabul etmek için, var olmadığını kanıtlamak şart değildir.</span></span></p>

  <p class="p1"><span> </span></p>

  <p class="p"><span><span><b class="calibre1">Evrenin her noktasını araştırmadan bir şeyin var olmadığı nasıl söylenebilir?</b></span></span></p>

  <p class="p1"><span> </span></p>

  <p class="p"><span><span>Tanımlanmış bir şey, evrenin henüz görmediğimiz bir yerlerinde var olabilir ve tüm evreni taramadan bundan emin olamayız bazı durumlarda. Fakat bu prensip ‘Bir şeyin var olmadığı kanıtlanamaz’ önermesini kanıtlamak için kullanılamaz.</span></span></p>

  <p class="p1"><span> </span></p>

  <p class="p"><span><span>Sınırı çizili, gözlem altına alınabilecek bir yer ya da bölge için, o bölgeyle alakalı olan tanımlanmış kavramların var olup var olmadığı söylenebilir.</span></span></p>

  <p class="p1"><span> </span></p>

  <p class="p"><span><span>Dünya gezegeninde şehirden şehre uçup, zor durumda kalan insanlara yardım eden bir ‘Süpermen’ yoktur. Evrenin bir yerlerinde bir Süpermen’in olma ihtimali yüzde sıfır olmamasına rağmen, bizim ilgilendiğimiz anlamda bir Süpermen, (bizim hayatlarımıza karışan, hayatımızın ve gezegenimizin bir parçası olan) yoktur.</span></span></p>

  <p class="p1"><span> </span></p>

  <p class="p"><span><span>Dolayısıyla, eğer uygun gerekçelerimiz varsa, en azından hayatlarımıza karışan ve kitap, peygamber gönderen bir Tanrı'nın var olmadığını teorik olarak söylemek mümkündür.</span></span></p>

  <p class="p1"><span> </span></p>

  <p class="p"><span><span>Ayrıca, evrensel bazı prensipler olduğundan, örneğin mantık ilkeleri gibi, bunlarla çelişen, örneğin tanımında bile paradokslar olan bir varlığın da, evrenin tamamını dolaşmaya gerek kalmadan var olmayacağını söyleyebiliriz.</span></span></p>

  <p class="p1"><span> </span></p>

  <p class="p"><span><span>Fakat bu iki kritere de uymayan, yani bazı evrensel ilkeleri çiğnemeyen (bu yüzden de yokluğu ‘a priori’ olarak bilinemeyecek olan) veya hayatımıza karışmamasına rağmen evrenin bir yerlerinde var olan bir Tanrı fikrinin ise var olmadığı kanıtlanamaz.</span></span></p>

  <p class="p1"><span> </span></p>

  <p class="p"><span><span>Sonsuz güçlü olmayan, ezeli ve ebedi olmayan, fakat bu evrenin var olmasından sorumlu, Dünya’ya da hiç karışmamış bir varlık olarak tanımlıyorsanız Tanrı'yı, o zaman var olmadığı kanıtlanamaz.</span></span></p>

  <p class="p1"><span> </span></p>

  <p class="p"><span><span>Fakat bu tür kavramların bile, var olduklarını düşünmemiz için bir sebep ortaya çıkana kadar yok kabul edilmeleri mantık gereğidir. Yoksa, yukarıdaki soruda bahsettiğimiz paranoyak düşüncelerle başa çıkamayız.</span></span></p>

  <p class="p1"><span> </span></p>

  <p class="p"><span><span>Yani kısacası, bazı şeylerin var olmadığını kanıtlamak mümkündür. (Örneğin Süpermen ve dinlerin tanrısı). Tanrı eğer yaygın şekilde anlaşılan biçimiyle tanımlanmaz, var olma ihtimalini açık bırakacak türde bir tanımı yapılırsa, o zaman da böyle bir Tanrı'nın var olmadığı gösterilemez, fakat var olmadığı kabul edilebilir. Çünkü bizimle hiçbir bağlantısı olmayan, var olduğunu düşünmemiz için bize hiçbir işaret vermemiş olan bir şeyin var olduğunu düşünmek için hiçbir sebep yoktur.</span></span></p>

  <p class="p1"><span> </span></p>

  <p class="p"><span><span><b class="calibre1">Her şey tesadüfle nasıl açıklanabilir?</b></span></span></p>

  <p class="p1"><span> </span></p>

  <p class="p"><span><span>Bilim hayatın tesadüf eseri olduğunu söylemez. Bilimin böyle söylediğini düşünmek sadece inançlı kesimden bazı kişilerin saplantısıdır. Bu saplantının da sorumlusu yaratılışçı fikirlerin propagandasını yapan kesimin (Harun Yahya gibi) yanıltıcı beyanlarıdır.</span></span></p>

  <p class="p1"><span> </span></p>

  <p class="p"><span><span>Hayat mevcut doğa yasalarının zorunlu bir sonucudur. Şartların uygun olduğu bir ortamda, evrendeki mevcut fizik ve kimya yasaları hayata yol açacaktır. Çeşitliliğin bu kadar fazla olduğu bir evrende ise buna uygun ortamlar şurada veya burada mevcut olacaktır. Asıl soru, evren neden böyle yasalara sahiptir sorusudur. (Yani bazı yerlerde hayatın oluşumuna yol açan yasalar). Bunun ise cevabı verilemez. Çünkü kimsenin elinde bu sorunun cevabını vermeye yetecek kadar veri yoktur. Verilebilecek tüm cevaplar spekülasyon olmaya mahkumdur. Fakat spekülasyon da olsa, bir cevap vermeye kalkarsak, bunun bir olası cevabı, yaşamın altında bir tür zeka arayan bir cevap olabilir elbette. Bu ihtimal dışı değildir. Fakat gerek bu zekanın ne olduğu, neye benzediği, kaç tane olduğu, tek mi, yoksa birden fazla mı, ya da büyük bir uygarlığın sahip olduğu kolektif zeka mı olduğu, gerekse, özgür olup olmadığı, koşullara bağlı olup olmadığı, gücünün neye yetip yetmeyeceği, fiziksel olup olmadığı vs gibi noktaların hiçbiri bilinemez.</span></span></p>

  <p class="p1"><span> </span></p>

  <p class="p"><span><span>Dolayısıyla, evrendeki hayatın arkasında zeka gören bir spekülasyon bile, içerdiği neredeyse sonsuz sayıdaki olasılıklar ve değişik açıklama imkanları yüzünden, bir açıklama veya ‘hipotez’ sayılabilecek bir netlikten yoksundur. Yani ortada, bırakın dinlerin yaratılışçılık açıklamasını, doğru dürüst bir açıklama bile yoktur. Bir açıklama olsa, bu açıklamanın deney ve gözlemle doğrulanabilecek bir şey olup olmadığına bakılır ve eğer bu koşullara uyan bir açıklamaysa, bunun bir ‘hipotez’ olduğunu söylerdik. Bu hipotezi destekleyecek çeşitli deneysel ve gözlemsel kanıtlar bulduğumuz takdirde ise, bu hipotez bir teori olurdu. Daha fazla delil buldukça da teori güçlenirdi.</span></span></p>

  <p class="p1"><span> </span></p>

  <p class="p"><span><span>Fakat, ortada bırakın teori veya hipotezi, hipotez olmaya aday bir açıklama bile yoktur. Evrenin ardında bir zeka vardır demek o kadar bulanık ve netlikten yoksun bir açıklamadır ki, hipotez olup olmadığını anlamak için dikkate alınması gereken diğer koşulu incelememize gerek bile bırakmaz. (Yani açıklamanın somut delillerle desteklenir olup olmadığını). Ortada bir hipotez değil, hipotez olma netliğinden yoksun bir açıklama bile değil, fakat biraz çabayla bir açıklamaya belki dönüştürülebilecek bir ‘fikir’ vardır sadece. Evrenin altında zeka olduğunu söylemek bundan ibarettir. Bir ‘fikir’, ya da biraz çabayla bir açıklamaya dönüşebilecek bir ‘bakış açısı’dır sadece.<span> </span></span></span></p>

  <p class="p1"><span> </span></p>

  <p class="p"><span><span>Öte yandan, ilk anda akla gelen diğer alternatif, yani doğa yasalarının, mevcut olasılıksal imkanların sonsuz çeşitliliği arasında, belli bazı durumlarda veya ortamlarda (örneğin evrenimiz), hayata sebebiyet verebilecek yapıya sahip olmasının teorik olarak mümkünlüğü, hem net bir açıklama, hem de somut verilerle desteklenebilecek bir hipotezdir. Evrende, karşımızda açıkça evrenin oluşumundan ve bizi yaratmaktan sorumlu bir şeyler görmediğimiz sürece, gördüklerimiz, sadece bomboş uzay ve akla hayale gelmeyecek çeşitlilikte ve zenginlikte gök cisimleri olduğu sürece, bu verilerden çıkan mantıksal sonuç, veya bu verilerin desteklediği sonuç, bu bahsettiğimiz hipotezdir. Dolayısıyla bu hipotez, gözlem verileriyle bile bir miktar desteklenmiş, bu yüzden belki aslında artık ‘teori’ mertebesine yükselmiş bir açıklama dahi kabul edilebilir. Diğer seçenek ile kıyaslandığında, bilimsel bakış açısından, evrendeki zekaya sebep olan doğa yasalarının varlığından, evrenin veya evrenlerin (ya da üst evrenlerin, varsalar) teorik çeşitliliği ve imkansal zenginliğinin sorumlu olduğunu düşünmek, kesinlikle rakipsiz bir bakış açısıdır.</span></span></p>

  <p class="p1"><span> </span></p>

  <p class="p"><span><span><b class="calibre1">Evrende hassas bir denge vardır. Güneş’in Dünya’dan mesafesi, Planck sabitinin değeri ve pek çok başka şey sanki özel olarak tasarlanmış gibidir. Tüm bunlar evrenin ardında bir zeka olduğunu göstermiyor mu?</b></span></span></p>

  <p class="p1"><span> </span></p>

  <p class="p"><span><span>Evren'in o derece hassas bir dengede olduğu doğru değildir. Daha doğrusu, o dengeler, kendilerinin oluşması için bir ayar yapıldığının göstergesi değildir. Herhangi bir süreç, mevcut doğa yasalarına göre eninde sonunda belli bir denge durumu oluşturur. Kuralları değiştirip, sistemi tekrar kendi haline bıraktığınızda, bu sefer başka bir denge durumu oluşur. Yeni kurallara, yeni duruma göre. Belli bir denge durumuna ve o duruma uygun olarak meydana gelmiş oluşumlara bakarak, bunun altında tasarım aramak, meseleyi tersinden görmektir. Burnumuz gözlük takmak için mi yaratılmıştır, yoksa burnumuzun şekline göre gözlük diye bir şeyi biz mi icat ettik? Atomlar bir arada kalabilsin ve bildiğimiz gerçeklik oluşabilsin diye mi Planck sabiti o değerdedir, yoksa Planck sabiti o değerde olduğu için mi atomlar bildiğimiz gibidir ve gerçeklik böyledir? Dünya’da yaşam olsun diye mi Dünya’nın Güneş’ten uzaklığı bildiğimiz mesafededir, yoksa Dünya’nın Güneş’ten uzaklığı bildiğimiz mesafede olduğu için mi Dünya’da yaşamın olması mümkün olmuştur? (Nitekim başka mesafelerde gezegenler var ve onlarda yaşam yok).<span> </span></span></span></p>

  <p class="p1"><span> </span></p>

  <p class="p"><span><span>İnançlıların bu mantığı çok ilginç bir kendini kandırma örneğidir. Meseleyi tepetaklak eder, tersinden görürler. Fok balıklarının derilerinin altında o kadar kalın bir yağ tabakası olmasını, üşümesinler diye öyle yaratılmalarına bağlayan bir açıklamadır bu. Yaşadıkları fiziksel ortama evrimsel adaptasyon yaptıkları için bu yapıya kavuştuklarını (çünkü başka türlü olanların o ortamda barınamayıp öleceğini) görmez bu mantık. Aradaki uyuma bakıp, sonuca göre sebep üretir. Komplo teorilerini üreten mantık da benzer bir mantıktır. Şartlanmış zihinde, olayların böyle tersinden görülmesi çok yaygın bir bakış açısıdır. Bunları destekleyen (desteklediği iddia edilen) olasılık hesaplarını da yine önyargılı ve yanlı yaparlar. Gökten düşen bir tek yağmur damlasının beni ıslatma olasılığı, sıfır denecek kadar düşüktür. Eğer gökten düşecek her yağmur damlası için bu hesabı tekrarlarsam, her damlanın beni ıslatma ihtimali sıfır çıkar. Tüm bu olasılıkları toplayıp, bu damlaların beni ıslatma ihtimali sıfır olur dersem, o zaman herhangi bir yağmurda ıslanma ihtimalimin hiç olmadığı sonucu çıkar ortaya. Peki kim buna güvenerek sağanak yağan yağmurda şemsiyesiz çıkar? Ve kim sağanak bir yağmurda ıslanmadan eve dönebilir? Burada problem nerededir? Burada problem, olasılık hesabının yapılış şeklindedir. DNA'nın oluşumu olsun, hayatın meydana çıkışı vs olsun, olasılığının çok düşük olduğunu iddia ettikleri durumların çoğunda, yaratılışçı kesim bu tür yanlışlar yaparlar hesaplarda.</span></span></p>

  <p class="p1"><span> </span></p>

  <p class="p"><span><span><b class="calibre1">Evrim teorisi canlıların oluşumunu tesadüflerle açıkladığı için saçma değil midir?</b></span></span></p>

  <p class="p1"><span> </span></p>

  <p class="p"><span><span>Evrim teorisinin, türlerin oluşması ve evrimini rastlantıya bağladığı iddiası bir çarpıtmadan başka bir şey değildir. Rastlantı, evrim teorisinin bir ayrıntısıdır yalnızca. Evrim teorisi, türlerin genetik malzemelerindeki rastlantısal mutasyonlardan yalnızca türün değişen koşullara daha uygun olmasını sağlayanların kuşaktan kuşağa aktarılabileceğini söyler. Evrim teorisinin asıl temelini oluşturan eleme mekanizması olan doğal seçilim ise rastlantısal değil, zorunlu bir süreçtir. Doğal seçilim, acımasız bir düzenektir. Daha avantajlı olanı bırakır, daha az avantajlı ya da zararlı olanı yok eder.</span></span></p>

  <p class="p1"><span> </span></p>

  <p class="p"><span><span>Canlılar dünyasında amansız bir rekabet, acımasız bir mücadele vardır. Herhangi bir konuda daha iyi uyum sağlayan (daha iyi gören, daha iyi uçan, eşeyli türlerde karşı cinse daha çekici gelen vs) bireyler hayatta kalır, diğerleri ise yok olur gider. Bu süreçte vicdan, merhamet yoktur. Böyle bir dünyayı bir yaratıcının yarattığını, tasarladığını söylemek ise, o yaratıcının aynı zamanda merhametsiz, vicdansız, esirgemez ve bağışlamaz bir varlık olduğunu söylemekle eşdeğerdir.</span></span></p>

  <p class="p1"><span> </span></p>

  <p class="p"><span><span>Rastlantısal mutasyonların çoğu bozucu ve dolayısıyla bireyin yaşamı için zararlıdır. Bunlar oluştuğu anda gelecek kuşağa aktarılmaya fırsat bulamadan yok olur. Bunlar arasından bireyin hayatta kalmasına en ufak yararı olanlar ise, kuşaktan kuşağa aktarılarak birikir. Burada asıl belirleyici olan, şöyle ya da böyle olabilecek mutasyonlar değil, bunları eleyen koşullardır. Burada ise rastlantıya yer yoktur. Kural son derece sadedir: uyum sağlayan kalır, diğerleri yok olur.</span></span></p>

  <p class="p1"><span> </span></p>

  <p class="p"><span><span>İnsanlar bundan sadece on beş bin yıl kadar önce kurtları evcilleştirmeye başladı. Bunların yavrularından gözüne hoş gelenlerin, kendi amacına uyanların birbiriyle çiftleşmesini sağlayarak bugüne kadar yüzlerce köpek ırkını üretti. Aynı yolla, tavukları, koyunları, inekleri yabani ırklardan geliştirdi. Doğadaki eciş bücüş, tatsız, küçük meyveleri sebzeleri, bugünkü dolgun, tatlı, iri hallerine getirdi. İnsanların kuşaktan kuşağa yaptığı bu eleme, yapay seçimdir. Doğal seçim ise temelde yapay seçim gibi işler. Birkaç farkla: yapay seçilim bilinçli ve kestirme eylemlerin sonucu olduğu için yüzyıllar, bin yıllar mertebesinde sonuç verir. Doğal seçilim ise kör ve amaçsız bir süreçtir. Sonucunu milyonlarca, yüz milyonlarca, milyarlarca yılda verir.</span></span></p>

  <p class="p1"><span> </span></p>

  <p class="p"><span><span>Tüm bunları gözardı edip, temcit pilavı gibi ısıtıp ısıtıp, ‘Evrim türlerin rastlantıyla oluştuğunu iddia eder’ demek, ya onulmaz bir cahillik ya da demagojik bir çarpıtmadır.</span></span></p>

  <p class="p1"><span> </span></p>

  <p class="p"><span><span><b class="calibre1">Neden agnostisizm değil de ateizm? Agnostisizmi anlayabilirim, ama net bir şekilde ‘Tanrı yoktur’ nasıl denebiliyor?</b></span></span></p>

  <p class="p1"><span> </span></p>

  <p class="p"><span><span>Agnostisizm karşısında ateizmin tercih edilmesi için iki gerekçe sunulabilir. Birincisi, mevcut Tanrı tanımlarının bazıları var olmadığı gösterilebilecek, yani yokluğu kanıtlanabilecek Tanrı'lardır. Örneğin kutsal kitaplardaki Tanrı var olamaz. Fakat çoğu inançlı kutsal kitabına yabancı olduğu için, ya da diğerleri de orada anlatılan Tanrı'yı görmezden gelip daha soyut, daha felsefi ve reddedilmesi daha zor Tanrı tanımlarını benimsedikleri için, kutsal kitaplardaki Tanrı'yla uğraşmak yeterli değil. Başka tür, daha felsefi Tanrı tanımlarının ise bir kısmının yine var olmadığı gösterilebilir, fakat öyle bazı Tanrı tanımları yapılabilir ki, var olması mümkün olur. Var olmadığı gösterilemez.</span></span></p>

  <p class="p1"><span> </span></p>

  <p class="p"><span><span>Fakat, ateist tavır için ille de Tanrı'nın var olmadığını kanıtlamak şart değildir. Bu sadece inançlıların değil, pek çok deist ve agnostiğin de bir türlü anlayamadığı bir konudur. İnançlılar tarafından Tanrı'nın var olduğuna dair yeterli kanıt getirilemiyorsa, var olmadığını kabul etmek doğal tavır olur. Var olması ihtimali olan fakat var olduğuna dair hiçbir gösterge olmayan şeylerin listesini yapmaya kalksanız, karşınıza sonsuz bir liste çıkar. Kimse bunlarla uğraşıp, belki de vardırlar, ne olur ne olmaz, ben temkinli davranayım, var olmadıklarını kabul etmeden önce var olmadıklarını kanıtlamaya çalışayım diye bir zihniyet içine girmez. Varlığına dair gösterge olmayan şeyler, ‘temel’, ‘varsayılan’ (ingilizce ‘default’) tavır olarak yok kabul edilir.</span></span></p>

  <p class="p1"><span> </span></p>

  <p class="p"><span><span>Fakat konu Tanrı olunca pek çok kişi için durum değişiyor. Tanrı inancının toplumsal yönü yüzünden, bu konuda temkinli davranmaya meyilli daha çok insan çıkıyor. Tabii dikkat edilirse, aslında tutarlı ve duygusallıktan arınmış bir tavır sergiliyorsanız, Tanrı konusunun da diğerlerinden farklı olmadığını görüp, ona da benzer şekilde yaklaşmalı ve reddetmelisiniz.</span></span></p>

  <p class="p1"><span> </span></p>

  <p class="p"><span><span>Zaten agnostisizm ile ateizm aslında farklı sorulara cevap vermektedir. Agnostisizm Tanrı'nın varlığının bilinip bilinemeyeceği ile ilgilenirken, ateizm Tanrı'nın varlığına olan inanç ile ilgilenir. Yani agnostisizm ‘Tanrı'nın varlığı bilinebilir mi?’ sorusuna verilebilecek bir potansiyel cevapken ateizm ‘Tanrı'ya inanıyor musun?’ sorusuna verilebilecek bir cevaptır. Tanrı konusundaki epistemolojik tavrı agnostisizm olan kişiler de inanç konusunda ateistlerle aynı cevabı verdikleri takdirde ateist kabul edilirler. Bu tür bir ateizme ‘agnostik ateizm’ adı verilir.</span></span></p>

  <p class="p1"><span> </span></p>

  <p class="p"><span><span><b class="calibre1">Tanrı'nın varlığına dair kanıt olmamasını anlayabilirim, ama Tanrı'nın yokluğu kanıtlanmadan, ateizm Tanrı'nın olmadığını neye dayanarak söyleyebiliyor?</b></span></span></p>

  <p class="p1"><span> </span></p>

  <p class="p"><span><span>Vampirlere neden inanmazsınız? Ya da kurtadamlara? Veya UFO'ların insan kaçırıp üzerinde deney yaptıklarına? Ya da görünmez insanların etrafta yaşadığına? Bu ve benzeri akla gelebilecek sonsuz sayıda dayanaksız hayal vardır. Bunların tümü için varsayılan tavır ‘ret’tir. Ret olmasa, bu tür olasılıklar için önlem almak gerekirdi. Hayatımızı, yaşayış biçimimizi kökten değiştirmemiz gerekirdi. Hatta yeterince temkinli davranmaya kalksak, bunun imkansız olduğunu da görürdük, çünkü bu tür akla gelebilecek çeşitli ihtimallerin bazıları birbiriyle çelişen şeyler olurdu ve ne yapacağımızı bilemezdik.</span></span></p>

  <p class="p1"><span> </span></p>

  <p class="p"><span><span>Ateizmi anlamak isteyen kişinin her şeyden önce, dayanaksız iddialar karşısında takınılacak ‘varsayılan’ tavrın ret olduğunu anlaması gerekir. Aynen mahkemelerin suçluluğu kanıtlanana kadar sanığı suçsuz kabul etmesi gibi. Burada, sanığın suçlu olduğu fikri bir iddiadır ve savcının bu iddiayı kanıtlaması beklenir. Eğer kanıtlayamazsa, sanık beraat eder, yani suçsuz kabul edilir. Aksi prensip üzerine kurulacak bir mahkemenin neden işlemeyeceğini biraz düşününce görebilirsiniz. Suçsuzluğu kanıtlanana kadar bireyler suçlu kabul edilseydi, taraflar birbirlerini suçlar durur, böyle bir mahkemenin işlemesine imkan olmazdı.</span></span></p>

  <p class="p1"><span> </span></p>

  <p class="p"><span><span>Dolayısıyla, ortada doğruluğuna dair işaret olmayan hayalleri, ya da var olduğunu düşünmek için ortada bir gerekçe olmayan her türlü şeyi temel ve varsayılan tavır olarak yok kabul ederiz. Bunu herkes yapar, doğru da yapar.</span></span></p>

  <p class="p1"><span> </span></p>

  <p class="p"><span><span>Bunu insanlar sadece Tanrı için kolay kolay yapamazlar (ateistler hariç), Tanrı kavramının prensip olarak farklı bir yönü olduğu için değil, tamamen psikolojik ve duygusal sebeplerden dolayı.</span></span></p>

  <p class="p1"><span> </span></p>

  <p class="p"><span><span>Ayrıca, nasıl tanımlandığına bağlı olarak Tanrı'nın var olmadığının kanıtlanması da mümkündür. Hatta teizmin tipik Tanrı'sı felsefi başka bazı Tanrı kavramlarına kıyasla, genellikle var olmadığı kanıtlanabilecek bir kavramdır.</span></span></p>

  <p class="p1"><span> </span></p>

  <p class="p"><span><span><b class="calibre1">Din ile alıp veremediğiniz ne?</b></span></span></p>

  <p class="p1"><span> </span></p>

  <p class="p"><span><span>Benim din ile ilgili kişisel olarak eleştirdiğim nokta, ne ibadetler, ne inançlar, ne de masum görünen herhangi bir şey. Ben inançlının mentalitesiyle ilgiliyim. Problem yaratan faktörün ‘düşünce biçimi’ olduğu, dinsel inancın ister istemez içinde taşıdığı ve farkında olmadan önerdiği bu ‘düşünce biçimi’nin bilimsellik karşıtlığına yol açtığı ve bu yüzden de bu ‘düşünce biçimi’ ile savaşılması gerektiği kanısındayım.<span> </span></span></span></p>

  <p class="p1"><span> </span></p>

  <p class="p"><span><span>İnançlı için, dinsel bilgi doğru olduğundan, bilimle de çelişmemesi gerekir ve dolayısıyla ortada bir sorun olamaz. Eğer çelişirse, asıl referans dini bilgi olduğu için, bilimsel bilgi reddedilecektir. Bilimsel bilgi insan yapısı olduğundan, insanlar da hata yapabildiğinden, bilimsel bilginin reddedilmesi inançlı için dinsel bilginin reddedilmesinden çok daha kolaydır. Bunun bolca örneği de vardır. Bilinen en ünlü iki örnekten biri, dünyanın düz mü, yuvarlak mı olduğu tartışması; bir diğeri de son 150 yıldır süregelen evrim teorisi tartışmasıdır. Ayrıca evrenin 6 günde yaratılması, dünyanın yaşının 6000 yıldan fazla olup olmaması vs gibi pek çok konuda da bilimsel bilgiyle dinsel bilgi arasında çelişki ortaya çıkmaktadır.<span> </span></span></span></p>

  <p class="p1"><span> </span></p>

  <p class="p"><span><span>İnançlının bu tür çelişkiler ortaya çıktığında ilk otomatik tepkisi, bilimsel bilginin reddi olmaktadır. Fakat eğer bilimsel bilginin doğruluğu çok açıksa, veya zamanla açık hale gelirse, ancak o zaman bilimsel bilgiyi mecburen kabul edip, bu sefer, bu yeni bilgi ışığında dinsel bilgiyi farklı yorumlayarak, ortadaki çelişkinin üstünü örtmektedirler. (Örneğin hem Tevrat'da hem de Kuran'da geçen, kainatın 6 günde yaratılması konusunda 6 günü 6 aşama olarak yorumlayarak bu kitapların aslında eski zamanlarda yazılmış ve o dönemlerin bilgisini yansıtan, bugün açısından eski ve yanlış oldukları gerçeğinin üstünü örtmektedirler).</span></span></p>

  <p class="p1"><span> </span></p>

  <p class="p"><span><span>Fakat, eğer eninde sonunda doğru ortaya çıkıyorsa, o zaman problem ne diye sorulursa, problem açıktır. Dinsel düşünce, bilimin ortaya çıkarttığı bulgular kendi bilgileriyle çeliştiği sürece, bilimsel bilginin gelişip yaygınlaşması ve toplumda kabul görmesi için bir engeldir, bilimsel bilgiye gösterilen bir dirençtir. Bu ise doğrunun anlaşılması ve kitlelere öğretilmesinde bir problem, bir pürüz, hatta pürüzden de öte, ciddi bir engeldir.<span> </span></span></span></p>

  <p class="p1"><span> </span></p>

  <p class="p"><span><span>Bilimsel bilgiyle dinsel bilginin çeliştiği noktaların sayısı ise, zannedilenin çok üstündedir. Din, insanlık tarihinin önemli bir bölümünde insan hayatının önemli bir parçası olduğundan, günlük hayatın pek çok noktasına girmiş ve pek çok ayrıntıyla ilgili kurallar koymuş, hükümler vermiştir. Bu ayrıntıların tümü kutsal kitaplarda yer almadığından, pek çok nokta dinsel söylemle karışık bir toplumsal gelenek olarak topluma yerleşmiştir ve dinsel söylemle alakaları belirsizdir. Örneğin doğum kontrolü ve kürtaj konusundaki tutumlar, akraba evliliği konusuna yaklaşım, temizlik ve hijyen alışkanlıkları vs gibi günlük hayatın parçası olan pek çok konuda, açıkça kutsal kitapların söylemi olmayan durumlarda dahi, bu kutsal kitaplardan tarih boyunca güç almış din adamlarının, zamanla pek çoğu gelenek halinde topluma yerleşmiş söylemleri mevcuttur.<span> </span></span></span></p>

  <p class="p1"><span> </span></p>

  <p class="p"><span><span>Bu noktalarda çağdaş bilimsel bilgiyle bir çelişki ortaya çıktığında, halkın gösterdiği direnç, konunun dinsel hükümlerle ne derece ilgili olduğuna bağlıdır. Konu, dinin gerçekten parçası olduğu iyi bilinen hükümleriyle ne kadar ilgiliyse, o konudaki tavırların değiştirilmesi de o kadar zordur. Orijinal dini hükümlerle bağı daha belirsiz ve daha çok gelenek türünde olan konulara karşı gösterilen direnç ise daha hafiftir. Fakat, sonuçta bu da bir dirençtir ve gelenek haline gelmiş, dinle karışık olarak topluma girmiş bu alışkanlık ve yanlış bilgilerin düzeltilmesi de oldukça problemlidir.<span> </span></span></span></p>

  <p class="p1"><span> </span></p>

  <p class="p"><span><span>Kısacası, özetle din ve dinsel bilgi, değişimin önündeki bir engeldir ve bir dirençtir. Çünkü dini söylem Tanrısal olduğu düşünülen kesin bilgilere dayanır. Değiştirilmesi için getirilmiş şeyler değillerdir bunlar. Fakat sonuçta bu bilgiler Tanrısal değil insan yapısı olduğundan, üstüne üstlük binlerce yıl öncesinin bilgisi ve dünya görüşü olduklarından, sıkça yanlış çıkmaktadırlar ve bundan kaynaklanan çatışmalar, insanlığın gelişiminin önünde engel oluşturmaktadır.<span> </span></span></span></p>

  <p class="p1"><span> </span></p>

  <p class="p"><span><span>Toplum hayatını dini inanca göre düzenlemenin birinci ve en büyük zararı buradadır.<span> </span></span></span></p>

  <p class="p1"><span> </span></p>

  <p class="p"><span><span>Günlük hayatın düzenlenmesinde dine bağlı kalmanın bir diğer zararı, dinin insanları bilimsellikle bağdaşmayan bir düşünce biçimine alıştırmasıdır. Bilimde yargılar deneyden (testten) sonra yapılır. Testin sonucuna göre yargılar ve fikirler gerekirse değiştirilir. Dinsel düşünce tarzında ise, doğru baştan belli ve verilmiş olduğundan, yargı deneyden (testten) önce yapılır ve testin sonucu, bu yargıya göre yorumlanır.<span> </span></span></span></p>

  <p class="p1"><span> </span></p>

  <p class="p"><span><span>Eğer bu prensibe beyninizi alıştırırsanız, başarılı bir bilimsel zihin geliştirmeniz mümkün değildir. Beyniniz her zaman doğrunun ne olması gerektiği konusunda baştan kendisini şartlandırmış olacaktır.<span> </span></span></span></p>

  <p class="p1"><span> </span></p>

  <p class="p"><span><span>Hatta dini inancın bununla bağlantılı bir başka problemi, bu sebeple, yeni bilgi arama ve araştırma konusunda ortada bir motivasyon bırakmamasıdır. Öyle ya, eğer doğrular zaten belliyse, niye şüphe edip gerçekten doğru olup olmadıklarını araştırmaya kalkayım? Niye deney, gözlem yapıp asıl doğrunun ne olduğunu ortaya çıkarmaya uğraşayım? Sonuçta en temel doğrular bize zaten verilmiştir. Allah'ın bütün canlı türlerini bir defada yarattığına inanıyorsam niye fosilleri inceleyeyim, niye doğayı, ekosistemleri inceleyip anlamaya çalışayım?<span> </span></span></span></p>

  <p class="p1"><span> </span></p>

  <p class="p"><span><span>Dini inancın bu aynı sonuca yol açan bir başka yönü daha var. O da, asıl hayatın öbür dünyada olması konusu. Öyle ya, eğer bu dünya faniyse, asıl hayat, sonsuz süreli olarak öbür dünyadaysa ve bu dünyadaki maksadımız, bir imtihandan geçip öbür dünyaya hazırlanmaksa, o zaman milyonlarca çeşit böcek türünü sınıflandırmak için veya yer kabuğunun tektonik yapısını incelemek için niye vakit harcayayım? Onun yerine Allah'ı düşünür, ibadet ederim, iyi bir dindar olup öbür dünyadaki yerimi garantilerim. Dolayısıyla, dinsel inancın, bilimsel araştırma için motivasyon bırakmaması da bir diğer faktördür.<span> </span></span></span></p>

  <p class="p1"><span> </span></p>

  <p class="p"><span><span>Elbette pratik hayattan çıkan, bilimsel araştırmanın gerekliliği yönündeki ikna edici gözlemler, dini liderleri de halkı bu konuda motive edecek şeyler söylemeye itmiştir. Bu yüzden bilimsel çalışmalar sözlerle özendirilir ve motive edilir. Fakat bu tür çalışmaları gerçekten yapmaya insanları yönlendirecek psikolojik faktörler (merak, gerçeği bilmiyor olmak vs) ellerinden alındığından, insanların elinde bu tür araştırmalar konusunda gerçek bir motivasyon kaynağı kalmamaktadır.<span> </span></span></span></p>

  <p class="p1"><span> </span></p>

  <p class="p"><span><span>Dolayısıyla, dinsel düşünceyle alıp veremediğimiz nokta, bilime, bilimsel düşünceye ve gelişmeye zarar vermesi sebebiyledir. Yoksa masum ibadetler veya iyi ahlakı yücelten söylemlerle doğrudan bir alıp veremediğimiz yoktur.</span></span></p>

  <p class="p1"><span> </span></p>

  <p class="p"><span><span><b class="calibre1">Neden hep İslam diniyle uğraşıyorsunuz?</b></span></span></p>

  <p class="p1"><span> </span></p>

  <p class="p"><span><span>İnternette din tartışması yapılan ortamlarda inançsızlara neden hep İslam ile uğraştıkları sorusu sıkça sorulur. Bu tartışmaların yapıldığı web sitelerini, forumları bulan inançlıların bir kısmı, tartışmaları bir süre takip ettikten sonra ‘Neden işiniz gücünüz İslam diniyle? Eğer inançsızsanız neden başka dinleri de eleştirmiyorsunuz?’ diye sorarlar.</span></span></p>

  <p class="p1"><span> </span></p>

  <p class="p"><span><span>Bu forumlarda başka dinler de eleştirilmektedir fakat dili Türkçe ve çoğu katılımcısı da Türk olan bu ortamlarda elbette odak noktası İslam dini olacaktır. Benzer şekilde bu kitabın okurları da Türk ve çoğunlukla Müslüman olacağından elbette örnekler İslam dininin inanç sistemine yönelik olarak verilecektir.</span></span></p>

  <p class="p1"><span> </span></p>

  <p class="p"><span><span>İnternette din, inanç, ateizm vs tartışmaları yapılan yabancı forumları da takip etmiş biri olarak, şunu rahatlıkla söyleyebilirim ki, bu soru o ortamlarda da benzer şekilde diğer dinler için sorulmaktadır. Hinduizm’in tartışıldığı forumlarda Hindu inanırlar, neden başka dinlerle değil kendi dinleri ile uğraşıldığını sormaktadır katılımcılara. Ya da Amerikan din ve ateizm forumlarında, inançlı katılımcılar neden herkesin sadece Hıristiyanlıkla uğraştığını sormaktadır.</span></span></p>

  <p class="p1"><span> </span></p>

  <p class="p"><span><span>İlginç bir gözlemimi dile getireyim, bizim Türkçe forumlarda başka dinler aleyhine yazı yazmaya kalkarsanız, söyledikleriniz İslam dinini de bağlayan şeyler dahi olsa, pek çok durumda inançlı katılımcılardan destek dahi görebilirsiniz. Her nedense, pek çok inançlı katılımcı, başka din için getirilmiş ama aslında inanç prensibi olarak kendisinin de muhattap olduğu pek çok noktadan rahatsız olmaz, konu başka dinlerin eleştirilmesi olduğu sürece inançsızların getirdiği argümanlara katılım gösterebilir. Bu sıkça gözlediğimiz bir durumdur.</span></span></p>

  <p class="p1"><span> </span></p>

  <p class="p"><span><span>Dolayısıyla, aynı eleştiriyi, bu sefer söz konusu katılımcının kendi inanç sistemi dikkate alınarak, onu hedefleyecek şekilde sunmazsanız, söylenenleri üzerine alınmayacaktır pek çok durumda. Tüm bunlar tecrübeyle sabittir.</span></span></p>

  <p class="p1"><span> </span></p>

  <p class="p"><span><span>Bunu İslam veya Kuran ile ilgili bir eleştiriyi sanki İncil’de geçen bir şeymiş ve Hıristiyanlığı bağlarmış gibi sunarak test edebilirsiniz. Bu da bu forumlarda yapılmıştır ve sonuç çok ilginçtir. Müslüman katılımcılar aslında Kuran’da geçen bir ifadeyi, İncil’de geçiyor diye düşünüyorsa ateistlerin eleştirilerine sonuna kadar katılabilmekte, fakat kendilerine sonradan aslında bunun Kuran’da geçen bir ifade olduğu söylendiğinde afallamakta ve nasıl tepki göstereceklerini bilememektedirler.</span></span></p>

  <p class="p1"><span> </span></p>

  <p class="p"><span><span>Bu yüzden, Türk okurlarına elbette İslam inancı ile ilgili konuşacağız, örnekleri İslam ile ilgili vereceğiz. Yoksa maksat İslam düşmanlığı değil burada. Maksat zaten herhangi bir dinin düşmanlığı değil.</span></span></p>

  <p class="p1"><span> </span></p>

  <p class="p"><span><span>Din kendi başına bir şeyden sorumlu olamaz. Mesele onu kullanan insanların zihniyetindedir. Dinlerin ilerici rol üstlendiği ve topluma faydalı olup ileri götürdüğü durumlar ve dönemler de olmuştur tarihte. Pek çok din, özellikle yükseliş dönemlerinde birleştirici rol oynamış, hakim olduğu toplumun kısa zamanda önemli şeyler başarmasını sağlamıştır. Zaten dinlerin insanlık tarihinde ve evrimsel süreçte faydalı bazı yönleri olmasaydı, ortaya çıkmalarına ve bu günlere kadar devam etmelerine imkan olmazdı.<span> </span></span></span></p>

  <p class="p1"><span> </span></p>

  <p class="p"><span><span>Dinler, güce kavuştuktan, statikleştikten ve esnekliklerini kaybettikten sonra gerici birer güç olmaya başlıyorlar. Bu yüzden de ya değişmeleri (reforma uğramaları) ya da terk edilip yerlerini başka dinlere bırakmaları gerekiyor.<span> </span></span></span></p>

  <p class="p1"><span> </span></p>

  <p class="p"><span><span>Hıristiyan dünyası, dinlerini siyasetten, eğitimden ve toplum hayatının en önemli ve belirleyici kısımlarından çıkarıp kiliseye hapsettikten sonra bilim ve teknolojideki büyük atılımlarını yapmaya başladı. İnsanların haftada bir bir araya gelip sohbet ettiği ve sosyal olarak kaynaştığı ortamlar haline geldi günümüzde kiliseler.</span></span></p>

  <p class="p1"><span> </span></p>

  <p class="p"><span><span>İslam'ın sorunu ise hala güçlü olmasında aslında. Bu ironik bir durum. İslam ülkelerinde din hala toplum hayatının, politikanın ve eğitimin önemli bir parçası olduğu için bir sorun. Zaten İslam, şeriat kuralları gibi, tüm toplumu en ince ayrıntılarına kadar yönetecek kurallarla da donanmış durumda olduğu için toplum hayatından çıkarılması daha da zor.</span></span></p>

  <p class="p1"><span> </span></p>

  <p class="p"><span><span>Türkiye olarak bu konuda en fazla yol katetmiş İslam ülkesiyiz ki bizde bile dinin etkisi yeterince pasifize edilmiş durumda değil. Hatta son birkaç on yılın gelişmeleri dikkate alındığında, gidişatın tam tersi yönde olduğunu rahatça görebiliriz.</span></span></p>

  <p class="p1"><span> </span></p>

  <p class="p"><span><span>Bu yüzden İslam'ın açık ve dürüst şekilde eleştirilmesi daha da önem kazanmaktadır kanımca.</span></span></p>

  <p class="p1"><span> </span></p>

  <p class="p"><span><span>Fakat her ne kadar şimdiye kadar verilen çeşitli örneklerde İslam'ın kutsal kitabı ve İslam dinine ait dünya görüşü ve örnekler ele alındıysa da, bu kitap, temel olarak İslami<span> </span> kişilerin ve kaynakların eleştirisine yönelik bir kitap değildir. Odak noktası Kuran'daki ayetlerin analizi veya İslam felsefesi vs değildir. Bu kitabın geri kalan bölümü daha çok tüm semavi dinlerce paylaşılan temel dünya görüşünün (ki buna 'teizm' diyeceğiz) bilimsel ve felsefi açıdan eleştirisi ve bu bakış açısına bilimsel alternatif getirme çabaları üzerinedir.</span></span></p>

  <p class="p1"><span> </span></p>

  <p class="p"><span><span><b class="calibre1">O kadar mucize var, nasıl inanmayabiliyorsunuz?</b></span></span></p>

  <p class="p1"><span> </span></p>

  <p class="p"><span><span>Ateistlere göre mucize diye bir şey yoktur.</span></span></p>

  <p class="p1"><span> </span></p>

  <p class="p"><span><span>Mucizeler nedense hep anlatılır ama kendilerine kolay kolay tanık olunmaz. Tanık olunduğu söylenen durumlarda ise ya ortada bunu onaylayacak bağımsız gözlemciler yoktur veya fazla sayıda insan tarafından aynı anda tanık olunmamıştır ya da belli sayıda kişinin mucizeye tanık olduklarını iddia ettikleri nadir durumlarda ise, hala hikayenin pek çok şüpheli yönü vardır.</span></span></p>

  <p class="p1"><span> </span></p>

  <p class="p"><span><span>Yani mucize iddiaları her zaman şüphelidir. İnsanlar doğal yollardan açıklayamadıkları olaylara tanık olmaktadırlar elbette sıkça. Ama hemen hemen her durumda ya alternatif açıklamalar mevcuttur, ya da ortada sadece bir belirsizlik veya net olmayan bir gözlem durumu vardır. Pek çok olası açıklaması olabilecek durumlara işaret eder hep bu gözlemler. İşin kötüsü, zamanı geri sarıp o ana dönerek olayı tekrar kontrollü deney koşullarında izlemek diye bir şey mümkün olmadığından, anlatılan durumla ilgili olarak aslında tam olarak ne yaşandığını tespit etmek çoğu kez mümkün değildir.</span></span></p>

  <p class="p1"><span> </span></p>

  <p class="p"><span><span>Ayrıca bu mucizeler tekrar edilebilir değildir. İstenildiği zaman olmaz, kendilerini inceleyebilecek yeterince bilgili, donanımlı ve meseleyi bilimsel bir açıdan ve kontrollü deney koşullarında analiz edebilecek kişilerin yanında, ya da bu analizin mümkün olduğu durum ve ortamlarda olmaz hiç bu mucizeler.</span></span></p>

  <p class="p1"><span> </span></p>

  <p class="p"><span><span>Tarihte yaşandığı söylenen mucizeler ise mitolojik hikayelerde ibarettir. Çağlar boyu anlatıla anlatıla orijinal şeklinden bile uzaklaşmış masalımsı efsanelerdir. Bunların zaten ciddiye alınması ve delil olarak değerlendirilmesini inançlıların bile çoğu talep etmez.</span></span></p>

  <p class="p1"><span> </span></p>

  <p class="p"><span><span>Mucizeye tanık olduğunu veya mucizenin mümkün olduğunu iddia eden pek çok inançlının kastettiği mucizeler, günümüzde, hatta kendi günlük hayatlarında tanık oldukları veya olunabileceğini düşündükleri açıklanamaz olaylardır.</span></span></p>

  <p class="p1"><span> </span></p>

  <p class="p"><span><span>Fakat yukarıda da bahsettiğimiz gibi bunların inanılır ve güvenilir tarafı yoktur. Zaten bu yüzden olsa gerek, pek çok din alimi mucizelerin sadece tanık olanlara yönelik işaretler olduğunu, inançsızlara mucizeleri delil olarak getirmemek gerektiğini kendi inançlı çevrelerine kendileri söylemektedir. Çünkü bu iddiaların ne kadar zayıf olacağının onlar da farkındadır.</span></span></p>

  <p class="p1"><span> </span></p>

  <p class="p"><span><span>İşin ilginci, bir illüzyonistin gösterisini seyreden hemen herkes o gösteride açıklayamadığı olaylarla karşılaşmasına rağmen, o durumlarda bunda bir tuhaflık görmez ve bunu doğaüstü olaylara veya mucizelere yormazlar. Çünkü gördüklerinin kendileri açıklayamasalar da doğal açıklaması olan olaylar ve gözlemler olduğunun bilincindedirler.</span></span></p>

  <p class="p1"><span> </span></p>

  <p class="p"><span><span>Gerçi burada bir ekleme de yapmak gerekiyor. Bunca yıldır internette ve forumlardaki gözlemlerimize göre, aslında toplumda insanı şaşırtacak kadar yüksek oranda bir kesim, bu illüzyonların bir kısmının gerçekten doğaüstü gözlemler olduğuna ya da illüzyonistlerin bazılarının doğaüstü güçleri olan kişiler olduğuna inanmaktadır. Yani toplumda önemli sayıda kişinin aslında zannedilenden de saf ve doğaüstüne inanmaya meyilli olduğu da ilginç bir gözlemdir. İnsanların bu gösterilerde gördükleri şeylerin doğa üstü olmadığını her zaman bildikleri, ilginç bir şekilde herkes için her zaman doğru değil. Ama genel eğilim elbette illüzyonistlerin yaptıklarında doğaüstü bir şey olmadığının bilinmesidir. Bu bilgi ve anlayış toplumun en azından çoğu için geçerlidir. Başka durumlarda tanık olduklarının mucize olduğuna inanan kişilerin sayısına kıyasla toplumun çok daha büyük bir kesimi bu durumun farkındadır.</span></span></p>

  <p class="p1"><span> </span></p>

  <p class="p"><span><span>İlginç olan aradaki farktır. Bu insanların önemli bir kısmının, bu bilinç ve algılarını doğaüstü gözlem ve mucize iddialarına uygulamaması veya uygulayamamasıdır. Halbuki göründüğünden farklı olan olayların mümkün olduğunu ve insanın gözlemlerinde sıkça yanılabildiğini gören ve tecrübe eden günümüz insanının, mucize iddialarına biraz daha şüpheci yaklaşmalarını beklersiniz normalde. Ama toplumun bu konudaki tepkisi yeterli bir bilimsel şüphecilik düzeyi sergilememektedir. Günümüzün bilim eğitiminin yeterli olmadığı ve amacına ulaşmadığının bir başka göstergesidir bu.</span></span></p>

  <p class="p1"><span> </span></p>

  <p class="p"><span><span>Kısacası, günlük hayatta açıklaması zor olan olaylarla sıkça karşılaşılabilmesine rağmen, çok daha olası pek çok doğal açıklama yerine doğrudan doğaüstü açıklamalara ve mucize iddialarına yönelmek, üstüne üstlük bunları inanılan dinin ya da dünya görüşünün mitolojik veya doğaüstü kavramları ile bağdaştırmak, insan zihninin kendini kandırmaya ne derece eğilimli olduğunun bir göstergesidir. Çünkü aynı gözlem hangi toplumdan ve tam olarak kimden bahsettiğinize bağlı olarak bazı kişiler için hayalet, bazıları için cin, bazıları için inandıkları dinin Tanrı'sı, bazıları için ise uzaylılar olabilmektedir. Yani bir gözlemin doğaüstü bir gözlem olduğu farz edilse bile, bunun ne tür bir doğaüstü gözlem olduğu ve hangi doğaüstü varlık veya kavramın bu gözlemden sorumlu tutulduğunun seçimi, görüldüğü gibi keyfidir ve kişiye ve kültüre bağlıdır.</span></span></p>

  <p class="p1"><span> </span></p>

  <p class="p"><span><span><b class="calibre1">Bilim artık Tanrı'yı buldu, siz nasıl inanmıyorsunuz?</b></span></span></p>

  <p class="p1"><span> </span></p>

  <p class="p"><span><span>Bilimin Tanrı'yı bulduğu ve modern bilimin, özellikle fiziğin ve kozmolojinin pek çok bilim adamını Tanrı'ya yaklaştırdığı iddiası doğru değildir. Bunun kanıtı başka bir sorunun cevabı olarak verdiğimiz ve bilim adamları arasındaki inançlı oranının ne kadar düşük olduğunu gösteren istatistiksel göstergelerdir.</span></span></p>

  <p class="p1"><span> </span></p>

  <p class="p"><span><span>Tam tersi günümüzde bilim en fazla ateist yetiştiren müessesedir. Günümüzün ‘yeni ateizm’ denen akımının felsefeye dayalı eski ateizmden farklı olarak bilim temelli bir ateizm oluşu da bunun bir göstergesidir.</span></span></p>

  <p class="p1"><span> </span></p>

  <p class="p"><span><span>Tabii bu, bilim ile ortalama vatandaş arasındaki uçurumun git gide arttığı günümüzde, bilimin uzmanlar haricindeki kesim tarafından anlaşılıp takdir edilmesi zor bazı yönlerinin bazı demagog ve şarlatanlar tarafından alınıp, allanıp pullanarak kendi amaçları doğrultusunda kullanılmasına engel değildir.</span></span></p>

  <p class="p1"><span> </span></p>

  <p class="p"><span><span>Nitekim yaşanan da budur. Bilimin herhangi bir bulgusunun soğuk ve katı bilimsel gerçeklerde ziyade duygusal ve ruhani bazı dinsel veya doğaüstü fikirleri desteklediğine inanılması, bundan çıkarı olanların işine gelmekte, bu yüzden zor anlaşılan konuları bu şekliyle topluma aktarmaya niyetli ve hevesli çok kişi çıkmaktadır. Bilimin günümüzdeki prestijinden ve gücünden pay toplama çabasıdır bu aynı zamanda. Din adamları eğer bilimin kendilerini desteklediğine toplumu inandırabilirlerse, kendi inanılırlıklarının, güçlerinin ve prestijlerinin de artacağını hissetmektedirler doğal olarak.</span></span></p>

  <p class="p1"><span> </span></p>

  <p class="p"><span><span>İşte bu yüzden, bilimin hem içinden hem de dışından, bilimsel konuları kamuoyuna yanıltıcı biçimde aktaran çok kişi çıkmaktadır.<span> </span></span></span></p>

  <p class="p1"><span> </span></p>

  <p class="p"><span><span>Evet, bilimsel kamuoyundan da çıkmaktadır bu kişiler. Ama bilim adamlarının toplam sayısına göre oranları düşüktür ve isimlerinin daha fazla bilinmesi ve duyulması, bu kişilerin dediğine toplumun daha fazla kulak kabartmasından ve pek çok kişinin işine öyle gelmesindendir.</span></span></p>

  <p class="p1"><span> </span></p>

  <p class="p"><span><span>Yani insanlar bilim adamlarından kendi ruhani inançlarını biraz daha toprağa gömecek daha fazla katı ve duygusuz gerçek değil, kendilerine, duygusal ihtiyaçlarına ve geleneklerine biraz daha hitap eden fikirler ve bilgiler duymak istemektedirler. Bunun tersine olan her gözlem ve beyanlardan hayal kırıklığına uğramaktadırlar. Çünkü bilimin güçlendiği dönemin başından beri normali bu hayat kırıklıklarıdır ve daha çok karşılaşılan durum budur.</span></span></p>

  <p class="p1"><span> </span></p>

  <p class="p"><span><span>Bu yüzden de tersine bir işaret ortaya çıktığında veya öyle iddialar getirildiğinde, bu durum pek çok kişinin hoşuna gitmekte, gerçeği o yönden görmeyi pek çok kişi tercih etmektedir.</span></span></p>

  <p class="p1"><span> </span></p>

  <p class="p"><span><span>Bilimin Tanrı'yı bulduğu iddiları bu yüzden popülerdir ve bu yüzden o tarz fikirler daha fazla rağbet görmektedir.</span></span></p>

  <p class="p1"><span> </span></p>

  <p class="p"><span><span><b class="calibre1">Yeni ateizm nedir?</b></span></span></p>

  <p class="p1"><span> </span></p>

  <p class="p"><span><span>Bilimin Tanrı ile ilgilenmediği, Tanrı'nın bilimin konusu ve alanının dışında olduğu, yüzyıllardır söylenegelen ve ateistlerin bile genellikle katıldığı bir bakış açısıdır.</span></span></p>

  <p class="p1"><span> </span></p>

  <p class="p"><span><span>Benim de geçmişte sıkça savunduğum bir yaklaşımdır.</span></span></p>

  <p class="p1"><span> </span></p>

  <p class="p"><span><span>Ama günümüzde artık, ateist olmayan kesimin ‘yeni ateizm’ olarak isimlendirdiği bir eğilim var. Richard Dawkins, Cristopher Hitchens gibi kişilerin aktif biçimde savunusunu yaptığı ve duyurduğu yeni çağ ateizmi kastediliyor genellikle bu terimle.</span></span></p>

  <p class="p1"><span> </span></p>

  <p class="p"><span><span>Temsilcileri ise sadece bu iki isim değil, günümüzde ateizm konusunda aktif pek çok başka ismi veya insan grubunu içeriyor. Muhtemelen Sam Harris, Michael Shermer, Victor Stenger vs gibi pek çok ismi de insanlar bu eğilim içinde değerlendireceklerdir.</span></span></p>

  <p class="p1"><span> </span></p>

  <p class="p"><span><span>Eski ateist fikirlerin ve eğilimlerin aksine, bu kişilerin çoğunun ateizminin temelinde bilime aşinalıkları var.</span></span></p>

  <p class="p1"><span> </span></p>

  <p class="p"><span><span>Pek çoğu ya bilim adamı ya bilim yazarı ya da bilimin dünyası ile şu ya da bu şekilde alakalı kişiler. En azından bilime aşina olan kişiler.</span></span></p>

  <p class="p1"><span> </span></p>

  <p class="p"><span><span>Kısacası, günümüzde bilim en fazla ateist çıkartan müessesedir.</span></span></p>

  <p class="p1"><span> </span></p>

  <p class="p"><span><span>Ateizmin bilimselliğinden bahsedilip bahsedilemeyeceği belki tartışmalıdır denebilir, ama bilimin ateist olduğu rahatça söylenebilir. Çünkü bilim adamı önlüğünü giyip laboratuvara girdiğinde, kendi dini inançları da dahil olmak üzere her türlü inancını ve önyargısını kapıda bırakmak zorundadır.</span></span></p>

  <p class="p1"><span> </span></p>

  <p class="p"><span><span>Günümüzün bu ateizminde artık ilginç bir şekilde, geleneksel yaklaşımın aksine, Tanrı'nın bilimsel yollardan çürütülebileceğine dair yaklaşımlara da rastlanmaktadır.</span></span></p>

  <p class="p1"><span> </span></p>

  <p class="p"><span><span>Örneğin Victor Stenger'in kitapları, özellikle de ‘God - the failed hypothesis’ kitabı, tam olarak da bu konu üzerinedir ve kendisinin günümüzde Tanrı'nın var olmadığının bilimsel olarak gösterilebileceğine dair tezlerini içerir.</span></span></p>

  <p class="p1"><span> </span></p>

  <p class="p"><span><span>Richard Dawkins işi bu derece net sunmasa da, kendisi de aşağı yukarı bu tarz argümanlar getiren biridir bana kalırsa.</span></span></p>

  <p class="p1"><span> </span></p>

  <p class="p"><span><span>Dolayısıyla, her şey gibi ateizm ve ateist fikirler de değişmekte ve gelişmektedir.</span></span></p>

  <p class="p1"><span> </span></p>

  <p class="p"><span><span>Günümüzün ateizmi geçmiş zamanların ateistlerinin temkinli ve korkak tavırlarından sıyrılmakta, sırf insanlardan çok fazla tepki çekmemek için geçmişte söylenmiş ‘Bilim Tanrı ile ilgilenmez, konuları farklıdır vs’ yaklaşımı yerine, daha aktif ve kendine güvenli bir şekilde, ‘Bilim yoluyla Tanrı'nın var olmadığı söylenebilir’ türü yaklaşımlara girişebilmektedir.<span> </span></span></span></p>

  <p class="p1"><span> </span></p>

  <p class="p"><span><span>Son birkaç on yıldır, bilim temelli ve farklı bir ateizm yayılmakta gerçekten.</span></span></p>

  <p class="p1"><span> </span></p>

  <p class="p"><span><span>Pek çok yerde ‘yeni ateizm’ tabir edilen akım bu. Bunda bilim adamlarının ve bilime aşinalığı olanların son dönemde bu bilgilerini ve bakış açılarını topluma duyurmada kullandıkları aktif girişimlerin büyük payı vardır diyebiliriz.</span></span></p>

  <p class="p1"><span> </span></p>

  <p class="p"><span><span>Bunun bir kısmı da internet teknolojisinin bu konudaki katkısıdır.</span></span></p>

  <p class="p1"><span> </span></p>

  <p class="p"><span><span>Çünkü artık pek çok bilgiye, isteyen herkes çok daha hızlı ve rahat bir biçimde ulaşabilmektedir. Eskinin temel telekomünikasyon teknolojileri olan TV ve radyo teknolojisine göre, internet çok daha zor kontrol edilen ve sansürlenebilen, aynı zamanda da bilgiye çok daha etkin ve hızlı erişim imkanı veren bir teknolojidir.</span></span></p>

  <p class="p1"><span> </span></p>

  <p class="p"><span><span>Belki de bu yeni ateizmin yaygınlaşmasında internetin bir katkısı olduğu da söylenebilir.</span></span></p>

  <p class="p1"><span> </span></p>

  <p class="p"><span><span>Bu satırların yazarı ve kitapta sıkça bahsi geçecek bazı web sayfaları da bu ‘yeni ateizm’ tabir edilen akımın temsilcileri arasında kabul edilebilir muhtemelen. Çünkü bu kitabın savunduğu fikirlerin ve içeriğinin önemli bölümü ilk olarak internette ortaya çıkmış ve orada yaygınlaşmıştır.</span></span></p>

  <p class="p1"><span> </span></p>

  <p class="p"><span><span><b class="calibre1">Bir resim ressamsız olmaz, bir iğne ustasız olmaz. Bu kainat nasıl sahipsiz olur?</b></span></span></p>

  <p class="p1"><span> </span></p>

  <p class="p"><span><span>Bu tipik ‘teleolojik argüman’ın (tasarım argümanı) ifadesidir denebilir. Yukarıda yer alan ‘Evrende düzen var, canlılık var. Bu düzen nasıl kendiliğinden ortaya çıkabilir? Evren nasıl sahipsiz olabilir?’ sorusuna verilen cevap bu konuyu da kapsamaktadır.</span></span></p>

  <p class="p1"><span> </span></p>

  <p class="p"><span><span>Kısa cevap, evrenin bir bilinç tarafından tasarlandığına dair ortada bir gösterge bulunmaması, bu anlama geldiği söylenen gözlemlerin önyargılardan kaynaklanan illüzyonlar olması, evrenin ardında bir zeka bulunuyor olması prensip olarak mümkün olmasına rağmen, alternatiflere nazaran gözlemlerle uyuşmaması sebebiyle daha az tercih edilmesi, tasarım argümanının çok bulanık ve netlikten yoksun, pek çok yere çekilebilecek bir argüman olması ve evrenin altında belli bir dinin ya da dünya görüşünün ifade ettiği belli sayıda ve belli tür bir zekaya işaret etmemesi, hatta her şeyden önce, evrenin bir zeka tarafından tasarlandığı farzedilse de bunun cevaptan çok soru yaratması ve bu sefer de o tasarlayıcının kökeninin bir muamma olması, dolayısıyla bunun bir cevap olmamasıdır.</span></span></p>

  <p class="p1"><span> </span></p>

  <p class="p"><span><span><b class="calibre1">Ya haksızsanız? Ya Allah varsa?</b></span></span></p>

  <p class="p1"><span> </span></p>

  <p class="p"><span><span>Bu en çok karşılaştığımız sorulardan biridir. Yani bizim internette ‘Ya Varsa’ diye isimlendirdiğimiz argüman.</span></span></p>

  <p class="p1"><span> </span></p>

  <p class="p"><span><span>Denir ki inançlılar haksızsa onların kaybedeceği bir şey yoktur ama ateistler haksızsa kayıp büyüktür.</span></span></p>

  <p class="p1"><span> </span></p>

  <p class="p"><span><span>Halbuki bu argüman meseleyi yeterince düşünüp yeterince kafa yormamaktan kaynaklanan bir argümandır ve pek çok çürük noktası vardır. Bunların pek çoğuna kitabın ilerleyen bölümlerinde değineceğiz.</span></span></p>

  <p class="p1"><span> </span></p>

  <p class="p"><span><span>Ama çok kısa olarak şunu diyebilirim ki, bu argümanı getirenler de başka dinlerin ve inanç sistemlerinin karşısında aynı durumdadırlar. Yani ya Hindular, Taoistler, Şintoistler, Hıristiyanlar, Eski Yunanda Zeus’a inananlar vs haklıysa? Britannica Ansiklopedisi’nde dinler bölümünü hazırlayan kişinin tespitine göre, dünya üzerinde 10.000 kadar farklı din bulunmaktadır. Söylemesi kolay, 10.000 din bu. Çoğu kişi bildiği dinlerin isimlerini saymaya kalksa 10 tane bile sayamaz.</span></span></p>

  <p class="p1"><span> </span></p>

  <p class="p"><span><span>Ortada bu kadar din ve inanç sistemi varken, bunlardan bir tanesinin, hele de sizin yetiştiğiniz ailenin, toplumun ve kültürün dininin doğru olduğunu iddia etmek ne derece tutarlıdır, önce bunu düşünün ve ondan sonra sorun ‘Ya haksızsanız?’ diye.</span></span></p>

  <p class="p1"><span> </span></p>

  <p class="p"><span><span><b class="calibre1">Ateistlerin ritüelleri var mıdır? Örneğin cenazelere katılırlar mı, nasıl olur cenaze törenleri?<span> </span></b></span></span></p>

  <p class="p1"><span> </span></p>

  <p class="p"><span><span>Ateizm bir din değildir. Dolayısıyla ritüelleri, kuralları yoktur.<span> </span></span></span></p>

  <p class="p1"><span> </span></p>

  <p class="p"><span><span>Ateizm bir din olmadığından ve kuralları olmadığından, cenazeler olsun, başka konular olsun takınılacak tavır kişiye bağlıdır, kişiden kişiye değişebilir. Öldüğünüz zaman cenazenizin ne olacağı konusu da öyle. Kişi bu konuda bir vasiyet bıraktıysa, vasiyetine uyulur. Bırakmadıysa, dinin hegamonyası altında olan cenaze gibi bir konuda muhtemelen kişinin yetiştiği kültürün gerekleri yerine getirilecektir.</span></span></p>

  <p class="p1"><span> </span></p>

  <p class="p"><span><span><b class="calibre1">Ateistlerin din ile alakalı gelenek ve görenekler konusundaki tavrı nasıl olur? Örneğin Ramazan ve Kurban bayramlarını kutlarlar mı?</b></span></span></p>

  <p class="p1"><span> </span></p>

  <p class="p"><span><span>Bu tür sorular ateizm de bir din gibi algılandığı için sorulan sorulardır. Yine yukarıda bahsedilen prensip altında, ateizm kendine ait ritüelleri, kuralları vs olan bir din ya da dünya görüşü olmadığı için, bu konuda tüm ateistleri kapsayacak bir cevap verilemez.</span></span></p>

  <p class="p1"><span> </span></p>

  <p class="p"><span><span>Bu yüzden, din ile bağlantılı olarak ortaya çıkmış olsa da, artık toplumun bir geleneği haline gelmiş bu tür bayramlarla ilgili tutumlar da kişiden kişiye, ateistten ateiste değişecektir.</span></span></p>

  <p class="p1"><span> </span></p>

  <p class="p"><span><span>Ateist olmasa da bu tür bayramlardan hazzetmeyen, uzak duran, aktif olarak kutlamayan çok kişi vardır. Ateist de böyle davranabilir, ya da tam tersi bunları din kökenli olsalar da artık topluma mal olmuş, tarihimizden gelen gelenekler olarak görüp benimseyebilir ve kendisi kutlayıp, ailesinde kutlanmasına da önayak olabilir.</span></span></p>

  <p class="p1"><span> </span></p>

  <p class="p"><span><span>Dinin zaten sosyal hayatta el atmadığı ve işin içine girmediği konu neredeyse pek yoktur. Bu yüzden pek çok toplumsal gelenek, sosyal alışkanlık ve kurallar, sırf topluma mal olmuş ve içinde yaşanılan toplumun sosyal kuralları haline gelmiş prensipler oldukları için pekala da takip edilebilirler ve pek çok aktif ateist tarafından dahi takip edilmektedirler.</span></span></p>

  <p class="p1"><span> </span></p>

  <p class="p"><span><span>Ateist olmak ille de kendini toplumdan soyutlamak ve tek başına yaşamak demek değildir. Ateist dahil olduğu toplumda yaşamak durumundadır ve toplumların pek çok alışkanlığı ve geleneğinin din ile olan ilgisi günümüzde zaten belirsiz ve önemsizdir. İnançlıların bile pek çoğu, pek çok toplumsal geleneği uygularken akıllarına inandıkları dinin Tanrı'sını falan getirerek yapmazlar bunu. Bunlar dediğimiz gibi artık toplumsal alışkanlıklar ve gelenekler halini almışlardır çünkü.</span></span></p>

  <p class="p1"><span> </span></p>

  <p class="p"><span><span><b class="calibre1">Ateistler çocuklarını sünnet ettirir mi?</b></span></span></p>

  <p class="p1"><span> </span></p>

  <p class="p"><span><span>Bu da yine yukarıdaki konuyla bağlantılı bir meseledir. Sünnet, din kökenli bir gelenek de olsa, artık topluma yerleşmiş bir gelenektir ve herkes katılmasa da sağlıkla ilgili bazı faydaları olduğu da sıkça iddia edilen bir uygulamadır.</span></span></p>

  <p class="p1"><span> </span></p>

  <p class="p"><span><span>Örneğin, çoğunluğun Hıristiyan olduğu ABD toplumunda bile, sünnet çoğu kişi için dini bir vecibe olmamasına rağmen yaygın bir uygulamadır.</span></span></p>

  <p class="p1"><span> </span></p>

  <p class="p"><span><span>Yani çocuğunu sünnet ettirmek için Allah'a inanıyor olmak şart değildir. Bu bir gelenek olarak görülüp, çocuğun yetişeceği toplumda çok farklı ve marjinal bir birey olarak algılanıp yetişmemesi için, bu uygulamanın gerekliliğine o kadar inanmayan ateistlerin bile pek çoğu tarafından uygulanan bir gelenektir.</span></span></p>

  <p class="p1"><span> </span></p>

  <p class="p"><span><span>Ama elbette ki, bu konuda farklı davranmak isteyip, çocuğunu sünnet ettirmeyenler de çıkacaktır. Özellikle de bu uygulamanın sağlık açısından yararlarına inanmıyorsa kişi. Hatta zararları olduğuna inanıyorsa, ki bu tür fikirler de toplumda mevcuttur.</span></span></p>

  <p class="p1"><span> </span></p>

  <p class="p"><span><span>Bu sadece ateistleri muhatap alması gereken bir soru da değildir zaten. Toplumsal geleneklerin hepsini çok yakından takip etmeyen veya etmesi gerektiğine inanmayan pek çok bireyin de karşı karşıya kalabileceği konulardır bunlar.</span></span></p>

  <p class="p1"><span> </span></p>

  <p class="p"><span><span><b class="calibre1">Ateistler ensest konusuna nasıl bakar?</b></span></span></p>

  <p class="p1"><span> </span></p>

  <p class="p"><span><span>Bu ve benzeri sorular, ahlak prensiplerinin din kökenli olduğu veya olması gerektiği önyargısına dayalı sorulardır. Halbuki ahlak kurallarının özellikle de günümüzde dinle ilgisi yoktur. Aslında hiçbir çağda dinle ilgisi yoktur bunların. Bunlar zaten toplumda var olan prensiplerin, gelişen ve yaygınlaşan din tarafından da benimsenmesi sonucunda dinlerin de bünyesine girmişlerdir.</span></span></p>

  <p class="p1"><span> </span></p>

  <p class="p"><span><span>Tam tersi, ahlak prensiplerinin din kaynaklı olduğuna olan inançtır asıl tehlikeli olan. Gerçekten böyle düşünen biri, demek ki dine inanmamaya başlasa her türlü sapıklığı ve ahlaksızlığı işleyecektir.</span></span></p>

  <p class="p1"><span> </span></p>

  <p class="p"><span><span>Aslında böyle düşündüğünü zanneden çoğu kişi için de durum bu değildir. Yani dini inançları sebebiyle ahlaklı olduklarını zanneden çoğu kişinin ahlaklı oluşunun sebebi aslında dini inançları değil, içinde bulundukları toplumun geleneklerini, kurallarını ve sosyal alışkanlıklarını takip etme güdüleridir.</span></span></p>

  <p class="p1"><span> </span></p>

  <p class="p"><span><span>Kısacası, kişi ateist diye, ya da dini inançları benimsemiyor diye, ahlaki prensiplerden veya ensest gibi konularla ilgili olarak hemen hemen her toplum tarafından benimsenmiş temel anlayış ve prensiplerden uzak duracak diye bir şey yoktur.</span></span></p>

  <p class="p1"><span> </span></p>

  <p class="p"><span><span>Cinsel konularda olsun, başka konularda olsun, antisosyal veya sapkın davranan kişiler pek çok kesimden çıkabilir. Bunun kişinin dini inancıyla veya inançsızlığıyla doğrudan ilgisi yoktur.</span></span></p>

  <p class="p1"><span> </span></p>

  <p class="p"><span><span>İşin ilginci, üç büyük dinin ortak noktası olan insanların Adem ve Havva'dan türediği hikayesi zorunlu biçimde insanlığın ilk dönemleri için ensest fikrini içinde içerdiğinden, Ateistforum'da yapılan tartışmalarda inançlılardan bu konuda gelen sorulardan rahatsız olan ateistler, konuyu sıkça bu noktaya getirirler ve bu soruyla asıl muhatap olması gerekenlerin inançlılar olduğunu hatırlatırlar.</span></span></p>

  <p class="p1"><span> </span></p>

  <p class="p"><span><span><b class="calibre1">Ateistleri suç işlemekten alı koyan nedir?</b></span></span></p>

  <p class="p1"><span> </span></p>

  <p class="p"><span><span>Yukarıdaki soru ve cevapları okumuş kişiler için bu sorunun cevabı da açık olmalıdır. Ahlak prensipleri din kökenli değildir. Kişi dini inançları ve kaynakları referans almadan da iyiyi ve kötüyü, doğruyu ve yanlışı ayırabilir. Ateistler, din kökenli olmayan çağdaş ahlaki ve hukuki prensipleri takip ederler. Ateistleri suç işlemekten alıkoyan şey, inançlıları alıkoyanla aynı şeydir. Yani suç işlemenin yanlış olması ve yasalara aykırı olması.</span></span></p>

  <p class="p1"><span> </span></p>

  <p class="p"><span><span><b class="calibre1">Ateistler içinde Allah geçen tabirleri kullanırlar mı? Yemin ederler mi?</b></span></span></p>

  <p class="p1"><span> </span></p>

  <p class="p"><span><span>Din çağlar boyu toplumun ve kültürün çok önemli bir parçası olduğundan, dinsel kökenli kelime ve ifadeler de dillere yerleşmiştir elbette. Fakat bunların çoğunun aslında kullanıldıkları özel durum ile ilgili belli anlamları vardır ve bunun genellikle dindeki temel inançlar veya Allah/Tanrı kavramıyla bir ilgisi yoktur. Örneğin ‘inşallah’ aslında ‘umarım’ anlamındadır ve günlük hayatta bu kelimelerin ikisi de kullanılmaktadır. Bu ifadeyi kullanan inançlı birinin bile bu ifadeyi kullanırken aklından İslam dinindeki Allah kavramı geçmemektedir.</span></span></p>

  <p class="p1"><span> </span></p>

  <p class="p"><span><span>‘Allahaısmarladık’, ‘Allah aşkına’, ‘Allah allah, bu nasıl oldu böyle?’ cümlesindeki anlamıyla ‘Allah, allah’ ünlemi vs gibi ifadelerin tümü, dildeki kullanımlarında aslında dindeki Tanrı kavramıyla ilgisi olmayan, kendilerine özgü anlamlarda kullanılan ifadelerdir.</span></span></p>

  <p class="p1"><span> </span></p>

  <p class="p"><span><span>Dolayısıyla, bir kişi ateist diye ille de bu ifadelerden uzak durması gerekir diye bir şart yoktur.</span></span></p>

  <p class="p1"><span> </span></p>

  <p class="p"><span><span>Tabii bu ifadelerin ‘laik’ karşılığı olan durumlarda, ateistlerin çoğu bu ‘laik’ karşılıkları kullanacaktır. Örneğin ‘Allahaısmarladık’ yerine çoğu ateist muhtemelen ‘hoşçakal’ı tercih edecektir. Ya da ‘inşallah’ yerine muhtemelen genellikle ‘umarım’ı tercih edecektir. Ama bu kitabın yazarının fikrine göre, bu konuya çok da kafayı takmak gerekmez. Çünkü dediğimiz gibi bu ifadelerin günlük kullanımları aslında doğrudan din ile veya dini inanç ile ilgili değildir. Ayrıca, bu ifadelerin bazılarının dini kavram ve kelimelerden bağımsız şekilleri yoktur. Örneğin şaşırtıcı bir durum ile karşılaşıldığında ‘Allah allah, neden böyle oldu acaba?’ ifadesindeki ‘Allah allah’ yerine kullanılabilecek daha uygun başka bir Türkçe ifade akla kolay kolay gelmemektedir.</span></span></p>

  <p class="p1"><span> </span></p>

  <p class="p"><span><span>Bu yüzden bu konulara çok kafayı takmak gerekmez. Bir kişi ateist diye, kendini başka bir dil konuşmak mecburiyetinde hissetmemelidir.</span></span></p>

  <p class="p1"><span> </span></p>

  <p class="p"><span><span><b class="calibre1">Peki cinleri nasıl açıklıyorsunuz? Ben cin gördüm. Sakın bana cin yoktur demeyin.</b></span></span></p>

  <p class="p1"><span> </span></p>

  <p class="p"><span><span>Cin diye bir şey yoktur.</span></span></p>

  <p class="p1"><span> </span></p>

  <p class="p"><span><span>Cin gördüğünü zannedenlerin, nasıl açıklayacaklarını bilemedikleri bir tecrübe yaşamış oldukları açıktır.<span> </span></span></span></p>

  <p class="p1"><span> </span></p>

  <p class="p"><span><span>Zor açıklanacak ya da kendisinin açıklayamadığı tecrübeler yaşamış kişiler, bu tecrübelerin ne olduğuna dair spekülasyonda bulunmak istediklerinde, genellikle içinde yaşadıkları toplumun, kültürün veya çevrenin çeşitli inançlarını temel alırlar.</span></span></p>

  <p class="p1"><span> </span></p>

  <p class="p"><span><span>ABD'de benzer tecrübeler yaşayan pek çok kişi gördükleri şeyin UFO veya uzaylı olduğunu düşünmektedir, Meksika'da benzer tecrübeler yaşayan kişiler Meryem Ana'yı görmektedirler. Bazı insanlar hayalet görmektedir, bazıları ise şeytan. Bazıları atalarının ruhlarını görür. Bizim ülkemizin insanı da cin görmektedir. Kendilerine anlatılan, bildikleri, kültürlerinin parçası olan doğaüstü açıklama o olduğu için.</span></span></p>

  <p class="p1"><span> </span></p>

  <p class="p"><span><span>İnsanlar açıklayamadıkları olaylar yaşarlar. Bunları dahil oldukları toplumun, kültürün mitolojileri ile bağdaşlaştırırlar. Ama kontrollü deney koşullarında bu doğaüstü olayların hiçbiri gerçekleşmez nedense. Her zaman doğal bir açıklaması olduğu ortaya çıkar, herhangi bir olay tekrar edilebilir bilimsel deneylerle incelenmeye çalışıldığında.</span></span></p>

  <p class="p1"><span> </span></p>

  <p class="p"><span><span>Ki bunun yapılmadığını zannedilmesin. Batıda ‘Skeptik’ (kuşkucu) denen ve bu tür doğaüstü iddiaları incelemeyi kendine misyon edinmiş kurumlar vardır. Bunlar arasında doğaüstü herhangi bir iddiayı kontrollü ve bilimsel deney koşullarında kanıtlayabilene para ödülleri verenler vardır. Örneğin James Randi'nin ‘Milyon dolarlık meydan okuma’ (Million Dollar Challenge) denen ödülü. James Randi Vakfı, kontrollü deney koşullarında herhangi bir doğaüstü iddiayı kanıtlayabilene 1 milyon dolarlık ödül vaadetmektedir. (http://www.randi.org/site/index.php/1m-challenge.html). Uzun yıllardır devam eden bu yarışmada, bırakın ödülü kazanmayı, başvuran on binlerce kişinin hiçbiri iki aşamalı testin ilk aşamasını bile geçmeyi başaramamıştır.</span></span></p>

  <p class="p1"><span> </span></p>

  <p class="p"><span><span>İnsanlar sıkça kendilerinin açıklayamadığı olaylarla karşılaşırlar, burası doğru. Orijinal tecrübeye geri dönülemeyeceği için (zamanda geri gidilemeyeceği için) o zaman tam olarak ne olduğu hiçbir zaman bilinmez. İnsanlar ise o zaman ne yaşadıklarına kendilerini inandırdılarsa, öyle düşünmeye devam ederler.</span></span></p>

  <p class="p1"><span> </span></p>

  <p class="p"><span><span><b class="calibre1">Ateist olmaya nasıl karar verdiniz?</b></span></span></p>

  <p class="p1"><span> </span></p>

  <p class="p"><span><span>Ateist olmak bir karar meselesi değildir. Noel Baba’ya inanan bir çocuğun, Noel Baba diye bir şey olmadığını anladığı zaman yaşadığına benzer bir durumdur. Yani bir zorunluluk. O çocuğun artık Noel Baba’ya inanmaması bir seçim değildir. Bir karar vererek geri dönülecek bir konu da değildir. İnsanlar ‘Ben bari ateist olayım’ diye karar vererek ateist olmaz. İnançlarını kaybederler, yanlışlığını görürler, öğrendikleri bilgiler onlara bu durumun adının ateizm olduğunu söyler, onlar da bu etiketi kabul etmeye psikolojik olarak hazırlarsa kendilerini ateist olarak ifade etmeye başlarlar.</span></span></p>

  <p class="p1"><span> </span></p>
</body>
</html>
