<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ateizmi Anlamak</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="p1"><span> </span></p>

  <p class="p"><span><span><b class="calibre1">6. BÖLÜM</b></span></span></p>

  <p class="p1"><span> </span></p>

  <p class="p"><span><span><b class="calibre1">EVRİM VE YARATILIŞÇILIK</b></span></span></p>

  <p class="p1"><span> </span></p>

  <p class="p"><span><span>Bu kitabın amacı evrim teorisini incelemek ve tanıtmak değildir. Bu konuyla ilgili pek çok kaynak mevcuttur ve onlara danışılmalıdır.</span></span></p>

  <p class="p1"><span> </span></p>

  <p class="p"><span><span>Ayrıca, evrim teorisinin ateizmin sebebi ve dayanağı gibi algılanmasını da yanlış bulduğumuz ve istemediğimiz için aslında kitaba evrim bölümünü koymayacaktım bile.<span> </span></span></span></p>

  <p class="p1"><span> </span></p>

  <p class="p"><span><span>Evrim teorisi, bilimin bir teorisidir. Dünya üzerinde hayatın kendini kopyalayabilen ilk karmaşık moleküller ve hücre kabul edilebilecek ilk organik yapılardan itibaren nasıl ve hangi mekanizmalara dayalı olarak değiştiğini, ve bugünlere nasıl geldiğini açıklayan ve bunun için doğaüstü herhangi bir kavram ve fikre ihtiyaç duymayan bir teoridir evrim teorisi. Bilimin bir teorisidir, ateizmin değil.</span></span></p>

  <p class="p1"><span> </span></p>

  <p class="p"><span><span>Ateistlerin genel olarak evrimci olmalarının sebebi aşikardır. Evrim teorisi yaşamın gelişimini ve bugünlere gelişini Tanrı fikrine gerek kalmaksızın açıklamaktadır.</span></span></p>

  <p class="p1"><span> </span></p>

  <p class="p"><span><span>Fakat evrim bazı yaratılışçıların göstermeye çalıştığı gibi ateizmin var oluş sebebi ve dayanağı değildir. Ayrıca evrime inanan inançlıların da sayısı çoktur ve Katolik Kilisesi bile bir süre önce bu konuda açıklama yapıp evrim teorisinin doğruluğuna inandıklarını ve bunun kilisenin fikirleriyle çatışmadığını beyan etmiştir.</span></span></p>

  <p class="p1"><span> </span></p>

  <p class="p"><span><span>Dolayısıyla, aslında bilimsel bir konu olan evrimin bu kitabın konusu olan din ve ateizm tartışmasında yer almasını istemedim. Fakat sonradan eklemeye karar verdim, çünkü bu tartışmalarda evrim teorisi ister istemez işin içine girmekte ve dini inançlar sorgulandığında alternatiflerle ilgili sürekli soru işaretleri oluşmaktadır. Ayrıca, bu kitabın konusu açısından ‘yaratılışçılık’ ve ‘akıllı tasarım’ akımlarının fikirleri ve iddialarına değinmek de gerekmektedir ve bu bölümde bir ölçüde de bu yapılacaktır. Dolayısıyla, evrim teorisine de biraz bulaşmak gerekecektir. Fakat daha çok evrim karşısında yaratılışçılığın neden zayıf olduğu gösterilmeye çalışılacaktır. Bu bölümdeki pek çok yazıda maksat budur.</span></span></p>

  <p class="p1"><span> </span></p>

  <p class="p"><span><span>Fakat önce evrim teorisinin kısa tanıtımı ve ilgili bazı kavramların tanımıyla başlamakta fayda var.</span></span></p>

  <p class="p1"><span> </span></p>

  <p class="p"><span><span><b class="calibre1">Temel evrim bilgileri</b></span></span></p>

  <p class="p1"><span> </span></p>

  <p class="p"><span><span><i class="calibre3">Evrimin anlamı</i></span></span></p>

  <p class="p1"><span> </span></p>

  <p class="p"><span><span>- Organizmalar yüksek üreme kapasitesine sahiptirler, fakat popülasyonlar genellikle yaklaşık olarak aynı kalır. (Dolayısıyla, doğada yüksek bir ölüm oranı vardır).</span></span></p>

  <p class="p1"><span> </span></p>

  <p class="p"><span><span>- Hayatta kalma mücadelesi canlılar arasında rekabete sebep olur.</span></span></p>

  <p class="p1"><span> </span></p>

  <p class="p"><span><span>- Hayatta kalıp üreyebilenler, yaşadıkları ortamda kendilerini daha avantajlı kılan özelliklere sahip olanlardır.</span></span></p>

  <p class="p1"><span> </span></p>

  <p class="p"><span><span>- Bu durum doğal seçilime sebep olur.<span> </span></span></span></p>

  <p class="p1"><span> </span></p>

  <p class="p"><span><span><i class="calibre3">Doğal seçilimin mekanizmaları</i></span></span></p>

  <p class="p1"><span> </span></p>

  <p class="p"><span><span>- Mutasyonlar</span></span></p>

  <p class="p1"><span> </span></p>

  <p class="p"><span><span>- Göç sebebiyle popülasyona yeni genlerin girmesi veya popülasyondan bazı genlerin ayrılması</span></span></p>

  <p class="p1"><span> </span></p>

  <p class="p"><span><span>- Popülasyonda rastlantısal faktörlerle genetik kayma oluşması (örneğin sel, volkanik patlama, yangın vs gibi faktörlerin popülasyonun belli bir bölümünü ortadan kaldırması)</span></span></p>

  <p class="p1"><span> </span></p>

  <p class="p"><span><span>- Çiftleşmede eş seçimi (hayatta kalma konusunda avantaj sağlayacak genetik özelliklere sahip eşlerin seçimi)</span></span></p>

  <p class="p1"><span> </span></p>

  <p class="p"><span><span><i class="calibre3">Çeşitliliğe sebep olan mekanizmalar</i></span></span></p>

  <p class="p1"><span> </span></p>

  <p class="p"><span><span>- Eşeyli üreme (crossing over ve genetik rekombinasyon genlerin rastlantısal karışımını sağlar ve her döllenmede iki farklı genom birleşir)</span></span></p>

  <p class="p1"><span> </span></p>

  <p class="p"><span><span>- Çekinik genler de genotipte saklanır</span></span></p>

  <p class="p1"><span> </span></p>

  <p class="p"><span><span>- Heterozigot avantajı (daha fazla üreme)</span></span></p>

  <p class="p1"><span> </span></p>

  <p class="p"><span><span><i class="calibre3">Adaptasyon</i></span></span></p>

  <p class="p1"><span> </span></p>

  <p class="p"><span><span>- İklim veya diğer coğrafi faktörlerin canlının karakteristiklerinde zaman içinde değişikliklere sebep olması</span></span></p>

  <p class="p1"><span> </span></p>

  <p class="p"><span><span>- Değişik koşullar altında yaşayan aynı tür canlıların, değişik karakterlere sahip olması</span></span></p>

  <p class="p1"><span> </span></p>

  <p class="p"><span><span><i class="calibre3">Türler</i></span></span></p>

  <p class="p1"><span> </span></p>

  <p class="p"><span><span>- Kendi içinde çoğalabilen, fakat diğer grupların bireyleriyle çiftleşemeyen canlı grubu</span></span></p>

  <p class="p1"><span> </span></p>

  <p class="p"><span><span><i class="calibre3">Türleşme</i></span></span></p>

  <p class="p1"><span> </span></p>

  <p class="p"><span><span>- Bir tür içindeki küçük bir grubun, üreme açısında ana gruptan izole hale gelmesi ve ana grup bireyleriyle artık çiftleşemeyecek kadar değişikliğe uğraması</span></span></p>

  <p class="p1"><span> </span></p>

  <p class="p"><span><span><i class="calibre3">Türleşmenin sebepleri</i></span></span></p>

  <p class="p1"><span> </span></p>

  <p class="p"><span><span>- Coğrafi izolasyon yoluyla türleşme</span></span></p>

  <p class="p1"><span> </span></p>

  <p class="p"><span><span>- Adaptif yayılma: organizma grubunun ani (jeolojik zaman ölçeğinde binlerce yıl) çeşitlenmesi</span></span></p>

  <p class="p1"><span> </span></p>

  <p class="p"><span><span>- Simpatrik türleşme (coğrafi izolasyon olmadan gercekleşen türleşme): Poliploidlik, yani birden fazla kromozom setinin oluşması en önemli sebep. Mitoz ya da mayoz bölünmede gerçekleşebilir. İki türü bulunmakta.</span></span></p>

  <p class="p1"><span> </span></p>

  <p class="p"><span><span>Otopoliploit: Canlı içinde kromozom sayısının iki katına çıkması</span></span></p>

  <p class="p1"><span> </span></p>

  <p class="p"><span><span>Allopoliploit: İki farklı türün türler arası hibrid ortaya çıkarması. Özellikle bitkiler arasında yaygındır. Hibridler genellikle steril olup, üreyemez. Fakat, eğer mitoz/cytokinesis mayozdan önce olursa, mayoz normal olarak meydana gelebilir. Bitkiler arasında çok yaygındır. Çiçekli bitkilerin %50-70 kadarı polyploiddir. Polyploid olmayan simpatrik türleşme de mümkün. Ayçiçeğinden örnek: Helianthus annuus &amp; H. petiolaris -&gt; H. anomalus</span></span></p>

  <p class="p1"><span> </span></p>

  <p class="p"><span><span>Türleşmede eşeyli üremenin de önemli rolü vardır.</span></span></p>

  <p class="p1"><span> </span></p>

  <p class="p"><span><span><i class="calibre3">Büyük tür gruplarının oluşumu (makroevrim)</i></span></span></p>

  <p class="p1"><span> </span></p>

  <p class="p"><span><span>- Uzun zaman içindeki aşamalı değişimler</span></span></p>

  <p class="p1"><span> </span></p>

  <p class="p"><span><span>- Jeolojik zaman açısından kısa sayılabilecek bir sürede oluşan hızlı değişimler veya ani ortaya çıkışlar (buradaki kısa dönem binlerce veya milyonlarca yılı kapsar)</span></span></p>

  <p class="p1"><span> </span></p>

  <p class="p"><span><span>Evrimde insanların anlamakta zorlandıkları ve en çok şüphe ettikleri konu türleşme oluyor. Zaten pek çok kişi evrimin diğer açıklamalarına karşı çıkamıyor bile. Hele de artık günümüzde, adaptasyon ve diğer pek çok evrimsel süreç hiçbir şüpheye yer bırakmayacak biçimde anlaşılmış ve gösterilmiştir. Konuya yabancı olanların bazen hala kavrayamadıkları konu sadece ‘türleşme’dir.</span></span></p>

  <p class="p1"><span> </span></p>

  <p class="p"><span><span>Türleşme süreci laboratuar koşullarında meyve sineği üzerinde yapılan çalışmalarla da deneysel olarak gösterilmiştir. (Dobzhansky, Th., and O. Pavlovsky, 1971. ‘An experimentally created incipient species of Drosophila’, Nature 23:289-292).</span></span></p>

  <p class="p1"><span> </span></p>

  <p class="p"><span><span>Hatta laboratuar koşullarında gözlenen evrim kanıtlarından şüphe duyanlar için, doğada gözlenmiş türleşme örnekleri de vardır:</span></span></p>

  <p class="p1"><span> </span></p>

  <p class="p"><span><span>- Avrupa'dan Amerika'ya 20. yüzyılın başlarında getirilen ‘goatsbeards’ adı verilen üç çeşit vahşi çiçeğin 20-30 yıl gibi bir süre içinde, Amerika kıtasına yayılması ve 1940'lı yıllardan sonra iki farklı türünün ortaya çıkışı gözlenmiştir. (’Tür’ kavramının tanımı gereği, bu türler, mevcut diğer ‘goatsbeards’ türleriyle üreyememekte, yalnızca kendi aralarında üreyebilmektedirler).</span></span></p>

  <p class="p1"><span> </span></p>

  <p class="p"><span><span>- Faroe adası ev faresinin insanlar tarafindan adaya getirildikten sonra, 250 yıl gibi kısa bir zamanda gözlenen türleşmesi (Stanley, S., 1979. Macroevolution: Pattern and Process, San Francisco, W.H. Freeman and Company. p. 41)</span></span></p>

  <p class="p1"><span> </span></p>

  <p class="p"><span><span>- Nagubago gölünde, izolasyon sebebiyle çiklit balıklarının 4000 yıl gibi bir süre içinde 5 ayrı türünün oluşması. (Mayr, E., 1970. Populations, Species, and Evolution, Massachusetts, Harvard University Press. p. 348)</span></span></p>

  <p class="p1"><span> </span></p>

  <p class="p"><span><span>Merak edenler için bu tür daha yüzlerce örnek vardır. Saygın biyoloji dergilerinde yayınlanan çok sayıda makalede bu tür konuların derinlemesine incelemeleri görülebilir.</span></span></p>

  <p class="p1"><span> </span></p>

  <p class="p"><span><span>Evrim günümüzde artık bir bilimsel gerçek olarak kabul edilmektedir. Bilim adamları evrim olup olmadığını değil, evrimin mekanizmalarını tartışırlar.</span></span></p>

  <p class="p1"><span> </span></p>

  <p class="p"><span><span><b class="calibre1">Evrim ateizmin dayanağı mıdır?</b></span></span></p>

  <p class="p1"><span> </span></p>

  <p class="p"><span><span>Öncelikle ateizmin geçmişi ne kadardır diye düşünecek olursak, ateizm terimi çok eski olmayabilir fakat prensip olarak teist iddiaları reddetme eylemi (ki ateizmin ta kendisi) teizm kadar eskidir. Dolayısıyla ateizm evrimle doğmamıştır. Bu yüzden ateizmin dayanağı evrimdir diyemeyiz.</span></span></p>

  <p class="p1"><span> </span></p>

  <p class="p"><span><span>Evrim günümüz ateizmiyle elbette ilişkilidir. Fakat ateizmin dayanağı ve var oluş sebebi değildir. Ateizmin sebebi teizmin yanlışlığıdır.</span></span></p>

  <p class="p1"><span> </span></p>

  <p class="p"><span><span>Evrim (ve genel olarak bilim) teizmin açıklama yapamadığı ya da yanlış açıklama yaptığı bazı konularda doğru bir açıklama getirme girişimidir. Fakat bilimin günümüzde getirdiği bir açıklama tam doğru değilse bu teizmin açıklamalarını doğru yapmayacaktır.</span></span></p>

  <p class="p1"><span> </span></p>

  <p class="p"><span><span>Çağdaş bilim ortaya çıkana kadar teist ateist tartışmaları düğümlenmeye mahkumdu. Teizm tüm saçmalıklarına rağmen açıklama yapıyor göründüğünden alelade vatandaşın bazı psikolojik beklentilerini (güvenlik ve ne yaptığını biliyor olma gibi) tatmin etmekteydi. Eski ateizm ise bu açıklama görünümündeki saçmalıkların yanlışlığını ve yapaylığını görmek üzerine kurulu olduğundan ve alternatif açıklama getirmediğinden, insanların beynine girmede bazı psikolojik engelleri aşmakta güçlük çekiyordu.</span></span></p>

  <p class="p1"><span> </span></p>

  <p class="p"><span><span>Modern bilim ilk defa evrim teorisinin de yardımıyla bu açığı kapamış ve yeterince bilen için entelektüel olarak da gayet doyurucu (hatta doğru olduğu için teizmden çok daha doyurucu) bir alternatif getirmiştir teizme.</span></span></p>

  <p class="p1"><span> </span></p>

  <p class="p"><span><span>Evrim bu yüzden teistlerin baş hedefi olmuştur. Bu yüzden muhafazakar kapitalist ülke ABD'de cepleri derin olan kilise çevresinden destek alan yaratılışçılar, evrim aleyhine büyük miktarda kaynak aktarmış ve dillerinden düşüremedikleri onca bilim karşıtı iftira, demagoji ve yalanı üretmiştir.</span></span></p>

  <p class="p1"><span> </span></p>

  <p class="p"><span><span>Fakat doğru bir kere bulunduğunda bundan dönüş olmayacağından, bu çabaları uzun vadede boşunadır.</span></span></p>

  <p class="p1"><span> </span></p>

  <p class="p"><span><span>Dinlerin biçim değistirmeye devam edeceği ve kısa zaman içinde ‘Bakın Tanrı'nın gücüne, hayatı nasıl da evrimleştirmiş’ demeye başlayacakları açıktır.</span></span></p>

  <p class="p1"><span> </span></p>

  <p class="p"><span><span>Hatta bu başlamış ve örneğin Vatikan'daki Papa evrim teorisini kabul ettiklerini ve bunun İncil’le çelişmediğini beyan etmiştir. Bizim Müslüman kesimde de evrime inanan teistlerin sayısında büyük bir artış olmaktadır son zamanlarda.</span></span></p>

  <p class="p1"><span> </span></p>

  <p class="p"><span><span>Teizm masallara dayandığı için bilim karşısında devamlı tükürdüğünü yalamaya mahkumdur. Bunu Dünya’nın yuvarlaklığında da yaptılar, klonlama teknolojisinde yaptılar (baştan bu mümkün değildir diyerek), bilimin ve teknolojinin pek çok başka buluşunda yaptılar ve şu anda da evrimde yapmaya başlıyorlar.</span></span></p>

  <p class="p1"><span> </span></p>

  <p class="p"><span><span>Bizim İslami teist kesim de her zamanki gibi birkaç adım geriden takip ediyor.</span></span></p>

  <p class="p1"><span> </span></p>

  <p class="p"><span><span><b class="calibre1">Evrimi tartışmak</b></span></span></p>

  <p class="p1"><span> </span></p>

  <p class="p"><span><span>Evrimi tartışmadan önce, belli bazı noktalara dikkat etmek gerekiyor.</span></span></p>

  <p class="p1"><span> </span></p>

  <p class="p"><span><span>1. Evrimi tartışmak isteyen iki taraf da evrim teorisini yeterince biliyor mu? Her şeyden önce, evrime karşı olduğunu söyleyen kişi, acaba evrim teorisinin ne olduğunu doğru olarak tanımlayabiliyor mu? ABD'de yapılan bir istatistiksel araştırma, çok ilginç bir tespit yapıyor. Okullarda evrim teorisinin okutulmasıyla ilgili fikirleri araştıran bir ankete göre, evrim teorisinin okutulmasına karşı çıkanların sadece %2'si evrim teorisinin doğru tanımını çoktan seçmeli bir soruda 5 seçenek arasından doğru olarak seçebiliyor. Bilimsel yöntem ve dinsel düşünce biçimi arasındaki farkı bilen için hiç de şaşırtıcı olmayan bir sonuç bu.</span></span></p>

  <p class="p1"><span> </span></p>

  <p class="p"><span><span>2. Evrimi tartışmak isteyen kişi, bilimsel yöntem ile dinsel inanç arasındaki farkın bilincinde mi? Önceki bölümlerde bahsettiğimiz gibi, bilimsel yöntemle dini inanç arasındaki temel fark, yargının deneyden önce mi, yoksa sonra mı yapıldığı noktasındadır. Bilimsel yöntemde yargı deneyden sonraya bırakılır. Dini düşünce biçiminde ise yargı baştan verilir, deney sonuçları buna göre yorumlanır.</span></span></p>

  <p class="p1"><span> </span></p>

  <p class="p"><span><span>Dinsel düşünce biçimine alışık kesim, evrimi de inanılacak veya inanılmayacak bir şey olarak değerlendirir. Aynen dinsel inanç gibi evrim de ‘inanma’ kategorisinde bir fikirdir onlara göre. İşin delil, kanıt, açıklayıcılık ve deney gibi kısımlarını görmezden gelirler. Daha doğrusu bilmezler.</span></span></p>

  <p class="p1"><span> </span></p>

  <p class="p"><span><span>Eğer bir odaya girip, ışığı açmaya çalışırsanız ve anahtarı çevirdiğiniz halde ışık yanmazsa ne yaparsınız? Büyük ihtimalle, önce anahtarı birkaç kez daha açıp kapamayı denersiniz. Burada, belki farkında değilsiniz ama, yaptığınız şey bir hipotez oluşturmaktır. Anahtarı birkaç kez açıp kapayarak ise, bir deney yaparsınız. Bu hipotezi test edersiniz. Işık hala yanmazsa, yanlış hipotezinizi (yani ‘belki ilk denemede iyi kontak oluşmadı’ fikri) reddedersiniz. Bunun yerine bir başka hipotez getirirsiniz. ‘Yanık ampul’ hipotezi. Bu hipotezi de ampulü değiştirerek test edersiniz. Eğer ışık yanarsa, hipoteziniz doğrulanmıştır. Eğer yanmazsa, bu kez sigortayı veya elektrik hattını kontrol edersiniz. Kısacası, her gün farkında olarak veya olmayarak uyguladığımız bu ve buna benzer pek çok adım vardır. Bu adımların sistematik hale getirilmiş şekli ‘bilimsel yöntem’dir. Bilim adamları bu yöntemi bilinçli bir şekilde, karmaşık problemler için uygular. Mesele neye inanıp inanmadığımız değil, hipotezlerimizin olguları doğru açıklayıp açıklamadığı ve olgularla doğrulanıp doğrulanmadığıdır.</span></span></p>

  <p class="p1"><span> </span></p>

  <p class="p"><span><span>Bir hipotez değişik koşullarda defalarca test edilir ve her seferinde doğrulanırsa, o hipotez bir ‘teori’ halini alır. Eğer bir kez bile yanlış çıkarsa, terk edilir, yeni durumu açıklayacak bir hipotez ve o hipotezden kurulacak bir teorinin peşinde koşulur. Bir teori, yeni bulunan bulgular ve yapılan deneylerle devamlı test altında bulundurulur.</span></span></p>

  <p class="p1"><span> </span></p>

  <p class="p"><span><span>Örneğin, eğer bunca zamandır (150 küsur yıl), ilk balık fosillerinin bulunduğu kayalardan daha eski kayaların içinde, memeli fosillerine bir kere bile rastlanmış olsaydı, bu durumda evrim teorisinin önemli bir parçası (yani memelilerin balıklardan çok daha sonra ortaya çıktığı) yanlışlanmış olurdu. Fakat 150 yıldır yapılan hiçbir kazı bu fikri yanlışlayamamaktadır. Bu sadece işin basit bir kısmı. Daha bu tür milyonlarca ayrıntı vardır evrim teorisi gibi geniş bir konuda. Tüm evrim teorisi, bilimin diğer alanları gibi bu ve buna benzer konular üzerinde devamlı test edilirler.</span></span></p>

  <p class="p1"><span> </span></p>

  <p class="p"><span><span>Dolayısıyla, bilim dünyasında inanıp inanmamak diye bir şey yoktur. Kanıtlarla ve gözlemlerle desteklenip desteklenmemek diye bir şey vardır. Dolayısıyla, yaratılışçıların, bırakın test etmeyi, tek bir somut dayanağı bile olmayan fikirleriyle (dini inanç), yukarıda bahsettiğimiz yönteme göre geliştirilmiş bir teorinin karşısına çıkmaları aslında çok komik olmaktadır.</span></span></p>

  <p class="p1"><span> </span></p>

  <p class="p"><span><span>3. Evrim karşıtı kesimin, evrim teorisine olan pek çok itirazı, yanlış bilgilenmeden ve yanlış kabullerden kaynaklanır. Bu da ilk maddede bahsettiğimiz, karşı çıktıkları teoriyi tam bilmemeleri gerçeğinin bir uzantısıdır. Örneğin, ‘Çınar ağacı maydanozdan nasıl gelmiş olabilir’, ‘Kedi solucandan nasıl gelmiş olabilir’ vs gibi itirazlar, evrim teorisinin iddialarını ve fikirlerini bilmemek ve kendi kafalarındaki kabullere göre konuşmaktan kaynaklanır.</span></span></p>

  <p class="p1"><span> </span></p>

  <p class="p"><span><span>Ya da ‘İnsanlar maymundan geldiyse, bugünkü maymunlar neden insan olmuyor’ sorusu. Bir kere, evrimi tartışacak bir kişi, öncelikle evrimi düz bir çizgi gibi değil, bir ağaç gibi düşünmeyi öğrenmelidir. Bilindiği gibi bir ağacın ana gövdesinden, alt dallar, her alt daldan daha küçük alt dallar ve onlardan da başka küçük alt dallar çıkar. Doğadaki türlere bakmak, bir dalın milyonuncu alt dalından çıkmış bir canlıyla, başka bir dalın belki milyarıncı alt dalından çıkmış bir canlıyı karşılaştırmak gibidir. Dolayısıyla, bir türün bir diğerinden daha ilkel olması, onun atası olduğu anlamına gelmez.</span></span></p>

  <p class="p1"><span> </span></p>

  <p class="p"><span><span>Ayrıca, bir türün başka bir türden evrimleşmesi (’türleşme’), atası olan türün ille de yok olacağı anlamına gelmez. Türleşmede iki önemli faktör vardır: genetik çeşitlilik ve coğrafi izolasyon. Örneğin, bir bölgede yaşayan bir salyangoz cinsinin, bölgede yeni bir göl ortaya çıktığında durumunun ne olacağına bakalım. Bu durumda, genetik çeşitlilik, artık birbirinden izole iki grup arasında ayrı ayrı birikerek kendini göstermeye başlayacaktır. Kuru bölgede yaşayan salyangozlar ve ıslak bölgede yaşayan salyangozlar olarak. Çok sayıda nesilden sonra, gölün kuruduğunu ve iki grubun tekrar birbirleriyle kontak haline geldiğini varsayalım. Eğer bunca nesilden sonra, genetik farkların birikimi, yeterli bir miktara ulaştıysa, artık bu iki tür salyangoz arasında çiftleşme mümkün olmayacak ve baştan bir tür olan salyangozdan, iki farklı tür ortaya çıkmış olacaktır. Eğer hala aralarında gen transferi (çiftleşme) mümkünse, ortada hala tek bir türün (fakat çok daha geniş bir genetik çeşitliliğe sahip olarak) bulunduğunu söyleriz.</span></span></p>

  <p class="p1"><span> </span></p>

  <p class="p"><span><span>4. Bir başka dikkat edilmesi gereken husus alternatif fikirlerin açıklayıcılığıdır. Başarılı bir teori, gözlemleri açıklayabilmeli ve olayların gelecekte alacağı yön üzerinde de tahminde bulunabilmelidir.</span></span></p>

  <p class="p1"><span> </span></p>

  <p class="p"><span><span>Örneğin Avustralya'daki tavşanlar örneğini alalım. Tavşanlar, Avustralya'nın yerlisi olan bir hayvan türü değildir. İlk olarak 12 adet tavşan (oryctolagus cuniculus cinsi) Avustralya'ya 1859 yılında Avrupa'dan göçmenler tarafından getirilmiştir. 1886 yılında, tavşanlar Avustralya'nın güneydoğu kıyılarına ulaşmıştı ve yılda 66 millik bir hızla yayılıyorlardı. 1907 yılında, tavşanlar Avustralya'nın hem doğu hem de batı sahillerine erişmişti ve hiçbir şey bu yayılmalarını önleyemeyecek gibi görünmekteydi. Bunun sebebi, getirildikleri ortamda nüfuslarını dengede tutan faktörlerin (yiyecek miktarı, rakipler ve kendilerini avlayan türler) Avustralya'da bulunmamasıydı. Tavşanlar, Avustralya'nın hayvancılık sektörünü destekleyen bitki örtüsünü yok ediyor ve hayvancılıktan geçinen kesimde büyük maddi zarara yol acıyorlardı. Avlamalar, tuzak kurmalar ve zehirlemeler bu yayılmayı önlemeye yetmiyordu.</span></span></p>

  <p class="p1"><span> </span></p>

  <p class="p"><span><span>Tek seçenek biyolojik kontroldü ve devletin biyologları uzun testlerden sonra, sivrisinekler yoluyla yayılan bir virüs hastalığı (myxomatosis) geliştirdiler. Virüs, taşıyıcısı olan Amerikan tavşanında ölümcül olmayan bir hastalığa yol açıyor, fakat Avustralya'ya da yayılmış Avrupa tavşanında ölümcül oluyordu. İnsanlara ve Avustralya'da yaşayan diğer canlılara da bir zararı yoktu. Görünüşe göre, bir çözüm bulunmuştu.</span></span></p>

  <p class="p1"><span> </span></p>

  <p class="p"><span><span>Nitekim, hastalık 1950 yılında Avustralya tavşanları arasında yayılmaya başlamış ve çok kısa süre içinde tavşanların %99.9'unu öldürmüştü. Fakat herhangi bir evrimsel biyoloğun çok kolay tahmin edebileceği gibi, kendi türünün devamını sağlayamadan taşıyıcısını öldüren bir parazit, evrim süreç içinde ‘seçilim’e uğrayacaktı ve mutasyona uğrayan virüsün, ancak tavşanı öldürmeyen varyasyonları hayatta kalacaktı. (Diğerleri tavşanlarla birlikte öldüğü için). Bu arada, tavşanlar da mutasyona uğrayacak ve aralarında bu virüse daha dayanıklı olanlar hayatta kalma eğiliminde olacaktı. Böylece doğa, Darwin'in keşfettiği ‘doğal seçilim’ ilkesi uyarınca virüsün daha az öldürücü genetik varyasyonlarını ve tavşanların da daha dayanıklı genetik varyasyonlarını seçecekti. Günümüzde, bu hastalık yüzünden tavşanlar arasındaki ölüm oranı %40 civarındadır ve artık tavşan nüfusunun kontrolü için etkin bir yöntem olmaktan çıkmıştır. Bu, evrimsel sürecin, insanların gözleyebileceği kadar kısa bir süre içinde (birkaç insan nesli) gerçekleşmiş, önceden tahmin edilebilmiş ve bu tahmine dayalı olarak aynen gözlenmiş bir sonucudur.</span></span></p>

  <p class="p1"><span> </span></p>

  <p class="p"><span><span>Bu ve benzeri olayların açıklanmasında, evrimsel biyolojinin alternatifi olan hiçbir açıklama girişimi bulunmamaktadır. Eğer yaratılışçılık bir bilimsel alternatifse (iddia ettikleri gibi), evrimsel biyolojinin doğada açıkladığı bu ve benzer milyonlarca olguyu, aynı başarıyla veya daha iyi açıklayabilmelidir. Fakat bilindiği gibi, yaratılışcı kesimin derdi bilim yapmak, açıklama bulmak veya doğruya ulaşmak değildir. Onların tek derdi tabularını ve dogmalarını korumaktır. Evrim teorisinin, insanın kökenine ilişkin bulgularının, dini inançla çelişmesi yüzünden, bütün dertleri işin bu kısmından sıyrılabilmek, mümkünse gerçeklerin üstünü örtüp, evrimi doğrudan reddedebilmektir. Teorinin açıklayıcılığının çok açık olduğu diğer konular onların umurunda bile değildir.</span></span></p>

  <p class="p1"><span> </span></p>

  <p class="p"><span><span>Kısacası, aralarında, yöntem, düşünce yapısı, bilgi düzeyi ve amaç olarak dağlar kadar fark olan iki fikrin, sanki aynı kulvardaymış gibi karşılaştırılıp yarışa tabi tutulması, işin aslı komedinin ta kendisidir. Bugün, bilimsel bilgilere yeterince aşina kesim için, evrim teorisinin açıklayıcılığı ve gerçekliği, dinsel açıklamaların ise komikliği açıktır.</span></span></p>

  <p class="p1"><span> </span></p>

  <p class="p"><span><span><b class="calibre1">Evrimi yıkmak neyi kanıtlar?</b></span></span></p>

  <p class="p1"><span> </span></p>

  <p class="p"><span><span>Evrim karşıtı kesim boş bir çabayla evrim teorisini çürütmeye çalışır bilindiği gibi. Fakat bu teoriyi yıkmakla (bunu yapılabilseler bile), bir ‘akıllı tasarımcı’ spekülasyonunu kanıtlamış olmadıklarını göremezler bir türlü.</span></span></p>

  <p class="p1"><span> </span></p>

  <p class="p"><span><span>Hele de bir adım daha ileri gidip, bunun kendi ‘akıllı tasarımcı’ spekülasyonlarını (örneğin İslam) kanıtladığını düşünmeleri akıl yürütmelerindeki bir başka tutarsızlıktır. Nitekim, insan dayanaksız bir spekülasyon kabul etmeye razı olsa bile ortadaki onca seçenek arasında kaybolup giderdi. Bugün UFO fanatiklerinden tutun, reenkarnasyona veya bir ton metafizik saçmalığa dayanan bir sürü ‘kült’ler, yeni çağ dinleri ve inanç sistemleri mevcuttur. Bir de bunlara zaten asırlardır mevcut olan üç büyük dini ve onların alternatifi olan, çeşitli toplumların inandığı diğer dinleri (totemci dinlerden tutun, natüralist dinlere, Budizm'den tutun, Hinduizm'e kadar) de eklersek kişi bunca seçenek arasında kaybolup giderdi.</span></span></p>

  <p class="p1"><span> </span></p>

  <p class="p"><span><span>Diğer dinlerin varlığıyla ilgili ortaya konulan bu argümanlar için ise genellikle verilen cevaplarda teist kesim diğer dinlerin hoşlanmadıkları ya da paylaşmadıkları inançlarından bahsederler. Örneğin derler ki Musevilik sadece Yahudiler’e açıktır, kabul edemem. Hinduizm kölecidir kabul edemem. UFO fanatiklerinin taptıkları (uzaylılar) sonsuz güçlü değildir, sonsuz güçlü olmayan bir tanrıyı kabul edemem vs. Fakat buradaki mantık saçmalığını bir türlü göremezler. Tümünün dayanaksız spekülasyon olmasından rahatsız olmazlar da, seçimlerini hangisinin kendilerine daha uygun olduğuna göre yaparlar. Ya da hatta yaptıkları bu bile değil. Hangisinin kendilerine daha uygun olduğuna veya hangisini kabul etmeyi tercih edeceklerine bakarak, hangi inancın evrenle ilgili açıklamalarının doğru olduğuna karar verirler!?</span></span></p>

  <p class="p1"><span> </span></p>

  <p class="p"><span><span>Doğruyu bulmaya değil de kendi psikolojik ihtiyaçlarını tatmine uğraştıkları çok açıktır.</span></span></p>

  <p class="p1"><span> </span></p>

  <p class="p"><span><span>Temel olarak, bu tür argümanlarla teizmi kanıtladıklarını düşünenlere karşı üzerinde durulması gereken noktalar şunlardır:</span></span></p>

  <p class="p1"><span> </span></p>

  <p class="p"><span><span>1) Evrim teorisi gibi bir teoriyi çürüttüğünü zannetmek ile gerçekten çürütmek aynı şey değildir.</span></span></p>

  <p class="p1"><span> </span></p>

  <p class="p"><span><span>2) Bir teori çürütülse bile bu otomatikman başka bir teoriyi kanıtlamaz. Her teori kanıta ihtiyaç duyar.</span></span></p>

  <p class="p1"><span> </span></p>

  <p class="p"><span><span>3) Teori bile olmayan, çünkü hiçbir delili olmayan bir spekülasyonu doğru kabul etmek için hiçbir sebep yoktur.</span></span></p>

  <p class="p1"><span> </span></p>

  <p class="p"><span><span>4) Bir şeyi ‘Henüz bilmiyoruz, belki ileride bilim çözecektir’ demek gayet normal bir düşünce tarzıdır. Her şeyi şu anda bilmek zorunda değiliz. Bilmediğimiz bir şeylerin olması dayanaksız spekülasyonlar peşinde koşmamızı gerekli kılmaz.</span></span></p>

  <p class="p1"><span> </span></p>

  <p class="p"><span><span>5) Birisi dayanaksız bir spekülasyonu kabul etmeye karar verse bile onca seçenek arasında kaybolup giderdi.</span></span></p>

  <p class="p1"><span> </span></p>

  <p class="p"><span><span>Evrim karşıtı çeşitli kaynaklardaki bolca saçmalığı okuyup, evrim teorisinin çöktüğünü ve çok saçma olduğunu zannetmek sadece cahil bir yanılgıdır. Evrim karşıtı kaynakların çokluğu, özellikle ABD'deki Hıristiyan fundamentalist kesimin maddi gücünden kaynaklanmaktadır. Bu tür evrim karşıtı kaynaklarda doğruyu bulma kaygısı göremezsiniz. Sadece tabularını koruma kaygısıyla motive edilmiş, kör ve cahil bir bilim düşmanlığı görürsünüz. Çünkü bu devirde artık aklı başında ve bilimi takip eden kesim için bu tabuların saçmalığı çok açık hale gelmiştir. Yaratılışçıların bu konuya bu kadar önem verip bunca yazılar yazmaları da bu konudaki korkularından ve çaresizliklerinden kaynaklanmaktadır.</span></span></p>

  <p class="p1"><span> </span></p>

  <p class="p"><span><span><b class="calibre1">Evrim karşıtı bazı iddialar</b></span></span></p>

  <p class="p1"><span> </span></p>

  <p class="p"><span><span><i class="calibre3">İndirgenemez Komplekslik</i></span></span></p>

  <p class="p1"><span> </span></p>

  <p class="p"><span><span>Bu konuya daha önce Tanrı kanıtlarından ‘tasarım kanıtı’nı incelerken değinmiştik. Bu yüzden burada sadece özet olarak geçeceğiz.</span></span></p>

  <p class="p1"><span> </span></p>

  <p class="p"><span><span>Bu kavram Michael Behe’nin 1996 yılında yayınladığı ‘Darwin’s Black Box’ kitabıyla popülerleşmiştir. Burada iddia kısaca, doğadaki bazı yapıların birbiriyle içiçe geçmiş çeşitli alt yapılardan ibaret olduğu ve bir parçanın çıkarılmasıyla bütünün fonksiyonunun bozulacağı, dolayısıyla bazı şeylerin daha basit yapılardan evrimleşerek oluşamayacağı, bunun ise evrim teorisini çürüttüğüdür. Bunun doğa için bir ‘akıllı tasarımcı’ fikrini kanıtladığı söylenir. Buradan da (her nasılsa) teist argümanların kanıtlandığı sonucuna ulaşılır.</span></span></p>

  <p class="p1"><span> </span></p>

  <p class="p"><span><span>Her şeyden önce, bu kavramın yaratılışçı kesimde oldukça ilgi gördüğü doğru olmakla beraber, evrim teorisi için ciddi bir tehlike olduğu ve doğru dürüst cevabının verilemediği iddiası doğru değildir. Evrime karşı ciddi bir saldırı olmasından ziyade, kamuoyunda çok fazla sözü edilmiş olmasından dolayı evrim biyologları tarafından da konuya çok sayıda cevaplar verilmiştir. Bugün bilinmektedir ki, bir şeyin indirgenemez olması, basitten karmaşığa gelişemeyeceğini göstermez. Bazı mekanizmalar bir parçası çıkartılınca bozulur, bu doğru, fakat birbirine bağlı parçaların başından beri birbirine bağlı olarak var olması gerektiği yanlış bir önyargıdır. Nitekim, pek çok parça, bütünün evrimsel geçmişinde birbirinden bağımsız olarak, farklı sebepler için gelişmiş fakat belli bir karmaşıklık düzeyinden sonra birbirine tamamen bağlı hale gelmiştir.</span></span></p>

  <p class="p1"><span> </span></p>

  <p class="p"><span><span>Bunun pek çok örneği vardır ve örneğin evrim karşıtlarının indirgenemez kompleks olduğu gerekçesiyle basitten karmaşığa evrimleşemeyeceğini iddia ettikleri ‘göz’ün evriminde, doğada sadece ışığa duyarlı hücrelerden, yuvarlak şekilli reseptörlere, oradan insan gözü ve kartal gözüne kadar çeşit çeşit gelişmişlik düzeyinde gözler bulunmaktadır.</span></span></p>

  <p class="p1"><span> </span></p>

  <p class="p"><span><span><i class="calibre3">Termodinamiğin İkinci Yasası</i></span></span></p>

  <p class="p1"><span> </span></p>

  <p class="p"><span><span>Yaratılışçılar der ki, canlılık termodinamiğin ikinci yasasına aykırıdır.</span></span></p>

  <p class="p1"><span> </span></p>

  <p class="p"><span><span>Evrimciler düzeltir, der ki, sistem açık sistemse aykırı değildir. Termodinamiğin ikinci yasası kapalı sistemler için (dışarıdan enerji alışverişi olmayan) geçerlidir, açık sistemler için geçerli değildir. Dünya bir açık sistemdir (güneşten enerji alır). Dolayısıyla bu argüman geçersizdir.</span></span></p>

  <p class="p1"><span> </span></p>

  <p class="p"><span><span>Yaratılışçılar bilimsel kanunlara aykırı ya da açıklanamayan şeyler ararlar sürekli. Bu tür bir şey bulduklarında bunun kendi kanıtsız yaratıcı spekülasyonlarını destekleyeceği inancındadırlar çünkü pek çok kez. Halbuki, öyle bir durum ortaya çıksa bile, bu bilimin sayısız araştırma alanları ve problemlerine eklenecektir sadece. Ortada metafizik açıklamalara sıçramayı gerektirecek bir durum olmayacaktır o durumda bile.</span></span></p>

  <p class="p1"><span> </span></p>

  <p class="p"><span><span>Hele de termodinamik ve evrim teorisi gibi yeterince anlaşılmış alanlarda bu tür problemler bulunması çok zordur aslında ama bunu çoğu yaratılışçı görmez.</span></span></p>

  <p class="p1"><span> </span></p>

  <p class="p"><span><span><i class="calibre3">Hayatın Oluşumu ve Kör Rastlantı</i></span></span></p>

  <p class="p1"><span> </span></p>

  <p class="p"><span><span>Evrime göre hayatın rastlantısal olduğu, fakat rastlantının bu derece muazzam oluşumları açıklayamayacağı iddia edilir. Örneğin ünlü, daktilo tuşlarına rastgele basan maymun örneği gibi. Denir ki hayatın rastgele oluşması bir maymunun bir daktilonun tuşlarına rastgele basarak Sheakspeare’in bir eserini yazması kadar küçük bir ihtimaldir. Bu konuda Sheakspeare’in tüm eserinin değil sadece ‘Olmak ya da olmamak’ cümlesinin rastgele ortaya çıkmasının bile çok düşük bir ihtimal olduğu iddia edilir. Hatta bununla ilgili olasılık hesapları falan yapılır.</span></span></p>

  <p class="p1"><span> </span></p>

  <p class="p"><span><span>Buradaki temel sorun bilimin bu konudaki açıklamalarının tam anlaşılamamasıdır. Bir olayın rastlantısal olarak gerçekleşmesi ayrı şey, bir olayın olasılığının çok düşük veya çok yüksek olması ayrı şey. Bir Şey rastlantısal olarak oldu demek, olma olasılığı çok düşüktü ama yine de oldu demek değildir.</span></span></p>

  <p class="p1"><span> </span></p>

  <p class="p"><span><span>İçinde 9999 tane beyaz, bir tane kırmızı bilye bulunan bir torbadan birer birer bilye çektiğinizi düşünün. Herhangi bir çekmeden sonra bilyeyi tekrar torbaya geri koyuyorsunuz. (Böylece her çekmede çekeceğiniz bilyenin rengine ait olasılık aynı olacaktır). Bu durumda, herhangi bir çekişte kırmızı bilye çıkma olasılığı çok düşüktür. (1/10000).</span></span></p>

  <p class="p1"><span> </span></p>

  <p class="p"><span><span>Fakat bu çekme işlemini sürekli tekrarladığınızı düşünün. 1000 defa çektiniz hala kırmızı gelmedi. 10 bin defa çektiniz hala gelmedi. Milyon defa çektiniz (olur ya) hala gelmedi. Fakat çekmeye devam ettiğinizi düşünün. Milyar defa, 10 milyar defa çekiyorsunuz. Çekme sayınız yükseldikçe artık bunların en az birinde kırmızı bilye gelme olasılığı da gitgide yükselecektir. Eğer trilyon defa çeker, hala kırmızı bilye bulamazsak, bu sefer niye kırmızı bilye hala bulamadık diye düşünmeye başlarız. Çünkü artık onu hala bulmamış olma olasılığımız düşük kalmıştır. Bulma olasılığımız değil.</span></span></p>

  <p class="p1"><span> </span></p>

  <p class="p"><span><span>Fakat yukarıdaki maymun ve daktilo örneği ve diğer benzer örneklerde gerçekleşme olasılığı çok düşük olan bir şeyden bahsedilip, hayatın oluşumuyla arada analoji kurulmaya çalışılır. Hayatın rastlantısal olarak oluşumu ihtimaline dair olasılık hesabı yapıp, çok düşük bir olasılık ortaya çıkartırlar. Fakat bu hesapta ne doğadaki fizik ve kimya kanunlarını, ne de örneğin doğal seçilim prensibini hesaplamaya katmazlar. Doğal seçilim, doğada çevreye daha iyi uyum sağlayan yapıların varlıklarını koruması, diğerlerinin ise ortadan silinmesi demektir. Bu prensip hesaba katılarak hesaplama yapıldığında, örneğin rastgele daktilo tuşlarına basan şempanze örneğinde, doğru basılan her tuşa ait harfin korunması, yanlış basılan her tuşa ait harfin ise sayfadan silinmesi icap eder. Çünkü doğa böyle çalışır. Bu düzeltmeye göre aynı olasılık hesabını tekrarlayan bir bilim adamı, ‘Olmak ya da olmamak’ cümlesinin bu şekilde ortaya çıkış olasılığını 1/235 gibi bir değer olarak hesaplamıştır. (Diğer duruma kıyasla çok daha yüksek bir olasılık).</span></span></p>

  <p class="p1"><span> </span></p>

  <p class="p"><span><span>Günümüzde pek çok bilim adamına göre, evrendeki doğa kuralları öyle bir şekilde kurulmuştur ki, uygun koşullar oluştuğunda hayat büyük olasılıkla oluşur. Bunu Antarktika gibi canlıların yaşamasına en az izin veren ortamlarda yaptıkları gözlemlere göre söylerler. Oralarda bile, yerin altında, kayaların içinde, herhangi bir yerde gerekli mineraller ve sıcaklık vs koşullarının oluştuğu her yerde tek hücreli canlı organizmalar keşfetmiştir bilim adamları. Günümüzde bilim der ki, bir kez fiziksel ortam uygun olmayagörsün, hayatın oluşması evrendeki mevcut fizik ve kimya kanunlarına göre çok yüksek bir olasılıktır.</span></span></p>

  <p class="p1"><span> </span></p>

  <p class="p"><span><span>Muazzam büyüklükteki bir evrende fiziksel ortamın buna uygun olduğu yerin bulunması ise torbadan bilye çekme örneğinde olduğu gibi yüksek bir olasılıktır. Nitekim gök cisimlerinin %99'undan fazlasında (yıldızlar, asteroidler, meteorlar, kuyrukluyıldızlar ve gezegenler, hepsi gök cismi olduğu için) hayat yok bildiğimiz kadarıyla. Fakat bu koca evrende, hayatın oluşmasına uygun fiziksel ortama sahip en az bir (ki aslında birden çok daha fazla) gök cisminin bulunması ise çok yüksek bir olasılıktır.</span></span></p>

  <p class="p1"><span> </span></p>

  <p class="p"><span><span>‘Hayatın nasıl oluştuğu’ ile ‘Hayatın neden oluştuğu’ aynı şey değildir. Teistler genellikle bu iki soruyu birbirine karıştırırlar. Mevcut doğa yasaları gereği hayat oluşur. Burada kafa karıştıracak fazla bir nokta yok. Ama eğer ‘Peki evrendeki mevcut yasalar hayatın oluşmasına neden izin verir? Evrenimiz neden hayata izin veren bir evrendir?’ diye sorulursa, bu ayrı bir tartışmanın konusudur. Bunlara ise çok kısa olarak ayrıca değineceğiz.</span></span></p>

  <p class="p1"><span> </span></p>

  <p class="p"><span><span><b class="calibre1">Çöldeki saat analojisi</b></span></span></p>

  <p class="p1"><span> </span></p>

  <p class="p"><span><span>Değişik biçimleriyle teistler tarafından sıkça sunulan ve canlılığın ardında bilinçli bir yaratıcının olması gerektiğini kanıtladığı düşünülen bir analojidir bu.</span></span></p>

  <p class="p1"><span> </span></p>

  <p class="p"><span><span>Çölde yürürken bir saat buldunuz diyelim. Bunun çöldeki kum ve taşlardan kendi kendine oluştuğunu mu düşünürsünüz, yoksa becerikli bir saat ustası tarafından bilinçli bir şekilde yapılıp oraya düşürüldüğünü mü?</span></span></p>

  <p class="p1"><span> </span></p>

  <p class="p"><span><span>Benzer şekilde, iyi bir tasarım örneği gibi görünen bir varlığı, örneğin herhangi bir hayvanı gördüğünüz zaman, bunun çevrede bulunan organik parçalardan kendi kendine mi oluştuğunu düşünürsünüz, yoksa saat örneğindeki gibi bilinçli bir şekilde yaratıldığını mı?</span></span></p>

  <p class="p1"><span> </span></p>

  <p class="p"><span><span>Saatler kendi kendilerine evrimleşmezler, dolayısıyla canlılar da evrimleşmiş olmamalıdır. Bunun aksini savunmak çok saçmadır.</span></span></p>

  <p class="p1"><span> </span></p>

  <p class="p"><span><span>Argüman kısaca budur ve ilk bakışta duyana çok güçlü gibi gelmektedir. Hatta teizmin masallarını saçma bulan ve evrime aklı yatan zihinlerde bile etkili olan ve ilk duyan kişinin her zaman nasıl cevap vereceğini bilemediği bir argümandır bu.</span></span></p>

  <p class="p1"><span> </span></p>

  <p class="p"><span><span>Fakat her teist argümanda olduğu gibi, biraz ayrıntılı analize tabi tutulduğunda bu da parça parça olmakta ve çökmektedir.</span></span></p>

  <p class="p1"><span> </span></p>

  <p class="p"><span><span>Her şeyden önce, argümanın kuruluşunda bir mantık hatası vardır. Bu argümanı kurarken teistler genellikle saat gibi, araba gibi karmaşık makinelerle canlılar arasında analoji kurarlar. (Hem canlı, hem makine yakıta ihtiyaç duyar, ikisi de ısı üretir ve artık oluşturur. Hatta ikisi de zaman içinde aşınırlar vs). Fakat sorun burada başlar. Çünkü bu argümanda maksat sistemin nasıl çalıştığı değil, nasıl ortaya çıktığıdır. Nasıl meydana geldiğidir.</span></span></p>

  <p class="p1"><span> </span></p>

  <p class="p"><span><span>Nasıl çalıştığı ile ilgili bir analoji kurup, buradan nasıl ortaya çıktıklarıyla ilgili de bir benzerliğe ulaşmaya çalışmak, argümandaki birinci hatadır. Eczaneden bir paket pamuk, bir paket de sargı bezi alıyorsunuz diyelim. İkisi de yumuşaktır, ikisi de yaraya basmak için kullanılır ve ikisi de beyazdır diye, sargı bezi fabrikada üretildiğine göre pamuk da fabrikada üretilmiştir, tarlada yetişmiş olamaz demeye benzer bu analoji.</span></span></p>

  <p class="p1"><span> </span></p>

  <p class="p"><span><span>Fakat, her şeyden önce, şunu belirtmekte yarar var ki, saatler de evrim geçirirler! İlk yapılmış olan belki toprağa batırılmış bir çubuktan ibaretken, daha sonra biraz daha sofistike saatler, ondan sonra sanayi çağıyla birlikte mekanik saatler çıkmış, bu saatler yapı olarak zaman içinde daha hassas ve verimli hale gelmiş ve günümüzde elektronik saatler ve atom saatleri yapılmıştır.</span></span></p>

  <p class="p1"><span> </span></p>

  <p class="p"><span><span>Dolayısıyla, birinci nokta, saatçi argümanı saatlerin (ve canlıların da) değişmediğini kanıtlamaz.</span></span></p>

  <p class="p1"><span> </span></p>

  <p class="p"><span><span>Hatta eğer bir şey kanıtlarsa, saatlerin sihir yoluyla, bir anda, son halleriyle oluşmadığını ve doğal süreçlerle (yani doğaüstü olmayan anlamında) meydana geldiklerini kanıtlar.</span></span></p>

  <p class="p1"><span> </span></p>

  <p class="p"><span><span>Fakat burada da yaratılışçı teist, ‘İyi ama, saatler ve canlılar, kendi kendilerine çevredeki parçalardan bir araya gelmezler’ diyecektir.</span></span></p>

  <p class="p1"><span> </span></p>

  <p class="p"><span><span>Fakat, gelelim doğal süreçlerin saatte ve canlıda aynı işleyip işlemediğine. Saat, kendi benzerini üretemeyecek, ortaya çıkması için dışarıdan bir müdahale gerektiren bir yapıdır. Saatler kendi kendilerine yavru saat oluşturamaz. Fakat canlıların en temel özelliklerinden biri, kendi kopyalarını oluşturabilmeleridir. Dolayısıyla, saatle canlının ortaya çıkış şekilleri arasındaki analoji tümden yanlıştır.</span></span></p>

  <p class="p1"><span> </span></p>

  <p class="p"><span><span>Bir diğer nokta, canlılar, iddia edilenin aksine kendi kendilerini çevredeki parçaları bir araya getirerek oluştururlar! Canlılar bir hücreli zigot hallerinden itibaren, fiziksel çevrelerinde bulunan ve besin adı verilen hammaddeleri bünyelerine alıp, bunları kendi parçalarına dönüştürerek ve ihtiyaç duymadıkları parçaları dışarı atarak, kendi kendilerini inşa ederler.</span></span></p>

  <p class="p1"><span> </span></p>

  <p class="p"><span><span>Dolayısıyla, saatçi argümanında canlılar ve saat arasında sonuca ulaşılmaya çalışılan noktalarla ilgili hiçbir benzerlik yoktur.</span></span></p>

  <p class="p1"><span> </span></p>

  <p class="p"><span><span>Fakat tabii ki, asıl mesele ilk canlının nasıl oluştuğu. Tüm mevcut canlılar, bir hücreli ve zaten canlı olan yapılardan oluşurlar. Peki ilk hücre, kendi kendine, çevredeki kimyasal maddelerden, durup dururken nasıl meydana gelmiş olabilir? Cansız elementler kendi kendine bir araya gelip nasıl kompleks moleküller oluşturmuş olabilir?</span></span></p>

  <p class="p1"><span> </span></p>

  <p class="p"><span><span>Diyerek, temel kimya konusundaki cahilliğini sergiler bu noktada yaratılışçı teist. Elementler ve basit moleküller doğada devamlı bir araya gelerek daha karmaşık moleküller oluşturup dururlar! Sürekli!</span></span></p>

  <p class="p1"><span> </span></p>

  <p class="p"><span><span>Bir elementi veya molekülü parçası olduğu büyük molekülden ayırırsanız, uzun süre bu halde kalamaz. Dünya üzerinde en son ne zaman kendi başına bir hidrojen atomu ya da flor atomu gördünüz? Böyle bir atom, tekrar çevredeki başka atom ve moleküllerle birleşecektir ilk fırsat bulduğu anda. Özellikle karbon atomları, devamlı çevrelerindeki diğer element ve moleküllerle bağ yaparak daha karmaşık moleküller oluşturma eğilimindedir. Hatta bu moleküller de birbirleriyle birleşerek polimerler ve mega moleküller oluştururlar. Hatta bu moleküllerin bir kısmı, eğer uygun moleküllerden oluşan hammadde ortamda mevcutsa kendi kopyasını çıkarabilen moleküllerdir.</span></span></p>

  <p class="p1"><span> </span></p>

  <p class="p"><span><span>Sınırları çizili ve kendi kendini kopyalayabilen bir molekülün ise (ilkel hücre) ortaya çıkması, çok sık görülen bir şey olmamakla birlikte, yeteri kadar hammaddenin bulunduğu bir ortamda zaman içinde meydana gelmesi çok yüksek bir olasılıktır. Nitekim, canlılığın devamı için, böyle bir şeyin bir kez ortaya çıkması yeterlidir.</span></span></p>

  <p class="p1"><span> </span></p>

  <p class="p"><span><span>Moleküller düzeyine inildiğinde yaşayan ve yaşamayan yapılar arasındaki fark çok bulanıklaşmaktadır. Hatta modern biyolojide, canlı ve cansız yapı arasındaki ayırdedici kriter olarak, yapının çoğalırken evrim geçirip geçirmemesi kullanılır.</span></span></p>

  <p class="p1"><span> </span></p>

  <p class="p"><span><span>Eğer yaratıcı fikrinde hala ısrar edilecekse, sınırları çizili ve kendi benzerini üretebilen ilk yapının (hücre) ortaya çıkışında kullanılmalıdır. Tutarlı bir teistin yaratıcı fikrini katabileceği tek nokta burası kalmıştır. Oysa ki bu nokta da olasılık kurallarıyla kolayca açıklanabilmekle beraber (çünkü ilkel atmosfer koşullarında böyle en az bir yapının ortaya çıkması aslında mevcut fizik ve kimya yasalarına göre çok yüksek bir olasılıktır), yine de yaratıcı fikrini canlılığın oluşumuna katmak isteyen biri, ancak bu noktaya katabilir.</span></span></p>

  <p class="p1"><span> </span></p>

  <p class="p"><span><span>Fakat bu da, canlıların o zamandan beri gelişip gelişmemesiyle, ve saat veya hayvan gibi karmaşık yapıların kendi kendine bir araya gelip gelememesiyle ilgili değildir.</span></span></p>

  <p class="p1"><span> </span></p>

  <p class="p"><span><span>Saatler evrimleşmiştir, bir anda, mucizevi bir şekilde son halleriyle ortaya çıkmamıştır. Canlılar, bedenlerini kendi kendilerine çevreden aldıları materyalleri kullanarak inşa ederler. Canlılar kendi benzerlerini üretebildiğinden ve saatler üretemediğinden, aralarında ortaya çıkma biçimleri açısından analoji kurulamaz. Çalışma biçimleri (dışarıdan enerji alıp dışarıya atık vermeleri ve zaman içinde yıpranmaları) arasındaki analojinin ise ortaya çıkış biçimleriyle ilgisi yoktur.</span></span></p>

  <p class="p1"><span> </span></p>

  <p class="p"><span><span>Ayrıca, eğer teistlerin bu analojiyle ilgili dediklerini kabul edecek olursak, şunları da kabul etmiş oluruz:</span></span></p>

  <p class="p1"><span> </span></p>

  <p class="p"><span><span>Bir saat yoktan var olmaz;</span></span></p>

  <p class="p1"><span> </span></p>

  <p class="p"><span><span>Evren olur!</span></span></p>

  <p class="p1"><span> </span></p>

  <p class="p"><span><span>Bir saat BİR kişi tarafından yapılmaz;</span></span></p>

  <p class="p1"><span> </span></p>

  <p class="p"><span><span>Evren yapılabilir!</span></span></p>

  <p class="p1"><span> </span></p>

  <p class="p"><span><span>Bir saat 10 kişi ile de yapılır, 50 kişi ile de;</span></span></p>

  <p class="p1"><span> </span></p>

  <p class="p"><span><span>Evren yapılamaz!</span></span></p>

  <p class="p1"><span> </span></p>

  <p class="p"><span><span>Bir saate bakarak, onu kaç kişinin yaptığını bilemeyiz;</span></span></p>

  <p class="p1"><span> </span></p>

  <p class="p"><span><span>Evrene bakınca anında biliriz!</span></span></p>

  <p class="p1"><span> </span></p>

  <p class="p"><span><span>Bir saat evrenden alınan enerji ile yapılır;</span></span></p>

  <p class="p1"><span> </span></p>

  <p class="p"><span><span>Evren 'hiç'ten!</span></span></p>

  <p class="p1"><span> </span></p>

  <p class="p"><span><span>Ayrıca çölde bulunan saatlerin hepsinin bir düşüreni olmalı ise, hepsini ben düşürdüm, hepsini de ben yaptım, bulduklarınızı bana getirin desek, yaratılışçılar inanacak mıdır?</span></span></p>

  <p class="p1"><span> </span></p>

  <p class="p"><span><span>Son bir nokta olarak da, bu benzetme doğru kabul edilirse ‘Tanrı'yı kim yaptı’ sorusu daha da haklı hale gelir. Bir saat, bir insan, bize bunların bir ‘yaratıcısı’ olduğunu düşündürecek kadar düzenliyse; ‘Tanrı’ hakkında da aynı şeyi düşünmemiz gerekmez mi?</span></span></p>

  <p class="p1"><span> </span></p>

  <p class="p"><span><span>Bir topluiğne bile ustasız olmazsa, ‘Tanrı’ hiç olmaz.</span></span></p>

  <p class="p1"><span> </span></p>

  <p class="p"><span><span><b class="calibre1">Sosyal Darwinizm</b></span></span></p>

  <p class="p1"><span> </span></p>

  <p class="p"><span><span>Sosyal Darwinizm konusu, yaratılışçıların etkisinde kalmış dindarların bir türlü tam olarak anlamadıkları konulara çok iyi bir örnektir. Çoğu zaman bu kişiler, evrim kuramını değil, kasıtlı olarak kendilerine yanlış, eksik ve çarpıtılmış olarak anlatılan bir karikatürü eleştirirler. Sosyal Darwinizmin tümüyle bilim dışı ve geçersiz olduğu çoktan gösterilmiş olan savlarını sıkça evrim teorisi ile karıştırırlar.</span></span></p>

  <p class="p1"><span> </span></p>

  <p class="p"><span><span>Dindarların, evrim teorisi ile ilgili kaygıları tamamen yersiz değil; gerçekten de ortaya atılmasından kısa bir süre sonra, evrim teorisi, kimileri tarafından, bireyler ve toplumlar arasındaki eşitsizlikleri açıklamak, bazı ırkların diğer ırkları köleleştirmesini haklı kılmak için kullanıldı. Beyaz ırkın daha üstün bir ırk olarak, diğer ırkların üzerinde egemenlik kurmasının doğal olduğunu, dahası bunun kaçınılmaz bir sonuç olduğunu ileri sürenler ortaya çıktı.<span> </span></span></span></p>

  <p class="p1"><span> </span></p>

  <p class="p"><span><span>İnsan topluluklarının birbirleri ile kıyasıya rekabet ettiğini ve bu rekabetin sonunda üstün ve güçlü olanların kalmasının, diğerlerinin yok olmasının kaçınılmaz ve aynı zamanda da - ideolojik ve ahlaki açıdan - gerekli olduğunu ileri süren görüşlere, Darwin ile aslında doğrudan hiçbir ilişkisinin olmamasına karşın, genel olarak ‘sosyal Darwinizm’ denilir. Sosyal Darwinizm, en acımasız olarak, Naziler tarafından, milyonlarca Yahudi ve çingenenin katlini haklı ve adil göstermek için kullanılmıştır.</span></span></p>

  <p class="p1"><span> </span></p>

  <p class="p"><span><span>Fakat sosyal Darwinizmden yola çıkılarak evrim kuramının reddedilmesi gerektiği yolundaki sav, iki açıdan geçerli değildir.</span></span></p>

  <p class="p1"><span> </span></p>

  <p class="p"><span><span>Bunlardan ilki teknik bir geçersizlik: ‘A yanlıştır, çünkü eğer doğru ise bunun çok korkunç sonuçları olur’ ya da ‘B doğrudur, çünkü ben onun doğru olmasını istiyorum’ türünden argümanların herhangi bir mantıksal geçerliliği yoktur. Çünkü böyle bir uslamlamanın geçerliliği, Noel Baba'nın gerçekte var olmadığını kabullenemeyen saf bir çocuğun argümanlarının geçerliliği kadardır. Gerçek, biz gözlerimizi kapattığımızda ortadan kaybolmayan bir şeydir. Gerçek bizim isteklerimizden bağımsızdır. Bizim işimize gelse de gelmese de gerçek, gerçektir. Sonuçlarından hoşlanmıyoruz diye hiçbir gerçek, gerçek olmaktan çıkmaz. Doğa yasalarını ben tasarlasaydım, hiç kuşkusuz, güçlü olanın hayatta kalması, güçsüz olanın da silinip gitmesi gibi acıması olmayan bir kuralı, yaşamın temel kuralı olarak ortaya koymazdım! Dolayısı ile sosyal Darwinizmi haklı çıkaracağı endişesi ile evrim teorisinin temeli olan doğal seçilim ilkesinin gerçekliğine itiraz etmek, mantıksal bir hata içermektedir.</span></span></p>

  <p class="p1"><span> </span></p>

  <p class="p"><span><span>İkinci nokta, evrim teorisinin sosyal Darwinizmi doğruladığı savının tümüyle yanlış bir sav olmasıdır. Bir kere, insan ırkları arasında, sosyal Darwinizmin ileri sürdüğü kadar büyük bir genetik farklılık yoktur. En uzak ırklar arasında - Avustralya yerlileri ile insanların geri kalanları arasında - en fazla kırk bin yıllık bir ayrılık vardır. Kızılderililerle Avrupalı ırklar en fazla on beş-yirmi bin yıl önce ayrılmışlardır. Bu ise, genetik farklılaşma için olağanüstü kısa bir süredir. Tüm insan ırkları, genetik olarak, yüz yıl önceki sosyal Darwinistler’in sandığından çok daha fazla birbirlerine yakındır. Bir Pigme ile bir Çinli, bir Basklı ile bir Malezyalı, bir Sibiryalı ile bir İzlandalı genetik olarak, neredeyse ayırdedilemeyecek kadar yakındır. Genetik olarak bunların birbirlerine karşı hiçbir üstünlüğü ya da eksikliği olmadığı defalarca kanıtlanmıştır. 500 yıl önce Amerika'yı keşfeden Avrupalıların Kızılderililere tek biyolojik üstünlüğü, çiçek, veba, tifüs gibi bulaşıcı hastalıklara karşı bağışıklık geliştirmiş olmalarıydı. Bu da genetik bir farklılıktan değil, coğrafi nedenlerden ötürü daha fazla hayvanı evcilleştirmiş olmalarından kaynaklanıyordu. Zaten Kızılderililer de bir kaç kuşak sonra, aynı hastalıklara Avrupalılarla aynı şekilde bağışıklık geliştirdiler.</span></span></p>

  <p class="p1"><span> </span></p>

  <p class="p"><span><span>İnsan ırkları arasında elbette bir takım genetik farklar vardır. Bazı genler bazı toplumlarda daha büyük sıklıklarla görülür. Ancak yine de insan ırkları arasındaki ayrım bilimsel ve nesnel bir ayrım değil, keyfi bir ayrımdır. Hangi ırkın sınırı nerede başlar, nerede biter belli değildir. Bir Yahudi ile bir almanı ayıracak genetik bir standart yoktur ve böyle bir standart kurulamaz. İnsanlık tarihi boyunca ırklar defalarca birbiriyle karışmış ve tekrar ayrılmıştır. İnsanlık tarihi -modern homo sapiens sapiens olarak- yaklaşık iki yüz bin yıllık bir geçmişe sahiptir, oysa insanların Türk, Arap, Anglo Sakson, Çinli vs diye ayrılması en fazla bir kaç bin yıllık olgudur. Ayrıca bu ayrımlar olduktan sonra da halklar göçler ve komşuluk ilişkileri ile tekrar tekrar birbirinin içine girmiştir. Günümüzde ise ırklar ve etnik gruplar giderek artan bir hızla birbiriyle karışmaktadır. Dolayısıyla, sosyal Darwinizm’in maddi temeli yoktur. En baştaki öngörüsü yanlıştır.</span></span></p>

  <p class="p1"><span> </span></p>

  <p class="p"><span><span>İnsanların derilerinin, gözlerinin, saçlarının rengi, yüzlerinin ana hatları, elbette genetik etmenler tarafından belirlenir. İnsanların yaşadıkları ortama uyum sağlamaları sonucu, bir takım genler seçilir, topluluktaki sıklığı artar. Ama insanlar arasındaki, yaşam tarzı, alışkanlıklar, örf ve adetler, düşünce ve inançlar gibi asıl değişikliklere neden olan farklar genetik değil, kültürel, yani doğuştan gelen değil, sonradan edinilen farklardır. Türkler’i gözüpek ve korkusuz, Yahudiler’i paraya düşkün, Araplar’ı da tembel kılan genler yoktur. Peru'nun yüksek yaylalarında yaşayan kızılderililerin göğüs hacimleri, Avrupalılar’dan daha büyüktür. Çünkü göğüs kafesinin daha büyük olmasına yol açan genler, yedi sekiz bin yıllık bir süre boyunca seçilmişlerdir. Peru yerlilerinin yüksek yaylalara uyum sağlama konusunda Avrupalılar’dan üstün oldukları savunulabilir; ancak bu üstünlük, sadece Peru yaylalarının koşullarına özgü bir fizyolojik üstünlüktür. Peru'luların toplumsal yaşamları ile Avrupalılar’ın toplumsal yaşamları arasındaki fark genetik farkların değil, tarihsel ve coğrafi nedenlerin sonucudur.</span></span></p>

  <p class="p1"><span> </span></p>

  <p class="p"><span><span>Sosyal Darwinizmi geçersiz kılan en önemli nokta, insanı insan yapan yani diğer hayvanlardan ayıran temel özelliklerin kalıtımsal olarak değil, kültürel olarak aktarılmasıdır. Biyolojik olarak insan, diğer memelilerden hiçbir farkı olmayan bir hayvandır. Ancak, insan diğer hayvanlardan farklı olarak, olağanüstü gelişmiş beyninden ötürü, düşünme ve öğrenme ile tüm yaşamını değiştirme yeteneğine sahiptir. On bin yıl önce taş cilalayan atalarımızla bugün Hollanda'da yaşayan insanlar arasındaki muazzam kültürel farka karşın, genler arasındaki fark bununla karşılaştırılamayacak kadar küçüktür. Aradaki farkın nedeni genler değil, kuşaktan kuşağa aktarılarak biriken bilgilerdendir. İnsanı insan yapan değerler olan bilim, kültür ve sanat genetik olarak değil, öğrenme ile aktarılır. İnançları, gelenekleri, tarım ve hayvancılık tekniklerini, bilimsel bilgileri kuşaktan kuşağa aktaran genler yoktur. Avrupalı bir bilim adamının ya da bir sanatçının beyni fizyolojik olarak, bir aborijinin beyninden farklı ya da üstün değildir. Her ikisinin de beyni aynı derecede işlev görür; her ikisi de beyinlerini aynı kapasite ile kullanırlar. Eğer arada bir fark varsa bu fark, her ikisinin deneyimlerinin ve öğrendiklerinin farklı olmasından kaynaklanır.</span></span></p>

  <p class="p1"><span> </span></p>

  <p class="p"><span><span>Sosyal Darwinizm’in savları olgularla uyuşmamaktadır; çoktan çürütülmüştür ve sosyal Darwinizm’in evrim teorisi ile bir ilgisi yoktur. Evrim teorisi canlıların ve dolayısıyla insanın ortaya çıkmasını ve zaman içinde değişmesini açıklayan bilimsel bir teoridir ve hiçbir ideolojinin emrinde değildir; sosyal Darwinizm ise, bilim dışı ve ideolojik bir öğretidir. Evrim teorisi sosyal Darwinizm’i gerektirmez. Tam tersine, günümüzde insan toplulukları arasında genetik araştırmalar yapıldıkça ve insan evriminin eksik halkaları aydınlatıldıkça, ırkçılığın sözde bilimsel dayanakları, evrimci biyologlar, paleontologlar ve antropologlar tarafından birer birer ortadan kaldırılmaktadır.</span></span></p>

  <p class="p1"><span> </span></p>

  <p class="p"><span><span><b class="calibre1">Doğa ve tasarım</b></span></span></p>

  <p class="p1"><span> </span></p>

  <p class="p"><span><span>Görünüş yanıltıcıdır. Doğa, bilinçsiz işlemesine rağmen, sanki birbiri için yaratılmış olduğunu düşündürecek yapılarla doludur. Fakat bu uyum, belli kurallar dahilinde kendi kendine işlemeye bırakılacak herhangi bir karmaşık sistemdeki uyumdan farksızdır. Herhangi bir karmaşık sistemde, o sistemin temelindeki kurallar gereği, belli dizilimler, yapılar, görünüşler ortaya çıkacaktır. Bir kuşun kanadına bakıp, bu uçmak için tasarlanmış olmalı demek, yağmur suyunun tepelerde birikmeyip çukurları doldurmak için yaratılmış olduğunu söylemekten farksızdır. Yağmur, doğa yasaları gereği (yerçekimi kanunu) çukurları doldurur. Kuşun kanadı ise, yaşadıkları çevreye uymak zorunda kalmış canlıların milyarlarca yıl içinde ortaya çıkardıkları sonuçtur. Damlayan suyun zamanla mermeri bile delmesi gibi, doğal seçilimin biriken etkileri uzun zaman içinde insanı hayrete düşüren ve tasarım ürünü olduğu izlenimi veren yapıların ortaya çıkmasına sebep olur.</span></span></p>

  <p class="p1"><span> </span></p>

  <p class="p"><span><span>Yine kuş kanadı üzerinde konuşursak, kanadın bir tasarım ürünü olmadığını nasıl anlayabiliriz?</span></span></p>

  <p class="p1"><span> </span></p>

  <p class="p"><span><span>Bize kanadın bir tasarım olmadığını gösteren pek çok ayrıntı var. Örneğin, eğer kanat bir tasarımsa, bir balinanın yüzgeci, yarasanın kanadı, ve bir insanın kolu arasındaki yapı benzerliği (bunların tümü 5 parmak veya uzantı etrafındaki perde veya et parçasından ibarettir) büyük bir tesadüf demektir. Hani tesadüflerden kuşku duyuyorduk? Bunların verimsiz bir şekilde aynı yapının deforme edilmesi sonucu o şekilde tasarlandığını düşünmek mi daha mantıklıdır, yoksa, kökeninde aynı olan bir yapının doğa şartları gereği zamanla çevresine uymasından dolayı değişik biçimler alması mı?</span></span></p>

  <p class="p1"><span> </span></p>

  <p class="p"><span><span>Ayrıca, uçmak için kanat çırpmaktan çok daha iyi prensipler var günümüz fiziği açısından düşünecek olursanız. En basiti, bir balonu şişirip, sonra bırakın ve içinden hızla çıkan havanın balonu nasıl havada iterek hareket ettirdiğine bakın. Bu prensip, balonu havada hareket ettirmek için bir çift kanat takıp uçurmaktan çok daha iyidir. Tanrı ya verimsiz tasarımlar konusunda uzman, ya da bunlar bir tasarım işi değil.</span></span></p>

  <p class="p1"><span> </span></p>

  <p class="p"><span><span>Ayrıca, canlıların beslenmeleri konusunda, Tanrı'nın aklına birbirlerini öldürüp yemeleri dışında, daha iyi ve daha az acımasız bir yöntem gelmemiş midir? Her şeye kadir bir varlığın, ortamda bolca bulunacak cansız ve acı duymayan hammaddelerin besin olarak kullanılması türünde çok daha merhametli bir çözümü rahatça üretebilmesi gerekmez miydi ?</span></span></p>

  <p class="p1"><span> </span></p>

  <p class="p"><span><span>Ya da insan vücudunun tasarımı. İnsan vücudunun iyi bir tasarım olduğunu iddia etmek, hayal gücünü yeterince çalıştırmadan konuşmaktan kaynaklanır. İnsan vücudunun pek çok zayıf yönü ve yetersizliği vardır. İlk bakışta akla gelebilecek bir nokta, yerde durmak için kullandığımız uzuvların sayısıdır. 2 ayak, denge açısından iyi bir tasarım değildir. 4 ayağın, yerde sağlam durma ve denge sağlama yönünden avantajı 2 ayağa göre çok daha fazladır. İnsanın ayağa kalkması, ön ayaklarını serbest bıraktığı ve alet kullanmasına imkan verdiği için evrim sürecinde avantaj yaratmıştır, yoksa iki ayakla daha hızlı koşulabileceği için değil. Çünkü tam tersi, koşmak, kaçmak ve kovalamak açısından, hem hız hem de denge için 4 ayak 2 ayaktan daha iyi bir tasarımdır.</span></span></p>

  <p class="p1"><span> </span></p>

  <p class="p"><span><span>Dolayısıyla, eğer insan bilinçli bir tasarım ürünü olsaydı, her şeye kadir bir yaratıcının insanı 4 ayak ve en az 4 kol ile donatması gerekirdi. Çok sayıda paket taşırken, kollarınızın yeteriz kaldığını hissetmediniz mi hiç? İki eliniz doluyken, üçüncü bir eliniz olsa da paketleri bırakmadan kapıyı açabilseniz diye düşünmediniz mi hiç?</span></span></p>

  <p class="p1"><span> </span></p>

  <p class="p"><span><span>Aynı şekilde parmakların sayısı ve orantısızlığı da başka bir kötü tasarımdır. Ellerimiz son derece asimetriktir. Bir yöne kıvrılan 4 uzuv ve diğer yöne kıvrılan bir uzuv (başparmak) tutma eylemi açısından ideal bir tasarım değildir. Bizim böyle ideal olmayan bir tasarımla iş yapmamız, alet kullanmamız, doğanın elinde olanla çalışmak zorunda olmasından kaynaklanır. Bilinçli bir tasarımcı tutma uzvu geliştirecek olsa, belki parmak ve kıvırarak güç uygulama prensibini bile kullanmak istemezdi, çünkü bu aslında nesneleri maniple etmek için ideal bir yöntem değil. Maniple edilecek nesnenin şekline bağlı olarak değişik tasarımlar gerekir çünkü. İdeal bir tutma ve manipülasyon aracı çeşit çeşit yapı barındırmalıdır üstünde. Hatta örneğin tutacağı cisme göre şekil değiştiren, elastik tutma uzuvları, akla gelen çok daha iyi bir çözüm bu konuda.</span></span></p>

  <p class="p1"><span> </span></p>

  <p class="p"><span><span>Ayrıca insan gözü hem sayı, hem vücuttaki yer, hem de görme yeteneği olarak idealden çok uzak bir organdır. İnsan gözünün en iyi kameradan daha iyi olduğu kesinlikle doğru değildir. Odaklanma yeteneği olarak insan gözü oldukça zayıftır hatta. Kartal gözlerini ve doğadaki pek çok başka gözü düşünün, tasarımlanmamış (yani evrimleşmiş) görme araçları (gözler) arasında bile insan gözünden çok daha iyi pek çok göz vardır. Ayrıca insan gözünün görme açısı en fazla 120 derecedir. Geriyi görebilmek için başımızı çevirmek zorundayız. Daha iyi bir tasarım, geriyi de gören, hatta arkaya da gözler koyan bir tasarım olurdu. Hatta, göz sayısı ve yeri konusunda, hayal gücünü çalıştırınca aslında en iyi tasarımın ilk anda gelenlerden çok daha farklı olması gerektiğini bile buluyor insan. Bilirsiniz çocukların hayal gücü genellikle yetişkinlere göre daha iyidir. Bir grup kişiye, göz için en ideal yerin neresi olması gerektiğini sormuşlar, çoğu kişinin aklına sadece başın arkası gelmiş. Fakat aralarından bir çocuk, gözümün parmağımın ucunda olmasını isterdim demiş. İlk anda insanları şaşırtan bu cevabın biraz düşününce aslında kendi cevaplarından çok daha iyi olduğunu fark etmişler. Çünkü düşünün, parmağın ucundaki bir göz ile istediğiniz her yeri görebilirsiniz. Kısacası biraz düşününce, gözün yeri, yapısı ve sayısı konusunda akla pek çok alternatif geliyor. Örneğin ahtapot gibi bir vücut tasarımı (çok uzuvlu) ve her uzuvda pek çok görme aracından olşuşan bir tasarım, dış dünyadan gelecek algı uyarılarından maksimum derecede yararlanan bir tasarım olurdu.</span></span></p>

  <p class="p1"><span> </span></p>

  <p class="p"><span><span>Ya da insan gözünün görmeye muktedir olmadığı dalga boylarını düşünün. İnsan sadece 400 ile 700 nanometre arasındaki dalga boylarına ait ışımayı görebilir. Bunlar ise kırmızı ile mor arasındaki renklere denk gelir. Bildiğimiz tüm renkler ve görebildiğimiz tüm aralık bu kadarcıktır. Halbuki fizik kitaplarındaki elektromanyetik radyasyon spektrumunu inceleyen herhangi biri görecektir ki, bu aralık tüm spektrumda bir nokta bile kabul edilemeyecek kadar küçüktür.</span></span></p>

  <p class="p1"><span> </span></p>

  <p class="p"><span><span>Benzer şey duyabildiğimiz ses dalgaları frekans aralığında da geçerli. İnsandan daha iyi duyan pek cok canlı vardır. Ki onlar bile mümkün ses dalgası aralığının çok küçük bir bölümünü kullanır. Günümüzün ilkel teknolojisiyle yapabildiğimiz sonarlar bile bu aralığı kat kat aşabilmektedir (teknolojisi sınırsız bir Tanrı'dan çok daha iyisini beklemek hakkımız).</span></span></p>

  <p class="p1"><span> </span></p>

  <p class="p"><span><span>Kuşa bakıp, ‘Ne güzel bir tasarım, amma da mükemmel uçuyor’ derken, kaplumbağanın yürümek için bile doğru dürüst bir katkısı olmayan çolak bacaklarına bakıp neden aynı hayranlık duyulmamakta? Üstelik ters dönmüş bir kaplumbağanın saatlerce, belki de günlerce konumunu düzeltememesine ve belkide bu yüzden yaşamını kaybetme tehlikesine bakıp neden aynı hayranlığı duymuyoruz?</span></span></p>

  <p class="p1"><span> </span></p>

  <p class="p"><span><span>Örneğin insan, en başta dış etmenlere karşı oldukça dayanıksızdır. Soğuğa ve sıcağa belli bir sınıra kadar dayanabilir. Diğer canlılar karşısında da oldukça kötü tasarlandığını söyleyebiliriz. Örneğin, sayılamayacak kadar çok mikroba ve bakteriye karşı son derece hatta ölümcül derecede dayanıksızdır. Fizik yapısı da ayrı ayrı ele alınacak diğer hayvanlar karşısında hep olumsuzluk içerir. Bir keçiden bile yavaş, kargadan bile az ömürlü, bir domuzdan bile güçsüz, bir kuştan bile kötü gören, doğduktan sonra gelişmesi ve öğrenmesi bir sığırdan bile zor ve uzun süreç isteyen, hayranlık uyandıracak doğal yetileri olmayan (hiçbir insan yavrusu öğretilmeden bir şeyi kendiliğinden başaramaz, konuşmayı bile) bu kötü tasarım örneklerini çoğaltmak olanaklı. Peki bunun neresi iyi tasarım?</span></span></p>

  <p class="p1"><span> </span></p>

  <p class="p"><span><span>Yüzümüzdeki her gün kesmek ‘zorunda’ olduğumuz kıllar mı? Hiç kimseye bir yararı olmayacağı gibi kimsenin görmesi gerekmeyen yerlerdeki kıllar mı? Her gün uzayan hayvansallık artığı tırnaklar mı? (Diş gibi uzaması durabilirdi). Başımızdaki kılların kime ne yararı vardır? Kirpik gibi sıradan bir fırça yapılacağına, sürüngenlerinki gibi ikinci bir kapak konulamaz mıydı? Her şeyden önemlisi amfibik (hem karada hem suda yaşayan canlı) yaratılsaydık fena mı olurdu? Bazı insanlar yüzebildikleri halde bazıları neden yüzemez? Üstelik yaşamını kurtaracak derecede yüzemez insanoğlu. Oysa diğer canlılar bunu başarırlar. İki aylık bir köpek yavrusu ortamını bulduğunda yaşamını tek başına sürdürebilir ama insan on yaşına gelse sürdüremez. Nerededir bu iyi tasarım? İnsanoğlu beslenme konusunda diğer canlılar kadar yetenekli değildir. Hadi tasarım olduğunu kabul ettik diyelim, bu kadar kötü tasarlanmış bir yapıyı tasarlayana neden bu kadar hak etmediği övgüleri dizelim? Bu bile tasarım hatasının sonucu değil midir? Demek ki insanı insan yapan tek şey ‘beyin’. Ama bu bile iyi bir tasarım değil. Bir insanı sütten kesilince her türlü yaşam koşulunun bulunduğu insansız bir ortama bıraksanız, bu beyin ne işe yarayacaktır? Büyüdüğünde ilk kez göreceği merdivene çıkmayı bile bilmeyecektir. Bu örnek deneyle kanıtlanmıştır. Hiçbir zaman konuşamayacak, belki de dört ayak üstünde yürüyecektir. Bilgi ile doldurulması gereken beyni boştur ve iş görmemektedir. Bunun neresi mükemmel tasarımdır? Üstelik tek başına beyne bakıp ne mükemmel diyebilirmiyiz? O beynin işlerliğinin hiç mi önemi yoktur?</span></span></p>

  <p class="p1"><span> </span></p>

  <p class="p"><span><span>Tasarım bu konuda eğitilmiş insanların işidir. Yani insana ait bir özelliktir. Ancak hatalı tasarlanmış, ya da tasarım ürünü olmayan bir insan beyni, Tanrı'sını ancak insana ait olabilen özelliklerle donatarak bu kadar hatalı tasarlayabilir.</span></span></p>

  <p class="p1"><span> </span></p>

  <p class="p"><span><span>Kısacası, biraz düşünüp, hayal gücünüzü biraz çalıştırınca aslında mükemmel uyumlu ve son derece iyi tasarlanmış sandığınız bu doğanın hiç de öyle olmadığını görürsünüz. Bu yukarıdaki örnekler biraz düşünüldüğünde çok rahat çoğaltılabilir. Bu kadarından bahsetmek, kastettiğimiz noktayı göstermek için yeterlidir. O da doğada ideal bir tasarım olduğunu düşünmenin sadece zihinsel bir şartlanma olduğudur.</span></span></p>

  <p class="p1"><span> </span></p>

  <p class="p"><span><span><b class="calibre1">Yaratılışçılara evrimle ilgili sorular</b></span></span></p>

  <p class="p1"><span> </span></p>

  <p class="p"><span><span><i class="calibre3">Köpeklerin fazlalık parmağı</i></span></span></p>

  <p class="p1"><span> </span></p>

  <p class="p"><span><span>Köpeklerin ayağının arka üst kısmındaki o küçük uzantı nedir? Hiçbir işe yaramadığına göre bu parçanın varlığının sebebi nedir? Tanrı’nın gereksiz yere böyle bir uzantıyı yaratması mı daha mantıklı bir açıklamadır, yoksa bu uzvun artık işe yaramadığı için evrim sürecinde yok olmakta olan beşinci bir parmak olması mı? Nitekim, kurtların, kedilerin ve kaplanların da aynı uzvu vardır.</span></span></p>

  <p class="p1"><span> </span></p>

  <p class="p"><span><span><i class="calibre3">Parmaklarımız</i></span></span></p>

  <p class="p1"><span> </span></p>

  <p class="p"><span><span>Mesele şu ki, 5 tanedir. Bu da bizi memeliler sınıfına sokar. Tüm memelilerin kol veya kol yerine geçen uzuvlarında 5 parmak veya parmak kalıntıları bulunmaktadır. Tipik 5 parmak yapısına tam uymayan canlılarda fosil kayıtlarına bakarak bu sayıdaki azalmayı gözleyebiliyoruz. (Örneğin atlarda). Fakat prensip aynı. Memelilerin 5 parmağı vardır. Bunu gerektiren doğru dürüst bir sebep olmadığı durumlarda bile. Örneğin neden balinaların yüzgeçlerinin altına gömülmüş 5 kemik uzantısı bulunur? Neden yarasaların açıkça beş uzantıyla ayrılmış kanatları bulunur? Bunların dizayn benzerliği olması mı daha iyi bir açıklamadır, yoksa tüm memelilerin ortak bir atadan gelmesi mi? Bazı memeliler bu 5 parmağın tümünü hala kullanır, bazıları birkaçından kurtulmuştur, bazıları ise hala işe yaramayanları taşımaktadır. (Örneğin yunuslar).</span></span></p>

  <p class="p1"><span> </span></p>

  <p class="p"><span><span><i class="calibre3">Yılanların ve balinaların kalça kemikleri</i></span></span></p>

  <p class="p1"><span> </span></p>

  <p class="p"><span><span>Boa yılanı, piton yılanı ve kör yılanların tümü vücutlarına gömülmüş, tamamen işe yaramaz birer bel kemiği artığına sahiptir. Aynı zamanda balinalar da. Niçin bir yaratıcı böyle yaratıkların vücuduna o yaratıklar için tamamen işe yaramaz olan ve tamamen bel kemiğinin evrimsel bir kalıntısı gibi görünen böyle kemikler koymuştur? Ayrıca piton ve boalarda pençe artığı birer kısım da bulunmaktadır.</span></span></p>

  <p class="p1"><span> </span></p>

  <p class="p"><span><span><i class="calibre3">Tavukların ayakları</i></span></span></p>

  <p class="p1"><span> </span></p>

  <p class="p"><span><span>Tavukların ayaklarının alt kısmı tüyle örtülü değildir. Pullarla örtülüdür. Eğer bu tavukların sürüngen atalarından kalma bir kalıntı değilse nedir?</span></span></p>

  <p class="p1"><span> </span></p>

  <p class="p"><span><span><i class="calibre3">Erkeklerin memeleri</i></span></span></p>

  <p class="p1"><span> </span></p>

  <p class="p"><span><span>Tanrının erkeklerde hiçbir işe yaramayan memeler ve bu memelerin altında meme dokusu yaratmasının ne sebebi olabilir? Hele de önce Adem’i yarattığı ve Havva’yı sonradan ona eş olsun diye yarattığı düşünülürse. Bu meme dokusu ergenlikte uygun hormonal sinyali almadığından erkeklerde hiçbir zaman iş gören gerçek memelere dönüşmez. Bunun cinsiyetin yaşam süresi boyunca değişebilir olduğu ilkel atalarımızdan kalma bir evrimsel kalıntı olması mı daha olası bir açıklamadır (nitekim bazı balık ve reptil türleri normal ömürleri boyunca birkaç kez cinsiyet değiştirirler), yoksa bir yaratıcının insanları böyle işe yaramaz parçalarla donatmış olması mı? Ayrıca kötü tasarımın bir başka örneği: Niçin testisler vücudun içinden (kadınlarda yumurtalıklara karşılık gelen yerden) aşağıya, normal bölgelerine inmek zorundadırlar? (nitekim bazen inmeyip sağlık sorununa yol açarlar).</span></span></p>

  <p class="p1"><span> </span></p>

  <p class="p"><span><span><i class="calibre3">Kör mağara balığı</i></span></span></p>

  <p class="p1"><span> </span></p>

  <p class="p"><span><span>Neden mağaralarda yaşayan bazı balık türleri ve diğer tür canlıların (örneğin yarasalar) işlev görmeyen gözleri vardır? Evrim süreci kör işlediği için böyle tuhaflıklara yol açabilir ama bilinçli ve sonsuz güçlü bir yaratıcıdan beklenecek şeyler midir bunlar?</span></span></p>

  <p class="p1"><span> </span></p>

  <p class="p"><span><span><i class="calibre3">‘Plantaris’ kası</i></span></span></p>

  <p class="p1"><span> </span></p>

  <p class="p"><span><span>İnsan bacağının alt kısmındaki ‘plantaris’ kası maymunlarda işe yarayan bir kastır. Tüm ayak parmaklarının bir anda esnemesini sağladığından ayakları kullanarak ağaçlarda daldan dala atlarken faydalıdır. İnsanlarda ise yok olmaya yüz tutmuştur. Ayak parmaklarına kadar ulaşmaz bile, ‘Achilles tendon’una kadar inip yok olur. İnsanlarda bu kasın bulunmasının maymunlarla bir akrabalık haricinde mantıklı bir açıklaması aklınıza geliyor mu?</span></span></p>

  <p class="p1"><span> </span></p>

  <p class="p"><span><span><i class="calibre3">Köpek dişleri</i></span></span></p>

  <p class="p1"><span> </span></p>

  <p class="p"><span><span>İnsan vücudunun evrim olmadan doğru dürüst açıklanamayacak bir başka özelliği köpek dişleridir. Üst köpek dişlerimizin kökleri diğer dişlere göre çok daha iridir. Örneğin maymunlarda bu dişlerin iriliği daha da belirgindir. Fakat bizlerde bile elinizi dişetinizde gezdirdiğinizde bu gereğinden iri kökleri fark edersiniz. Daha ilkel türlerden evrimleşme haricinde bunun daha tutarlı bir açıklaması aklınıza geliyor mu?</span></span></p>

  <p class="p1"><span> </span></p>

  <p class="p"><span><span><i class="calibre3">Ensenin arkasındaki tüyler</i></span></span></p>

  <p class="p1"><span> </span></p>

  <p class="p"><span><span>Neden insan korktuğunda ensesinin arkasındaki tüyler diken diken olur? Evrimsel biyolojiye göre bu memeli atalarımızdan kalma bir tepkidir. Diğer memeliler (kedileri düşünün) tehlikeli durumlarda tüylerini kabartırlar. Bu hayvanı daha iri ve korkutucu gösterir. Biz belli ki bu sinyali çoktan terk ettik, fakat geriye korktuğumuzda ensemizde oluşan bu etki kaldı.</span></span></p>

  <p class="p1"><span> </span></p>

  <p class="p"><span><span><i class="calibre3">Kuyruk Sokumu</i></span></span></p>

  <p class="p1"><span> </span></p>

  <p class="p"><span><span>Röntgende veya bir iskelette incelendiğinde kuyruk kalıntısı gibi görünür. Günümüzde kesinlikle hiçbir işlevi yoktur ve eğer bu kemiğinizi kırarsanız büyük ihtimalle Tanrı’nın neden böyle gereksiz ve baş belası bir organı yarattığını merak edersiniz.</span></span></p>

  <p class="p1"><span> </span></p>

  <p class="p"><span><span><i class="calibre3">Doğum anormallikleri</i></span></span></p>

  <p class="p1"><span> </span></p>

  <p class="p"><span><span>Zaman zaman kuyruklu veya vücudu tüylerle kaplı bebekler doğar. Kuyruklu doğum pek çok kişinin zannettiğinden çok daha yaygın bir olgudur ve karşılaşıldığında hemen cerrahi müdahaleyle kuyruk alınır. Çocuğa ise genellikle bir şey söylenmez. Kürklü insanlara ise bir örnek meşhur Meksikalı bir ailedir. Bu kişilerin pek çoğu sirkte çalışmıştır.</span></span></p>

  <p class="p1"><span> </span></p>

  <p class="p"><span><span>Ayrıca, bir not olarak şunu eklemek gerekir ki, yaratılışçıların imrendiği, herkesin dine inandığı o eski günlerde bu tür doğum anormalliklerinde, örneğin çocuk kuyruklu doğduğunda, bu çocuklar şeytanın çocuğu kabul edilir ve hemen öldürülürdü. Tabii anneleri de onlarla birlikte. (Cadı oldukları için).</span></span></p>

  <p class="p1"><span> </span></p>

  <p class="p"><span><span><i class="calibre3">Apandis</i></span></span></p>

  <p class="p1"><span> </span></p>

  <p class="p"><span><span>Apandis gibi hiçbir işe yaramayan bir organ niye vardır? Bir faydası olmadığı gibi, zaman zaman iltihaplanarak hayatı tehlikeye sokan sorunlara da yol açmaktadır. Bunun artık işe yaramayan evrimsel bir artık olması dışında, yaratılışçıların yapabileceği tutarlı bir açıklama var mıdır?</span></span></p>

  <p class="p1"><span> </span></p>

  <p class="p"><span><span><i class="calibre3">İşe yaramayan genler</i></span></span></p>

  <p class="p1"><span> </span></p>

  <p class="p"><span><span>Bu genler 1994’te keşfedilmistir. Bunlar artık işe yaramayan fakat DNA ile birlikte fazlalık bir yük olarak taşınan gen artıklarıdır. Ayrıca zaman içinde değişirler. Nesilden nesle taşınırlar. Ayrıca evrimsel soyağacı çıkarmada da çok faydalıdırlar. İki organizmanın en son ortak atası birbirinden ne kadar uzaksa bu iki organizma arasındaki işe yaramayan genlerin ortaklığı da o ölçüde az olacaktır. Şempanze ile insanın işe yaramaz genleri karşılaştırıldığında farklılık çok azdır. Bir kemirgeninkiyle karşılaştırıldığında daha fazla, bir tahıl ile karşılaştırıldığında ise çok daha fazladır.</span></span></p>

  <p class="p1"><span> </span></p>

  <p class="p"><span><span><i class="calibre3">C vitamini</i></span></span></p>

  <p class="p1"><span> </span></p>

  <p class="p"><span><span>İnsan bünyesi C vitaminine ihtiyaç duyar. Eğer düzenli bir biçimde bu vitamini almazsak iskorbit hastalığına yakalanır ve zaman içinde ölürüz. İnsan bünyesinde C vitamini üretmek için gerekli gen yukarıda bahsettiğimiz işe yaramaz genlerden biridir. Halbuki örneğin köpeklerin bünyelerinde bu aynı gen iş görür ve köpekler kendi C vitaminlerini kendileri yaparlar. Dışarıdan almaya ihtiyaç duymazlar. Acaba Tanrı neden köpekleri daha fazla sevmiştir bu konuda? Eski yüzyıllarda uzun deniz yolculuklarına çıkan gemiciler bu hastalıktan ölürken gemideki köpeklerin başına bir şey gelmemiştir. Eğer bu olay evrimsel süreçteki kör rastlantı sonucu değil, bilinçli bir tasarım ürünü olarak oluştuysa, belli ki Tanrı gemi yolculuğuna çıkacağını bildiği kullarını değil, gemideki köpekleri kollamayı tercih etmiştir.</span></span></p>

  <p class="p1"><span> </span></p>

  <p class="p"><span><span><i class="calibre3">İnsülin</i></span></span></p>

  <p class="p1"><span> </span></p>

  <p class="p"><span><span>Günümüzde şeker hastalarının kullandığı tüm insülin genetik mühendisliği yoluyla genlerinde değişiklik yapılmış E. coli bakterisi (ki bu bakterinin normalde yaşadığı yer insan kalın bağırsağıdır) yoluyla üretilir. Gerçek insan genleri rekombinant teknikleri kullanılarak bakterinin DNA’si içine katılmıştır. Böylece bu bakteriler bildiğimiz insan insülini üretirler. Öyle gözüküyor ki bizi insan yapan biyokimyasal yapıyla mikropları mikrop yapan biyokimyasal yapı aynıdır ve görüldüğü gibi birbiriyle kolayca değiştirilebilmektedir. Bu biyokimyasal bir ortaklıktan başka ne anlama geliyor olabilir sizce?</span></span></p>

  <p class="p1"><span> </span></p>

  <p class="p"><span><span><i class="calibre3">Göz</i></span></span></p>

  <p class="p1"><span> </span></p>

  <p class="p"><span><span>Göz denen organ söz konusu olduğunda yaratılışçılar önce tipik söylemleri olan göz gibi bir organın basitten karmaşığa gelişemeyeceği, yarım bir gözün hiçbir işe yaramadığını falan söylerler. Fakat Darwin’in bile o zamanlar gözlediği göz gelişiminin çeşitli aşamalarındaki canlılar bunu çürütmekte ve tam tersi evrim lehine delil üretmektedir. Birkaç tane ışığa duyarlı hücreden, fincan şeklinde fakat merceksiz reseptörlere, oradan insan gözünden çok daha keskin kartalların gözüne kadar çeşit çeşit gelişmişlik düzeyinde göz bulunmaktadır doğada. Yarım gözle veya 1/100’luk gözle yaşayan pek çok canlı bulunmaktadır, günümüzde bile.</span></span></p>

  <p class="p1"><span> </span></p>

  <p class="p"><span><span>Ayrıca, insan gözü, bir mühendislik hatasıdır! Retinanın içi dışı terstir. Sinirler ve kan damarları retinanın ışığa duyarlı kısmından geçerek bir kör nokta oluştururlar ve ışık reseptörü hücrelerinin önünde dağılırlar. Böylece ışık bu fiberleri geçip reseptörlere ulaşmak zorundadır. Neden sinirler ve damarlar reseptörlerin arkasında değildir? Böylece yoldan çekilmiş olurlardı ve bir kör noktamız olmazdı. Örneğin mürekkep balığının gözleri öyledir. Evrim elindeki materyalle çalışmak zorunda olduğundan, ancak eldeki mevcut sistemi kullanabilir adapte olmak için. İste bu durum bu tür tuhaflıklara yol açabilir. Mutlak bir yaratıcı böyle bir hata yapar mıydı? Hele de daha önce yarattığı canlılarda bu hatayı yapmamışken.</span></span></p>

  <p class="p1"><span> </span></p>

  <p class="p"><span><span>Bu arada, gözde başka bir kötü tasarım örneği: insan gözünün görme açısı 120 derecedir ki bu yanları ve arkayı doğru dürüst görmemize engeldir. Örneğin kuşlarınki türünde bir göz yerleşimiyle görme açısı cok daha artmakta ve arkayı kısmen görmek de mümkün olmaktadır. Gözün odaklanma hızının AZLIĞI da bir baskası. Bazı yaratılışçıların iddialarının aksine. Sonuçta göz, eğer bir kusursuz yaratıcının tasarımıysa, kusursuz bir yaratıcı için fazla kusurlu bir yaratımdır.</span></span></p>

  <p class="p1"><span> </span></p>

  <p class="p"><span><span><i class="calibre3">Mikroorganizmalar</i></span></span></p>

  <p class="p1"><span> </span></p>

  <p class="p"><span><span>Mikroorganizmalar niye vardır? Bunların yaratılmasının mantığı nedir? Ayrıca Nuh’un gemisine mikroorganizmalar nasıl alınmış ve yerleştirilmiştir? (Nitekim sayısız mikroorganizma vardır dünyada ve pek çoğu ancak belli ortamlarda yaşar).</span></span></p>

  <p class="p1"><span> </span></p>

  <p class="p"><span><span><i class="calibre3">İnsan embriyosu</i></span></span></p>

  <p class="p1"><span> </span></p>

  <p class="p"><span><span>İnsan embriyosu, gelişme sürecinde, özellikle çok küçükken kuyruğa ve solungaç yarığına sahiptir. Tüm memeli, kuş, reptil, amfibi ve balık embriyoları da öyle. Embriyonun gelişim sürecini herhangi bir biyoloji kitabından kare kare izlerseniz, bunu kendi gözlerinizle görebilirsiniz. (Evet, Haeckel benzerlikleri vurgulamak için çizimlerinde değişiklik yapmıştır ve embriyo sürüngen ve maymun aşamalarından geçmez, ama kuyruk ve solungaç yarıklarını Haeckel icat etmedi. Onlar oradadır).</span></span></p>

  <p class="p1"><span> </span></p>

  <p class="p"><span><span><i class="calibre3">Yirmilik dişler</i></span></span></p>

  <p class="p1"><span> </span></p>

  <p class="p"><span><span>Çoğu kişinin ağzı yirmi yaş dişlerinin tam olarak çıkmasına izin vermeyecek kadar küçüktür. Bazılarında bu dişler hiç dışarı çıkmaz, bazılarında ise örneğin üsttekiler çıkıp alttakiler çıkmaz (ya da tersi) ve bu yüzden bu dişleri çiğneme için kullanamaz pek çok kişi. Pek çok kişide bu dişler çürümeye ve ağız problemlerine yol açmaktadır. Öyleyse, ya bu dişler evrimsel bir kalıntıdır, ya da yüce yaratıcı tuhaf bir iş yapmış ve ağzımıza bu hiçbir işe yaramayan ve sadece dert kaynağı olan fazlalık dişleri koymuştur.</span></span></p>

  <p class="p1"><span> </span></p>

  <p class="p"><span><span><i class="calibre3">Ani irkilmeler</i></span></span></p>

  <p class="p1"><span> </span></p>

  <p class="p"><span><span>Her insanın zaman zaman yaşadığı ani irkilmelerin veya uykudan irkilerek uyanmalarin sebebi nedir? Evrimin güzelliği böyle ilgisiz görünen konuları bile açıklayabilmesidir. Örneğin evrim biyolojisine göre bu tür irkilmeler ağaç dallarında uyuduğumuz zamanlardan kalma evrimsel bir tepkidir. Denge hissinde olan en ufak bir değişiklik veya çevredeki bir ani hareket, bizde bu ani irkilmelere sebep olmakta ve eğer uyuyorsak uyandırmaktadır. Peki yaratılışçılığın bu irkilmeler için açıklaması nedir? Daha doğrusu ‘Tanrının işine akıl sır ermez’ sözünden başka bir açıklamaları var mıdır?</span></span></p>

  <p class="p1"><span> </span></p>

  <p class="p"><span><span><i class="calibre3">Fosiller</i></span></span></p>

  <p class="p1"><span> </span></p>

  <p class="p"><span><span>Fosiller yaratılışçıların her zaman başını ağrıtmıştır. Her şeyden önce, soyu tükenmiş türlerin mükemmel bir yaratım ürünü olan bir evrende işi yoktur. Ayrıca bir diğer sorun da, fosillerin çok fazla çeşit ve sayıda olmalarıdır. Yaratılışçılar, soyu tükenmiş canlılara ait yorum yaptıklarında genellikle çok komik duruma düşmektedirler.</span></span></p>

  <p class="p1"><span> </span></p>

  <p class="p"><span><span>Örneğin yaratılışçılar tarafından bu konuda yapılan birkaç yorumun örneği:</span></span></p>

  <p class="p1"><span> </span></p>

  <p class="p"><span><span>- Dinozorlar çok büyük olduklarından Nuh’un gemisine sığmadılar ve çamura gömülüp öyle ölüp kaldılar. (Dinozor çağının çok daha küçük yaratıklarına ne demeli peki? Hem hani Nuh bütün canlılardan birer çift almıştı gemisine? Hem zaten dinozorların nesli 65 milyon yıl önce tükenmiştir. Hani Nuh tufanı 6500 yıl önce olmuştu?)</span></span></p>

  <p class="p1"><span> </span></p>

  <p class="p"><span><span>- Soyu tükenmiş canlılar Nuh’un gemisindeydi, fakat sonradan öldüler. (Acaba Nuh Seismosaurus ve T-Rex gibi devasa dinozorları gemisine nasıl sığdırdı?)</span></span></p>

  <p class="p1"><span> </span></p>

  <p class="p"><span><span>- Fosiller canlı kalıntısı değildir. Şeytanın veya materyalist bilimin uydurması olan şeylerdir.</span></span></p>

  <p class="p1"><span> </span></p>

  <p class="p"><span><span>- Fosiller canlı kalıntısı değildir, Tanrı tarafından inancımızı sınamak için yaratılmış şeylerdir.</span></span></p>

  <p class="p1"><span> </span></p>

  <p class="p"><span><span>Açıklama yapmak zorunda bırakıldıklarında yaratılışçıların ağzından bu konularda çıkabilecek iddiaların içeriğine bir bakın, sonra da gelin evrime saldırırken gösterdikleri sofistike performans ile karşılaştırın. Evrime saldırırken bilimsel görünen ve moleküler biyolojiden vs örnekler veren bireylerin, son derece basit sorulara gelince nasıl saçmalayabildiğini görmek insana hayret veriyor.</span></span></p>

  <p class="p1"><span> </span></p>

  <p class="p"><span><span><i class="calibre3">Geçiş fosilleri</i></span></span></p>

  <p class="p1"><span> </span></p>

  <p class="p"><span><span>Yaratılışçıların cahil olanları basitçe ‘Ara geçiş formu yoktur’ deyip çıkarlar işin içinden. Konuyla ilgili daha fazla okumuş ve muazzam sayıdaki fosil bulgusunun birkaçından haberdar olan biraz daha fazla bilgi sahibi yaratılışçılar ise, kademeli geçişi gösteren örneklerde bile sadece bir noktada çizgi çekip, örneğin şu taraf insan, şu taraf maymun der çıkar işin içinden. Eğer bir başka fosil daha bulunur ve tam bu iki bölgenin arasına denk gelirse, bunu sadece alt ya da üst gruptan birine dahil etmekle yetinirler. Gelişimin aşamaları ne kadar açıkça görünüyor olursa olsun, geçiş görmemekte direnir ve ara geçiş fosili eksiğinden yakınmaya devam ederler. A ile C arasında geçiş formu olmadığını söylerler. Bir süre sonra B bulunduğunda, bu sefer, A ile B ve B ile C arasında ara geçiş formu olmadığını söylemeye başlarlar. Ne kadar örnek getirirseniz getirin bu onları tatmin etmeye yetmez, çünkü ara geçiş formu olmadığını baştan kabul etmişlerdir. İşin komiği değişik yaratılışçı uzmanlar, örneğin insan ile maymun arasındaki çizgiyi değişik noktalarda çekmektedirler.</span></span></p>

  <p class="p1"><span> </span></p>

  <p class="p"><span><span>Çakal benzeri bir yaratığın balinaya dönüştüğü fikrini reddederler, fakat hemen ardından bilim adamları Ambulocetus, Pakicetus, Prozeuglodon ve pek çok diğerlerini çıkarır.</span></span></p>

  <p class="p1"><span> </span></p>

  <p class="p"><span><span>Kertenkeleler kanat geliştirip kuş tüyü çıkaramazlar derler, ardından Archaeopteryx bulunur. Tabii bunun sahte olduğunu iddia ederler. Ama hemen ardından Protoavis, Sinornis, Hesperornis ve Ichthyornis gelir.</span></span></p>

  <p class="p1"><span> </span></p>

  <p class="p"><span><span>Evrimcilerin tüm kara canlılarının denizden çıktığını söylemesine karşılık, nerede ara formlar diye sorarlar, karşılarına Eusthenopteron, Panderichtys ve Acanthostega getirildiğinde bunu görmezden gelirler.</span></span></p>

  <p class="p1"><span> </span></p>

  <p class="p"><span><span>İnsan ile maymun arasında geçiş yoktur derler, ardından Lucy örnek verilir (Australopithecus afarensis), fakat bunu beğenmez, başka geçiş formları sorarlar. Sonra A. ramidus, africanus ve H. Habilis ve Erectus getirilir örnek olarak, aşamalı geçişi gösteren her örnekten sonra, o örneği bir tarafa (insan ya da maymun) dahil edip başka örnek istemeye devam ederler.</span></span></p>

  <p class="p1"><span> </span></p>

  <p class="p"><span><span>Tabii bunlar yaratılışçıların biraz daha işin içinde olanlarının yaptıkları. Yaratılışçılığa inanan pek çok kişinin bu bulgulardan haberi bile yoktur.</span></span></p>

  <p class="p1"><span> </span></p>

  <p class="p"><span><span><i class="calibre3">İnsan Gen haritası</i></span></span></p>

  <p class="p1"><span> </span></p>

  <p class="p"><span><span>Gen haritası projesi DNA’mızı daha eski türlerden miras aldığımızı kanıtlamıştır. Sürüngenlerle, böceklerle, bakterilerle, solucanlarla ve balıklarla ortak genler paylaşıyoruz. Çok sayıda işe yaramaz DNA’ya sahibiz ve bunun tek açıklaması bu DNA’ları miras aldığımız ilkel türlerdir. Tüm bilim adamları bu bulgulardan emindir.</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Bu örnekler sayı olarak çoğaltılabilir. Evrimin yığınla kanıtı olduğunu hep söylüyoruz. Fakat bu kadar örnek bahsettiğimiz noktayı göstermek için yeterlidir. O da evrimin bir gerçek olduğu, ‘Evrim Teorisi’ nin adına hala teori denmesine rağmen (’İzafiyet teorisi’ gibi) aslında artık bir bilimsel gerçek olduğu ve bilim dünyasında işin gerçekten içinde olan hiçbir uzmanın artık bundan şüphesi olmadığıdır.</span></span></p>

  <p class="p1"><span> </span></p>

  <p class="p"><span><span>Amerikan NAS (National Academy of Science-Ulusal Bilimler Akademisi)’nin ünlü evrim-yaratılışçılık mahkemesinde bilirkişi raporu olarak sunduğu, tümü Nobel ödüllü bilim adamları tarafından yayınlanan bildiri ve buna dayanarak mahkemenin evrimci kanat lehine karar vermesi bunun bir göstergesidir.</span></span></p>

  <p class="p1"><span> </span></p>

  <p class="p"><span><span>Evrimi bilim adamları tartışmaz. Daha doğrusu bilim adamları evrim var mıdır, yok mudur diye tartışmaz. Evrim nasıl olmuştur diye tartışır. Evrimin var olup olmadığını tartışanlar hala dinin etkisinden kurtulamamış, evrime karşı çıkarak farkında olmadan bilime, gelişmeye ve uygarlığa karşı çıkan, içlerinde iyi niyetli ve halk için iyilik yaptıklarını zanneden, fakat bu uğurda, topluma ve insan uygarlığına en büyük kötülüğü yaptıklarının ve geriliğe, karanlık çağlara, ilkelliğe, cahilliğe ve despotluğa yol açtıklarının bilincinde olmayan dinci kesimdir.</span></span></p>

  <p class="p1"><span> </span></p>

  <p class="p"><span><span>İşin tuhaf yanı, evrime inanmıyorlarsa, bu ve bazı başka konularda kendi teorilerine dayanarak açıklama getirmeleri beklenir, fakat yaratılışçılardan bu konuda çıt çıkmaz. Kutsal kitaplardaki yaratılış hikayesiyle çelişmeyen bir alternatif açıklama yapmaya yeltendikleri durumlarda ise oldukça komik duruma düşerler.</span></span></p>

  <p class="p1"><span> </span></p>

  <p class="p"><span><span>Eger yaratılışçılık, iddia ettikleri gibi alternatif bir teoriyse, mevcut gözlemleri ve evrim teorisinin iyi ya da kötü açıkladığı noktaları aynı başarıyla veya daha iyi açıklayabilmelidir. Peki yaratılışçıların bu konulardaki açıklamaları nerededir?</span></span></p>

  <p class="p1"><span> </span></p>

  <p class="p"><span><span>Örneğin, yaratılışçılık teorisine göre evren ve canlılık ne zaman yaratılmıştır?</span></span></p>

  <p class="p1"><span> </span></p>

  <p class="p"><span><span>Tüm canlılar bir arada mı, yoksa kademe kademe mi yaratılmıştır? Eğer kademe kademeyse, hangisi önce, hangisi sonra ve hangi sırayla yaratılmıştır? Canlılarda hiç mi değişiklik olmaz, yoksa biraz olur mu? Olursa ne kadar olur? Ve en önemlisi, nasıl olur?</span></span></p>

  <p class="p1"><span> </span></p>

  <p class="p"><span><span>Neden fosil yataklarında değişik dönemlere ait kademe kademe canlı kalıntıları var? Neden bir tabakadaki canlı kalıntıları diğer tabakadakilere uymuyor? Neden aralarında geçişler gözleniyor?</span></span></p>

  <p class="p1"><span> </span></p>

  <p class="p"><span><span>Bunca canlı türünün yok olmasının sebebi nedir? (şimdiye kadar yaşamış canlıların %99'undan fazlasının soyu tükenmiştir). Allah soyunu tüketeceği bunca canlıyı niye yaratmıştır?</span></span></p>

  <p class="p1"><span> </span></p>

  <p class="p"><span><span>Dinozorları ve soyu tükenmiş diğer canlıları yaratılışçılar Nuh tufanıyla açıklamaya kalkıyorsa eğer (ABD'deki yaratılışçıların yaptığı gibi), o zaman zaten büyük bir saçmalığın içine batıyorlar demektir. Nuh tufanı efsanesinin elle tutulur yanı yoktur. Çocukların bile gördüğü yüzlerce saçmalığı vardır bu hikayenin.</span></span></p>

  <p class="p1"><span> </span></p>

  <p class="p"><span><span>Uzun lafın kısası, yaratılışçıların yaptığı şey evrime saldırmaktan ibarettir. Evrim-yaratılışçılık tartışmalarında (halk önünde yapılanlar vs dahil), tek yapılan insan etkileme ve tartışma teknikleri (demagoji vs) kullanarak tartışma sanatı sergilemektir. Evrimcileri savunma pozisyonunda tutup olur olmadık iddialarla evrim teorisine saldırıp dururlar. Unutmayın, maksat polemik yapmaksa en sağlam şeylere bile saldırırsınız. Rüyada olmadığımızı ve dış dünyanın gerçek olduğunu kanıtlamaya bir çalışın bakalım? Böyle bir konunun ne kadar derinine inerseniz, o kadar polemik yapabilir, o kadar kafa karıştırabilirsiniz. Matematiksel denklemlerle isterseniz 1=2'yi kanıtlar, ciddiye alanları da karatahta başında uzun süre oyalayabilirsiniz.</span></span></p>

  <p class="p1"><span> </span></p>

  <p class="p"><span><span>Bir şeye karşı gelmek istiyorsanız, yerçekiminin olmadığı, 1'in 2'ye eşit olduğu, dünyanın yuvarlak olmadığı gibi konularda bile polemik yapabilirsiniz. (Dünyada hala dünyanın düz olduğuna inanan insanlar olduğunu biliyor muydunuz? Hatta örgütleri bile vardır ‘Flat earth’cüler diye).</span></span></p>

  <p class="p1"><span> </span></p>

  <p class="p"><span><span>Kısacası, yaratılışçılar evrimi tartışmaya gelince ahkam kesmeyi bilirler. Fakat yaratılışçılığı tartışmaktan kaçarlar.</span></span></p>

  <p class="p1"><span> </span></p>

  <p class="p"><span><span>Çünkü yaratılışçılık alternatif bir bilim değil, sadece evrime karşı çıkma bilimidir. Yaratılışçılıkla ilgili tüm kitaplar, web siteleri vs’de ortak olarak gözleyebileceğiniz tek şey evrimin sağına soluna saldırma gayretleridir. Sorulara alternatif cevap verme gayreti değil.</span></span></p>

  <p class="p1"><span> </span></p>

  <p class="p"><span><span>ABD'deki yaratılışçılar yine de biraz daha benzetmişlerdir fikirlerini teoriye. Sorulan soruların bazılarına alternatif açıklamalar vermeye çalışırlar. Ama bizim yerli yaratılışçılarda (örneği Harun Yahya'nın sayfalarında), öyle bir şeye rastlayamazsınız. Doğayla ilgili hiçbir gözleme, yukarıda sözünü ettiğim noktaların hiçbirine verilmiş doğru dürüst bir yanıt ve açıklama bulamazsınız.</span></span></p>

  <p class="p1"><span> </span></p>

  <p class="p"><span><span>Çünkü açıklama yapmaya kalkarlarsa, dini kaynaklarla çelişmemek zorundadırlar. Bu da günümüz bilimiyle örtüşen tutarlı açıklamaları imkansız hale getirir.</span></span></p>

  <p class="p1"><span> </span></p>

  <p class="p"><span><span>Örneğin yaratılış hikayesinin Kuran'da nasıl geçtiğine bir bakalım:</span></span></p>

  <p class="p1"><span> </span></p>

  <p class="p"><span><span>Allah bir gün melekleriyle otururken, canı birden bire Adem'i yaratmak ister ve 'ben yeryüzünde bir Halife yaratacağım' der. Fakat melekler bu işten hoşlanmazlar ve 'kanlar akıtacak birini mi var edeceksin?' derler. Fakat Allah 'sizin bilemeyeceğinizi herhalde ben bilirim' der. (Bakara-30)</span></span></p>

  <p class="p1"><span> </span></p>

  <p class="p"><span><span>Meleklerin uyarısına aldırmayan Allah, 'kuru çamurdan, değişken balçıktan' iki eliyle(!) (Sad-75) biçim verip (Secde-9) insanı yaratıp, ona kendi ruhundan üfler. (Hicr-26-28-29) Daha sonra yarattığı insandan (ki bu insan Adem'dir), onun eşini yarattı. (Zumer-6) Bu eşin adı batı dillerindeki karşılığı 'Eve' olan 'Havva'dır. Kuran'da Havva adı geçmez, pek fazla da konu edilmez.</span></span></p>

  <p class="p1"><span> </span></p>

  <p class="p"><span><span>Adem’i yarattıktan sonra, meleklerle Adem'i bir araya getirip, hepsini imtihan eder. 'Eğer sözünüzde samimi iseniz, onların ismini bana söyleyin' der. ('Onların ismi' ne demektir bilinmez, çünkü Kuran bu konuyu açıklamıyor.) Melekler 'onların ismini' bilmediklerinden cevap veremezler. Daha sonra Allah Adem'e dönerek; 'Ey Adem haber ver onların adlarını' der.</span></span></p>

  <p class="p1"><span> </span></p>

  <p class="p"><span><span>Adem 'onların ismini' şakır şakır söyler. Fakat Allah burada hile yapmıştır, çünkü imtihandan önce 'onların ismini' Adem'e öğretmiştir. (Bakara-31-32-33)</span></span></p>

  <p class="p1"><span> </span></p>

  <p class="p"><span><span>Bu şekilde Adem'in daha üstün olduğunu ispatlayan Allah, bütün meleklerden Adem'in önünde secde etmelerini ister. İblis (Şeytan) dışındakiler, Adem'e secde ederler. (Bakara-34) Allah Şeytan'ın neden secde etmediğini sorduğunda, Şeytan gerekçesini söyler; 'beni ateş'ten onu çamur'dan yarattın; ben ondan hayırlıyım.' (Araf-12, Hicr-33)</span></span></p>

  <p class="p1"><span> </span></p>

  <p class="p"><span><span>Daha sonra Allah ile Şeytan arasında geçen tartışma ise şöyledir:</span></span></p>

  <p class="p1"><span> </span></p>

  <p class="p"><span><span>'O halde in oradan. Senin haddine mi orada büyüklük taslamak! Hadi çık sen alçaklardansın.' (Araf-13)</span></span></p>

  <p class="p1"><span> </span></p>

  <p class="p"><span><span>'Dedi: İnsanların dirileceği güne kadar bana süre ver.' (Araf-14)</span></span></p>

  <p class="p1"><span> </span></p>

  <p class="p"><span><span>'Buyurdu: 'Süre verilenlerdensin.' (Araf-15)</span></span></p>

  <p class="p1"><span> </span></p>

  <p class="p"><span><span>'Dedi: Beni azdırmana yemin ederim ki, onları saptırmak için senin dosdoğru yerin üzerine kurulacağım.' (Araf-16)</span></span></p>

  <p class="p1"><span> </span></p>

  <p class="p"><span><span>'Sonra onlara; önlerinden, arkalarından, sağlarından, sollarından musallat olacağım. Bir çoklarını şükreder bulamayacaksın.' (Araf-17)</span></span></p>

  <p class="p1"><span> </span></p>

  <p class="p"><span><span>'Allah buyurdu: Çık oradan. Yenilmiş ve kovulmuş olarak. Onlardan sana uyan olursa yemin olsun ki cehennemi tamamen sizden dolduracağım.' (Araf-18)</span></span></p>

  <p class="p1"><span> </span></p>

  <p class="p"><span><span>Fakat görüldüğü gibi Araf-12'den başlayıp Araf-19'a kadar olan bölüm, tamamıyla Şeytan'ın Allah'a (yani yaratıcısına) meydan okuması şeklindedir ve yüce yaratıcı böylesi küstah davranışa karşı hiçbir yaptırım uygulamamaktadır. Üstüne üstlük, öfkesini insanları cezalandırarak gösterir. Çünkü o ana kadar cehennem diye bir şey yokken, birdenbire cehennem ortaya çıkıverir. Bu diyalogda çok daha önemli bir ayrıntı daha vardır; henüz yaratılmış insan (Adem ve Havva - 'Sizi bir tek canlıdan yarattı; sonra o canlıdan onun eşini vücuda getirdi...' Zumer-6) Allah'ın yanındayken (yani henüz Cennet'ten kovulmamış), bu tartışma içinde birçok insanlardan bahsediliyor. Allah da daha ortada olmayan insanları da, cehenneme dolduracağını söylüyor! Bu iki anlama gelir ya bu olaylar cennette yaşanırken dünyada zaten insanlar vardı ya da Allah ile Şeytan ilerisi için aralarında planladıkları olayı, kimseye sezdirmeden dramatize ediyorlar... Çünkü büyük bir güce sahip olan Allah'ın, kendi yarattığı bir yaratık karşısında bu duruma düşmesi ve durup dururken cehennemden bahsetmesi, ayrıca 'yeryüzüne bir halife yaratacağını' (Bakara-30) söylemekle kurgulanmış bir plan hakkında kopya veriliyor gibi...</span></span></p>

  <p class="p1"><span> </span></p>

  <p class="p"><span><span>Hikayenin sonrası malum; Allah Adem ve Havva'ya Cennet’te yaşamalarını, fakat bir ağacın meyvesinden uzak durmalarını söyler. Kovulmasına rağmen her nasılsa hala Cennet’te bulunan Şeytan, onları kandırıyor ve yasak meyveden yemelerini sağlıyor. Çok kızan Allah her ikisini de 'birbirlerine düşman olarak' (nedense!?) indiriyor. (Araf-24) İyilik ve güzellik Tanrı'sı insanları (yoksa sadece kadınla erkeği mi?) peşinen birbirine düşman olarak dünyaya, ölümlüler olarak gönderiyor.</span></span></p>

  <p class="p1"><span> </span></p>

  <p class="p"><span><span>Görüldüğü gibi yaratılış ve takip eden olaylar kısaca budur.</span></span></p>

  <p class="p1"><span> </span></p>

  <p class="p"><span><span>Bu hikayenin elle tutulur yanı var mıdır? Biraz düşününce görülecektir ki yaratılışı çürüten evrim değil, sağduyu ve bilimdir.</span></span></p>

  <p class="p1"><span> </span></p>

  <p class="p"><span><span>Bilim, ilk insan konuşamaz der, oysa Adem konuşur.</span></span></p>

  <p class="p1"><span> </span></p>

  <p class="p"><span><span>Bilim ilk 3 milyar yıl oksijen yoktu der, oysa Adem nefes alır! Yani dünya yaratıldıktan 3 milyar yıl sonra 'yaratılmış' olmalıdır.</span></span></p>

  <p class="p1"><span> </span></p>

  <p class="p"><span><span>Allah koyun, keçi, sığır, inek yarattım der.</span></span></p>

  <p class="p1"><span> </span></p>

  <p class="p"><span><span>Bilim ise, böyle hayvan türlerinin doğada bulunmadığını ve bu hayvanların, yabani hayvanların birkaç bin sene önce evcilleştirilerek, insanlarca ‘yapay seleksiyon’ a tabi tutularak, bu hale getirilmesi yoluyla üretildiğini söyler.</span></span></p>

  <p class="p1"><span> </span></p>

  <p class="p"><span><span>5.000 sene önce armutun acı, mısırın 2-3 santim olduğuna yaratılışçıların itirazı var mıdır?</span></span></p>

  <p class="p1"><span> </span></p>

  <p class="p"><span><span>Neden insan yaşamayan yoğun ormanlık vs yerlerde, koyun, keçi, inek, sığır, washinghton portakal vs bulunmaz?</span></span></p>

  <p class="p1"><span> </span></p>

  <p class="p"><span><span>Yaratılışçılar evrime karşı bilimle saldırıyor izlenimi verirler ama yaratılışçılığı çökerten bilimdir. Evrim de zaten bilimin bir parçasıdır. Bilimden bağımsız bir şey değildir. Yaratılışçıların evrim karşıtlığı, açıkça bilim düşmanlığıdır.</span></span></p>

  <p class="p1"><span> </span></p>

  <p class="p"><span><span>Sözde bilim (’pseudo science’), insan uygarlığının gelişiminin önündeki en tehlikeli engellerden biridir. Yaratılışçılık ise en popüler ‘sözde bilim’ örneklerinden biridir.</span></span></p>

  <p class="p1"><span> </span></p>

  <p class="p"><span><span><b class="calibre1">Nuh tufanı</b></span></span></p>

  <p class="p1"><span> </span></p>

  <p class="p"><span><span>Nuh hikayesi Kuran'da Hud-25 ile Hud-50 arası, Muminun-22 ile Muminun-30 arası ve Yunus-71-72-73-74 de geçer. (Gerçi başka yerlerde de sıkça söz edilir, ama bu surelerde daha geniş bir şekilde aynı hikaye tekrarlanır.)</span></span></p>

  <p class="p1"><span> </span></p>

  <p class="p"><span><span>Muminun-27 'Bunun üzerine biz Nuh'a şöyle vahyettik: Gözlerimizin önünde ve vahyimize uygun olarak gemiyi yap. Emrimiz gelip tandır kaynayınca, ailenle birlikte her türden iki çifti gemiye al. İçlerinde haklarında daha önce hüküm verilmiş olanları dışta bırak. Zulmetmiş olanlar hakkında bana yakarıp durma. Onlar kesinlikle boğulacaklardır.'</span></span></p>

  <p class="p1"><span> </span></p>

  <p class="p"><span><span>Bu ayetin hemen hemen aynısı olan Hud-40'da da aynı hükümler vardır. Örneğin 'tandır kaynaması' nedir? Hiçbir bilgi yok. Tevrat’da aramak gerekiyor. Hud-42 ve 43 de Nuh'un oğlunun gemiye binmedigini ve sularda boğuldugunu öğreniyoruz. Bunun açıklaması yapılmıyor ama Hud-46 da Allah'ın Nuh'un oğlunu bilerek öldürdüğünü anlıyoruz ve yine aynı ayette Allah Nuh'a 'bilmediğin şeyler hususunda benden bir şey isteme' diye kızmaktadır. Muminun-27 de haklarında önceden hüküm verilmiş olan kişiler söylemiyle, Nuh'un oğlundan bahsedildiği anlaşılmaktadır.</span></span></p>

  <p class="p1"><span> </span></p>

  <p class="p"><span><span>Bu bayıltıcı hikayeye Nuh'un yaşı ile ilgili ayeti de ekleyip noktalayalım;</span></span></p>

  <p class="p1"><span> </span></p>

  <p class="p"><span><span>Ankebut-14 'Andolsun biz Nuh'u toplumuna gönderdik de o onların arasında bin yıldan elli yıl eksik kaldı. Sonunda onları tufan yakaladı. Çünkü zalimlerdi onlar.'</span></span></p>

  <p class="p1"><span> </span></p>

  <p class="p"><span><span>Bir çok kişi Ankebut-24'e bakarak Nuh'un yaşını 950 olarak hesaplar. Yine bu Ayet'e bakarak bunun doğru olmadığı anlaşılmaktadır. Tufan'a kadar, beraber olduğu toplumla 950 yıl geçirmiş, 950 yıldan sonra tufan ve Ağrı Dağı’nda geminin karaya oturmasından sonra geçen yıllar.</span></span></p>

  <p class="p1"><span> </span></p>

  <p class="p"><span><span>Kısacası, herkesin az çok bildiği bu hikayeye göre Nuh, tüm canlıların boğulacağı bir tufan öncesinde Tanrı'dan bir gemi yapma ve kendi yakınlarını ve tüm canlılardan birer çifti gemisine alıp kurtarma görevi alır. Böylece tufan sona erdikten sonra canlılığın devamı sağlanacaktır. Ayrıntıları çok net olmayan bu hikayenin net olan kısmı bu kadarı ve de sonucun başarılı olduğu, geminin tufandan sonra Ağrı dağının (veya belki başka bir dağın) eteklerinde karaya vurduğu ve böylece görevin başarıyla sonuçlandırıldığıdır. Şimdi bu hikayeyi, bir de modern bilimin çerçevesinden inceleyelim:</span></span></p>

  <p class="p1"><span> </span></p>

  <p class="p"><span><span>1. Bilim adamlarının yaptığı hesaba göre tüm dünya yüzeyini kaplaycak miktarda su yeryüzünde bulunmamaktadır. Kutuplardaki tüm buzlar erise ve atmosfer ve bulutlardaki tüm su yoğunlaşıp yeryüzüne dökülse bile, böyle bir facianın gerektirdiği miktarda suya yaklaşılamamaktadır. Peki bunca su nereden gelmiş ve nereye gitmiştir?</span></span></p>

  <p class="p1"><span> </span></p>

  <p class="p"><span><span>2. Bilindiği gibi pek çok canlı türü yalnızca kendi doğal habitatında yaşayabilir. O zaman, Tazmanya’da, Galapagos’larda, Antarktika sahillerinde, Patagonya’da, Güneybatı Amerika sahilinde yaşayan türler gemiye nasıl getirilmiş, gemide nasıl yaşatılmıştır?</span></span></p>

  <p class="p1"><span> </span></p>

  <p class="p"><span><span>3. Sadece insanlarda görülen bazı hastalıkları (örneğin ‘bel soğukluğu’) Nuh’un gemisine kim taşımıştır? (Hatta daha öncesinde, bu hastalıları zamanında Allah Adem ve Havva’ya vermiş olmalıdır ki, bu hastalıklar bu zamana dek gelebilsin). Ayrıca Allah ve Nuh böyle hastalıkların etkenlerini niye kurtarmak ihtiyacı hissetmişlerdir?</span></span></p>

  <p class="p1"><span> </span></p>

  <p class="p"><span><span>4. Tenyalar ve diğer parazitler Nuh’un gemisine nasıl taşınmıştır?</span></span></p>

  <p class="p1"><span> </span></p>

  <p class="p"><span><span>5. Simbiotik (yaşamak için birbirine ihtiyaç duyan) canlılar ve parazitler tufandan hemen sonra yaşamlarını nasıl sürdürdüler?</span></span></p>

  <p class="p1"><span> </span></p>

  <p class="p"><span><span>6. Canlı türlerine ait genetik varyasyonlar, tufandan sonra yalnızca birer çift halinde bulunan canlılardan nasıl meydana gelmiştir? (Bu soruya vereceğiniz cevap, tutarlı olmak istiyorsanız evrime inanmanınızı zorunlu kılar).</span></span></p>

  <p class="p1"><span> </span></p>

  <p class="p"><span><span>7. Nuh’un gemisinin büyüklüğü ve yapısı nasıldır?</span></span></p>

  <p class="p1"><span> </span></p>

  <p class="p"><span><span>8. 2.5 milyon canlı türü bu gemiye nasıl taşınmış, gemi içinde nasıl barındırılmış ve nasıl beslenmiştir?</span></span></p>

  <p class="p1"><span> </span></p>

  <p class="p"><span><span>9. Yalnızca başka bir canlı türüyle baslenen canlılar (Örneğin koalalar yalnızca belli bir tür ağacın yaprağıyla beslenir) tufan sırasında ve tufandan sonra nasıl hayatta kalmıştır?</span></span></p>

  <p class="p1"><span> </span></p>

  <p class="p"><span><span>10. Pek çok canlı türü, örneğin meyve sinekleri, çok kısa ömre sahiptir. Bunlar tüm tufan dönemini nasıl atlatmıştır?</span></span></p>

  <p class="p1"><span> </span></p>

  <p class="p"><span><span>11. Asekseül üreyen canlılar (yani üremek için karşı cinse ihtiyacı olmayan canlılar)’dan nasıl birer çift alınabilmiştir? (Tüm canlılardan birer çift alındığına göre).</span></span></p>

  <p class="p1"><span> </span></p>

  <p class="p"><span><span>12. ‘Parthenogenic’ (yalnızca dişi) ve ‘Hermafrodit’ (iki cinsiyet de tek canlıda) canlılardan birer çift nasıl alınmıştır?</span></span></p>

  <p class="p1"><span> </span></p>

  <p class="p"><span><span>13. Eğer tufan 6500 yıl önce olduysa, o sıralarda mevcut olan Mısır uygarlığı o piramitleri nasıl dikebilmiştir?</span></span></p>

  <p class="p1"><span> </span></p>

  <p class="p"><span><span>14. Sadece özel bir coğrafyada yaşayan (örneğin Güney Amerika’da Amazon ormanlarında ya da Kuzey Kutbu’nda) bir canlı türü, tufan bittikten sonra yaşadığı yere nasıl gitmiştir?</span></span></p>

  <p class="p1"><span> </span></p>

  <p class="p"><span><span>15. Dinozorlar Nuh’un gemisine alınmış mıdır? (Verecekleri her cevap başka açıdan çelişkiye düşürür yaratılışçıları. Zaten pek çoğu dinozorların neslinin 65 milyon yıl önce ortadan kalktığının bilincinde değildir ya da bu bilginin doğruluğunu kabul etmez).</span></span></p>

  <p class="p1"><span> </span></p>

  <p class="p"><span><span>16. Mikroorganizmalar gemiye alınmış mıdır? Alınmışlarsa nasıl?</span></span></p>

  <p class="p1"><span> </span></p>

  <p class="p"><span><span>17. Bitki türleri gemiye alınmış mıdır? Alındılarsa dünya üzerindeki tüm bitki türleri gemiye nasıl sığdırılmıştır? Alınmadılarsa, tufan sırasında bitkiler nasıl canlı kalmıştır? Eğer kalmadılarsa, sadece bitkilerle beslenen canlılar tufandan sonra nasıl hayatlarını sürdürebilmişlerdir?</span></span></p>

  <p class="p1"><span> </span></p>

  <p class="p"><span><span>Daha düşünülürse bu liste uzatılabilir. Ama herhalde gerek yok.</span></span></p>

  <p class="p1"><span> </span></p>

  <p class="p"><span><span><b class="calibre1">Sahte ve çarpıtılmış alıntılar</b></span></span></p>

  <p class="p1"><span> </span></p>

  <p class="p"><span><span>Bu konu, evrim-yaratılışçılık tartışmalarında, Batı’da da yaratılışçı kesimin sürekli tekrarladığı bir ayıptır.</span></span></p>

  <p class="p1"><span> </span></p>

  <p class="p"><span><span>Evrimi savunduğu bilinen bilim adamlarının ağzından ya söylemedikleri ya da söyleyip farklı bir şey kastettikleri fikirler alınıp, yaratılışçı kaynaklarda sanki bu kişiler evrime karşıymış gibi bir hava yaratılır ve evrime artık evrimci bilim adamlarının bile inanmadığı iddia edilir.</span></span></p>

  <p class="p1"><span> </span></p>

  <p class="p"><span><span>Bu konuyla ilgili pek çok bilim adamı, kendilerinden yanlış aktarımda bulunan ve sözlerini çarpıtan yaratılışçıları daha sonra açıkça kınadıkları beyanında bulunmuşlardır.</span></span></p>

  <p class="p1"><span> </span></p>

  <p class="p"><span><span>Sahtekarlığa gerek duyulması, savunulan fikrin doğrulanamıyacağının kanıtıdır.</span></span></p>

  <p class="p1"><span> </span></p>

  <p class="p"><span><span>Şimdi, bizim yerli yaratılışçılardan birkaç sahte ve/veya çarpıtılmış alıntı örneği gösterelim.</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Yaratılışçıların Cemal Yıldırım'dan yaptıkları ve normalde evrimi savunan bu kişinin bile evrime inanmadığına dair delil gösterdikleri bir alıntı:</span></span></p>

  <p class="p1"><span> </span></p>

  <p class="p"><span><span>Prof. Cemal Yıldırım (Yerli evrim savunucularından, felsefe profesörü):</span></span></p>

  <p class="p1"><span> </span></p>

  <p class="p"><span><span>'Hiçbir bilim adamı (Darwinist ya da neo-Darwinist olsun) evrim kuramının ispat edildiği düşüncesini ileri süremez.'</span></span></p>

  <p class="p1"><span> </span></p>

  <p class="p"><span><span>Şimdi alıntıyı yaptıkları kaynaktan, bu ifadenin devamına bakalım:</span></span></p>

  <p class="p1"><span> </span></p>

  <p class="p"><span><span>'Ne var ki, evrim kuramının sağlam olgusal verilere dayandığı gerçeği de yansız ve nesnel düşünen hiç kimsenin gözünden kaçmayacak kadar açıktır.'</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Yaratılışçıların Cemal Yıldırım'dan bir başka alıntısı:</span></span></p>

  <p class="p1"><span> </span></p>

  <p class="p"><span><span>'Doğrudur, evrim kuramı ispat edilememiştir.'</span></span></p>

  <p class="p1"><span> </span></p>

  <p class="p"><span><span>Şimdi de bu cümlenin devamını yazıyorum.</span></span></p>

  <p class="p1"><span> </span></p>

  <p class="p"><span><span>'Ama bilimde hiçbir kuramın ispatı verilmez, verilemez. İspat, mantık ve matematik çalışmalara özgü bir doğrulama türüdür.'</span></span></p>

  <p class="p1"><span> </span></p>

  <p class="p"><span><span>Ne büyük çarpıtma değil mi?</span></span></p>

  <p class="p1"><span> </span></p>

  <p class="p"><span><span>Kuran'da da 'Namaz kılmayın' der, başındaki 'Sarhoşken'i atarsanız.</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Yine Cemal Yıldırım'dan yapılan bir alıntı daha:</span></span></p>

  <p class="p1"><span> </span></p>

  <p class="p"><span><span>'Darwin'in evrim kuramı bugün geçerliliğini koruyorsa, bunun başlıca nedeni yerine geçecek daha doyurucu, alternatif bir kuramın yokluğundandır. Yetersiz de olsa Darwin'in kuramını, başka bir kuram ortaya çıkıncaya kadar korumak zorundayız.'</span></span></p>

  <p class="p1"><span> </span></p>

  <p class="p"><span><span>Bu bölüm içinse 108. sayfayı göstermişler, ancak o sayfa veya yakınlarında böyle bir bölüm yok.</span></span></p>

  <p class="p1"><span> </span></p>

  <p class="p"><span><span>Bu alıntı, kitapta yer almış olsa bile, en azından kaynak belirtirken, okuyucuya saygı ve azami hassasiyet gösterilmeliydi.</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Şimdi de Darwin'den yaptıkları bir alıntı:</span></span></p>

  <p class="p1"><span> </span></p>

  <p class="p"><span><span>'Okur yapıtımın (Türlerin Kökeni) bu bölümüne varmadan önce bir yığın güçlükle karşılaşmış olacaktır. Bunların bazıları bugüne dek üzerlerinde belirli ölçüde duraksamadan düşünemediğim kadar çetindir.'</span></span></p>

  <p class="p1"><span> </span></p>

  <p class="p"><span><span>Evet, alıntılanan bu söylem, şimdi devamını ben yazıyorum,</span></span></p>

  <p class="p1"><span> </span></p>

  <p class="p"><span><span>'Ama bunların çoğu yalnızca görünüştedir ve gerçek olanlarsa teorim için yıkıcı değildir sanırım'</span></span></p>

  <p class="p1"><span> </span></p>

  <p class="p"><span><span>Anlam birden değişti.</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Darwin'den başka bir alıntı:</span></span></p>

  <p class="p1"><span> </span></p>

  <p class="p"><span><span>'Teoriye karşı haklı olarak yöneltilmiş itirazların ve teorinin karşılaştığı güçlüklerin ağırlığı altında yıllarca ve onların ağırlığından kuşkulanamayacak kadar çok ezildim.'</span></span></p>

  <p class="p1"><span> </span></p>

  <p class="p"><span><span>Böyle yazmışlar ve kaynak olarak verdikleri sayfa 528 e gidiyoruz, o da ne, resmen cümleler birbirine işlerine geldiği gibi eklenmiş.</span></span></p>

  <p class="p1"><span> </span></p>

  <p class="p"><span><span>Tekrar kitaba bakıyoruz, evet Onur Yayınları, bahsedilen kitap bu.</span></span></p>

  <p class="p1"><span> </span></p>

  <p class="p"><span><span>Bir daha okuyoruz,</span></span></p>

  <p class="p1"><span> </span></p>

  <p class="p"><span><span>'Teoriye karşı haklı olarak yöneltilmiş itirazların ve teorinin karşılaştığı güçlüklerin başlıcaları bunlardır, bunların yanıtlarını ve açıklamalarını elimden geldiği kadar kısaca özetledim. Ve bu güçlüklerin ağırlığı altında yıllarca ve onların ağırlığından kuşkulanmayacak kadar çok ezildim.'</span></span></p>

  <p class="p1"><span> </span></p>

  <p class="p"><span><span>İkisi arasında anlam yönünden oldukça fark var.</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Darwin'den bir başka alıntı:</span></span></p>

  <p class="p1"><span> </span></p>

  <p class="p"><span><span>'Bana kitabımı soruyorsun, sana söyleyebileceğim tek sey intihar etmeye hazır olduğum; kitabın çok makul bir şekilde kaleme alındığını düşünüyordum, fakat şimdi tekrar yazılması gerektiğini anladım.'</span></span></p>

  <p class="p1"><span> </span></p>

  <p class="p"><span><span>Sizce bu hangi kitap?</span></span></p>

  <p class="p1"><span> </span></p>

  <p class="p"><span><span>Türlerin kökeni olduğu izlenimi veriliyor değil mi?</span></span></p>

  <p class="p1"><span> </span></p>

  <p class="p"><span><span>Kaynak da biraz muğlak bırakılmış.</span></span></p>

  <p class="p1"><span> </span></p>

  <p class="p"><span><span>Mektup Asa Gray'e yazılmış, yıl 1874, yani Türlerin kökeninden 15 yıl sonra,</span></span></p>

  <p class="p1"><span> </span></p>

  <p class="p"><span><span>Kitabın adı 'Böcek Yiyen Bitkiler'.</span></span></p>

  <p class="p1"><span> </span></p>

  <p class="p"><span><span>Darwin bu mektupta bir kitabın yayına hazırlanmasının ne kadar zor olduğunu anlatıyor, yayıncılardan çektiklerini dile getiriyor, tekrar yazılacağını ve baskıya gitmesinin iki ayı bulacağını belirtiyor ve kitap yayınlama çalışmanın bir delilik olduğuna inanmaya başladığını söylüyor.</span></span></p>

  <p class="p1"><span> </span></p>

  <p class="p"><span><span>Yani, konunun Evrim ile hiçbir ilgisi yok.</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Apandis, insan bedeninde evrim sürecinde körelmekte olan bir organ kabul edilir. Yaratılışçılar, bunun böyle olmadığını, insan bedeninde işe yaramayan organ bulunmadığını ve sözde tıbbın ilerlemesiyle yeni kaynaklarda artık apandisin fonksiyonlarından bahsedildiğini gösterebilmek için şöyle bir alıntı yapıyorlar:</span></span></p>

  <p class="p1"><span> </span></p>

  <p class="p"><span><span>Vücuttaki timus, karaciğer, dalak, apandis, kemik iliği gibi başka organlar lenfatik sistemin parçalarıdır. Bunlar da vücudun enfeksiyonla mücadelesine yardım ederler. (The Merck Manual of Medical Information, Home edition, New Jersey: Merck &amp; Co., Inc. The Merck Publishing Group, Rahway, 1997)'</span></span></p>

  <p class="p1"><span> </span></p>

  <p class="p"><span><span>Verdikleri ‘The Merck Manual of Medical Information’ isimli kaynakta apandis ilgili kısmı açıp bakıyoruz ve aynen şu ifade karşımıza çıkıyor:</span></span></p>

  <p class="p1"><span> </span></p>

  <p class="p"><span><span>‘The appendix MAY have some immune function, but it isn't an essential organ.’</span></span></p>

  <p class="p1"><span> </span></p>

  <p class="p"><span><span>Yani,</span></span></p>

  <p class="p1"><span> </span></p>

  <p class="p"><span><span>‘Apandis'in BELKİ bağışıklıkla ilgili bir miktar fonksiyonu olabilir, ama önemli bir organ değildir’.</span></span></p>

  <p class="p1"><span> </span></p>

  <p class="p"><span><span>Yani apandisin bağışıklık sistemiyle ilgili çok ufak bir işe yarıyor olma İHTİMALİ var, ama bu bilgi kesin değil. Ayrıca, öyle olsa bile, hiç önemli olan veya bir işlevi olan bir organ değil.</span></span></p>

  <p class="p1"><span> </span></p>

  <p class="p"><span><span>Farz edelim apandis bağışıklık sistemi ile ilgili olsun, bu yine de onun körelmiş olma vasfını değiştirmez, çünkü başka türlerde apandis hala faaliyettedir ve selüloz sindiriminden sorumludur.<span> </span></span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Aşağıda, yaratılışçıların bu tür çarpıtmalarının günışığına çıkarıldığı, Talkorigins'ten alınmış bir yazıdan bölümler aktarılmıştır.</span></span></p>

  <p class="p1"><span> </span></p>

  <p class="p"><span><span>Dikkat edin, bu kaynağın verdiği yanlış alıntı örneklerinden biri Harun Yahya'ya ait. Zaten Harun Yahya adıyla yazılan şeyler yabancı yaratılışçılardan (büyük ölçüde ICR - Institute for Creation Research'ten) alıntı olduğu için, bu duruma şaşırmamak gerek. Çünkü zaten sahtekarlığın asıl kaynağında yabancı yaratılışçı yayınlar var.</span></span></p>

  <p class="p1"><span> </span></p>

  <p class="p"><span><span>1. Robert Kofahl'in ‘Handy Dandy Evolution Refuter’ ve Wallace Jonhson'un ‘Evolution?’ eserlerinin ikisinde de şu alıntı yer alıyor:</span></span></p>

  <p class="p1"><span> </span></p>

  <p class="p"><span><span>‘Hominid fosillerinden çok azı uzun süre sahnede kalabilmiştir (eğer kalabileni olduysa); ortalama vatandaşın her bulunan yeni fosili hava tahminlerinden daha gerçekci görmemesi şu anda artık affedilebilir.’ (John Reader, Whatever happened to Zinjanthropus?, New Scientist, March 26 1981, p.805)</span></span></p>

  <p class="p1"><span> </span></p>

  <p class="p"><span><span>Alıntılardan anlaşılan, şu ana kadar bulunan çoğu hominid fosilinin zamanla geçersizliğinin anlaşıldığıdır. Halbuki alıntı yapılan yazıda yer alan bir önceki cümle şu idi:</span></span></p>

  <p class="p1"><span> </span></p>

  <p class="p"><span><span>‘Australopithecus afarensis insanoğlunun en eski atası olarak kamuoyuna sunulan en son fosildir. Şimdiye kadar bulunanların çoğu bu statüyü uzun süre koruyamamıştı.’</span></span></p>

  <p class="p1"><span> </span></p>

  <p class="p"><span><span>Yani cümlenin tamamı okunduğunda, yazarın anlatmaya çalıştığı şeyin bambaşka bir şey olduğu ortaya çıkıyor. Yazar, insanoğlunun en eski atası olduğu savıyla ortaya çıkarılan fosillerin çoğunun bu statüde uzun süre kalmayı başaramadığını söylüyor, yoksa şimdiye kalan bulunan insanimsi fosillerinin sonradan geçersizliğinin anlaşıldığını değil. Hatta, yazı tam tersi, H. Erectus'un hala bir insan atası kabul edildiğini açık olarak dile getiriyor.</span></span></p>

  <p class="p1"><span> </span></p>

  <p class="p"><span><span>2. Paul Taylor, The Illustrated Origins Answer Book (Ed.4, 1992) kitabında şöyle şöylüyor:</span></span></p>

  <p class="p1"><span> </span></p>

  <p class="p"><span><span>‘Şu anki deliller göstermektedir ki Australopithecus soyu tükenmiş bir maymundan başka bir şey değildi.’</span></span></p>

  <p class="p1"><span> </span></p>

  <p class="p"><span><span>‘Lucy'nin anatomik yapısının analizi dik bile yürüyemeceğini göstermektedir’ (205: William L. Jungers, ‘Lucy's limbs: skeletal allometry and locomotion in Australopithecus afarensis,’ Nature, Vol. 24 pp 676-678)</span></span></p>

  <p class="p1"><span> </span></p>

  <p class="p"><span><span>Halbuki, Jungers, Lucy'nin dik yürüyemeceğini bırakın söylemeyi, ima bile etmemiştir. Tam tersi, makalesinde şöyle demektedir:</span></span></p>

  <p class="p1"><span> </span></p>

  <p class="p"><span><span>‘A. afarensis'in diz ekleminin ve kalça kemiği yapısının ayrıntılı analizi, iki ayak üzerinde yürüme adaptasyonunun çok güçlü göstergesidir’.</span></span></p>

  <p class="p1"><span> </span></p>

  <p class="p"><span><span>3. Doug LaPointe ‘Top Evidences Against the Theory of Evolution, #6’da Homo Erectus'tan şu şekilde bahsediyor:</span></span></p>

  <p class="p1"><span> </span></p>

  <p class="p"><span><span>‘Aslında, Homo Erectus'un beyninin, Homo Sapiens'e ait beyin ortalamasına yaklaştığı söylenir. (F. Clark Howell, ‘Early Man’, p.42)’</span></span></p>

  <p class="p1"><span> </span></p>

  <p class="p"><span><span>Fakat Howel'in asıl söylediği şu:</span></span></p>

  <p class="p1"><span> </span></p>

  <p class="p"><span><span>‘Kendi genus'una ait ilk insan olan Homo Erectus, kaburga bakımından modern insan gibi, fakat el ve beyin olarak ilkeldir, beyinsel kapasitesi, Homo Sapiens'in ancak aşağı sınırlarına kadar çıkar’</span></span></p>

  <p class="p1"><span> </span></p>

  <p class="p"><span><span>4. Yaratılışçı Jerry Bergman, Nebraska Adamı ile ilgili yazısında (The History of Hesperopithecus haroldcookii Hominoidea, Creation Science Research Quarterly, 30:27-34, 1993) aşağıdaki ifadeleri kullanıyor:</span></span></p>

  <p class="p1"><span> </span></p>

  <p class="p"><span><span>‘Nebraska adamı büyük bir öneme sahipti, çünkü ilk kanıttı. Osborn'a göre batı bölgesinde 75 yıldır kesintisiz olarak yapılan araştırmalar sonucunda rastlanan ilk yüksek primat idi. Bu anthropoid maymun-adam, Amerika'da da bazı ilkel primatların yaşadığına kanıttı ve bazıları bu kanıta, Amerika kıtasında insanların geçmişinin, Avrupa ve Afrika'dakinden daha eski olabilecegi konusunda spekülasyonlarda bulundular. Hepimiz bu tür bir buluş için sabırsızlanıyorduk. (Blinderman, 1985, p.48).’</span></span></p>

  <p class="p1"><span> </span></p>

  <p class="p"><span><span>Fakat, Blinderman'in ilgili makalesinde (Blinderman 1985: The curious case of Nebraska man. Science 85, June:47-9) bu söylenenler kesinlikle yer almamaktadır. Blinderman'in dediği şudur:</span></span></p>

  <p class="p1"><span> </span></p>

  <p class="p"><span><span>‘Nebraska adamının önemi büyüktü. Batı bölgesinde, ileri bir primat türü için 75 yıldır kesintisiz yürütülen araştırma sonucunda ortaya çıkmış ilk kanıttı... Hepimiz bu tür bir buluş için sabırsızlanıyorduk...’</span></span></p>

  <p class="p1"><span> </span></p>

  <p class="p"><span><span>Maymun-adam ve bu buluşun bağlayıcı bir ‘kanıt’ olduğu yönündeki ifadeler Jerry Bergman veya onun kopyaladığı kaynak tarafından eklenmiştir. Aslında, Osborn, bulunan Nebraska adamı dişini hatalı bir şekilde primat dişi zannetmiş, fakat kesinlikle açık bir dille maymun-adam ve kesin kanıt iddialarında bulunmamıştır.</span></span></p>

  <p class="p1"><span> </span></p>

  <p class="p"><span><span>5. Don Patton'dan alıntı:</span></span></p>

  <p class="p1"><span> </span></p>

  <p class="p"><span><span>‘[Adrienne] Zihlman pigme şempanzelerle ‘Lucy’yi kıyaslamış (Lucy adlı fosilin insanın ilk atalarından olduğu iddia edilmektedir) ve çarpıcı benzerlikler bulmuştur. Beden büyüklüğü, duruş ve beyin büyüklüğü olarak neredeyse aynıydılar...’ (Science News, Vol.123, Feb.5. 1983, p.89)</span></span></p>

  <p class="p1"><span> </span></p>

  <p class="p"><span><span>Patton, burada bir kez daha, tam alındığında kendi iddiasını zayıflatacak anlam bütünlüğünden yoksun bir alıntı yapmıştır. Tam cümle şöyledir:</span></span></p>

  <p class="p1"><span> </span></p>

  <p class="p"><span><span>‘Beden büyüklüğü, duruş ve beyin büyüklüğü olarak neredeyse aynıydılar, diye not etmiştir [Adrienne], ve büyük farklar (kalça ve ayak) Lucy'nin iki ayak üzerinde yürüme adaptasyonunu temsil etmektedir.’</span></span></p>

  <p class="p1"><span> </span></p>

  <p class="p"><span><span>Not: Yazının orijinalinde, Patton'dan birkaç benzer çarpıtılmış alıntı örneği daha var ve de yazar bu konuda Patton ile bağlantı kurup kendisini uyardığını belirtmiş. Patton ise, bunun üzerine alıntılarını, anlamın tamamını verecek şekilde değiştirmiş. Fakat yazar, Patton'un yaptığı bu değişikliği not olarak kendi web sayfasında duyurunca, Patton bundan rahatsız olmuş olacak ki, ahlaksızlığı ortaya çıkmasın diye, tekrar ifadeleri değiştirip, eski şekliyle yerleştirmiş ve uzun bir yazıyla eski ifadelerin uygun olduğunu belirtmiş.</span></span></p>

  <p class="p1"><span> </span></p>

  <p class="p"><span><span>6. Harun Yahya, ‘The Evolution Deceit’ kitabında şöyle yazıyor:</span></span></p>

  <p class="p1"><span> </span></p>

  <p class="p"><span><span>‘Nihayet, 1994'te, Liverpool Üniversite'sinden bir grup, ayrıntılı bir araştırma sonucu kesin bir sonuca ulaşmıştır. Nihayet, Australopithecines'lerin dört ayaklı olduğu sonucuna ulaştılar.’ (4)</span></span></p>

  <p class="p1"><span> </span></p>

  <p class="p"><span><span>Verdikleri referans: Spoor, Wood and Zonneveld, Implications of early hominid labyrinthine morphology for evolution of human bipedal locomotion, Nature, 369:645-8 (1994). Yahya'nın ifadesi ise, hadi yalan demeyelim ama açıkça yanlış. Spoor et al kendilerine ithaf edilen açıklamaları yapmadıkları gibi, aslında şöyle bir sonuca ulaşmışlardı:</span></span></p>

  <p class="p1"><span> </span></p>

  <p class="p"><span><span>‘Bu gözlemler, postcranial fosil kayıtlarının ulaştığı, H. Erectus'un zorunlu bir iki ayaklı, A. africanus 'un ise ağaçlara tırmanma ve bazı çevre koşullarında iki ayaklılık gösteren bir hareket yeteneğine sahip olduğunu gösteren çalışmaları desteklemektedir.’</span></span></p>

  <p class="p1"><span> </span></p>

  <p class="p"><span><span>Yazar, bu konuda şöyle bir not düşmüş: ‘22 Ocak 2002'de Harun Yahya'nın Webmaster'ınden aldığım e-mail'de bunun bilinçli bir yanlış aktarım değil bir yanlışlık olduğunu ifade ettiler. Ve bu tür yanlışların İngilizce'den Türkçe'ye ve Türkçe'den İngilizce’ye çeviriler yapılırken meydana gelmiş olabileceğini belirttiler. Bu yanlışlığın sebebinin tercüme hataları olduğundan kesinlikle şüphe duyuyorum. Bence, yanlış aktarım, Harun Yahya'nın çevirisini yaptığı orijinal kaynakta bulunmaktadır.’</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Yukarıda özetle çevirmeye çalıştığımız bu yazıda bile pek çok başka örnekler bulunmaktadır ki internette eğer yeterli araştırma yapılırsa bu konuda yığınla başka örnek de bulunabilir. Batı'da, yaratılışçıların bu dürüst olmayan tavırlarından bıkan ve onlarla mücadele etmeye karar veren bazı bilim adamları ve aydınlar, bu konularda pek çok bulgu ortaya çıkarmışlardır.</span></span></p>

  <p class="p1"><span> </span></p>

  <p class="p"><span><span>Kısacası yaratılışçılar, evrim ile ilgili pek çok gerçek dışı ya da saptırılmış alıntılar yaparlar.</span></span></p>

  <p class="p1"><span> </span></p>

  <p class="p"><span><span>Hiç kimsenin, çok sayıda kitaba referans göstererek yapılan bu alıntıların tümünü tek tek kitap kitap, sayfa sayfa inceleyip, doğru olup olmadıklarını bulacak kadar zamanı olmadığından, bu sahtekarlıklar uzun süre ortalıkta kalabilmektedir.</span></span></p>

  <p class="p1"><span> </span></p>

  <p class="p"><span><span>Kendi ağızlarından saptırılmış alıntıların yapıldığına tanık olan pek çok evrimci bilim adamı, batıda, bu konuda yaratılışçıları kınayan açıklamalarda bulunmuşlardır.</span></span></p>

  <p class="p1"><span> </span></p>

  <p class="p"><span><span>Bu derece açık bir sahtekarlığın, üstüne düşüldüğünde ortaya çıkarılması da kolaydır elbette ama işin en zor anlaşılacak tarafı, yaratılışçıların niye böyle dürüst olmayan yöntemlere başvurduklarıdır.</span></span></p>

  <p class="p1"><span> </span></p>

  <p class="p"><span><span><b class="calibre1">Akıllı tasarım</b></span></span></p>

  <p class="p1"><span> </span></p>

  <p class="p"><span><span>ABD’de yaratılış ‘bilim’inin çöküşü günden güne daha açık bir hal aldıkça, dinsel yaratılışçılığı okullardaki bilim derslerine sokmak için ellerinden geleni yapan malum kesim ‘intelligent design’ (akıllı tasarım) diye yeni bir kavram ile ortaya çıktı. ‘Akıllı tasarım’ yaratılış bilimi (ya da ‘bilimsel yaratılışçılık’a) göre çok daha kurnazca seçilmiş bir terim. Önemsiz bir galaksinin önemsiz bir gezegeninde yaşamın nasıl ortaya çıktığını açıklamaktan çok daha fazla bir işlevi var bu fikrin.</span></span></p>

  <p class="p1"><span> </span></p>

  <p class="p"><span><span>Maddi evrenin kendi dışındaki bir güç tarafından bilinçli bir şekilde yaratıldığı fikri, aklı evrime yatan ve bu konudaki bilimsel açıklamaları kabul eden kesim için bile ikna edici görünebilir. Kutsal kitaplardan alınma yaratılış fikrinin okullardaki bilimsel ders kitaplarına sokulmasının uygun olmayacağını düşünen pek çok kişi için bile, evrenin tasarlanmış olduğu ve evrende bu konuda deliller bulunduğunu iddia eden ve argümanlarını bilimsel yaratılışçılığa göre çok daha sofistike biçimde ortaya koyan ‘akıllı tasarım’ fikirlerinin en azından ortaöğretim ders kitaplarına sokulmaya layık görülmesinin mümkün olacağı düşünülmüştür. Zaten ‘akıllı tasarım’ sözde teorilerini ortaya çıkaranların da amacı budur.</span></span></p>

  <p class="p1"><span> </span></p>

  <p class="p"><span><span>Tabii takip edenlerin bileceği gibi, uzun bir hukuki mücadele sonunda, akıllı tasarımcıların bu çabası da sonuç vermemiş ve bu sözde teorilerinin eski yaratılışçılığın uzantısı olan, din ile motive edilmiş ve bilimle ilgisi olmayan bir düşünce biçimi olduğuna ve ders kitaplarına sokulmaması gerektiğine 2005 yılında Pennsylvania eyaletinin Dover kentinde görülen mahkeme sonucunda karar verilmiştir.<span> </span></span></span></p>

  <p class="p1"><span> </span></p>

  <p class="p"><span><span>Modern fiziğin ve kozmolojinin, evrenin altında tasarım ve zeka bulunduğuna dair veriler ürettiği iddialarını popüler medyada bir süredir görmeye alıştık. Benzer ifadelerin okullardaki ders kitaplarına da alınması gerektiğine dair kampanyalar da yürütülmüş, hatta yukarıda bahsettiğim gibi bir hukuk savaşına da dönüştürülmüştür. Halbuki, bilim böyle bir şey ortaya çıkarmamıştır. Öğrenci velileri ve öğretmenlerin, evrimin bilimsel bir gerçek olduğu konusunda bilgilendirilmeye devam edilmesinin yanında, bilimin hiç de böyle bir ‘akıllı tasarım’ sonucu ortaya çıkarmadığına dair de bilgilendirilmeleri gerekmektedir.</span></span></p>

  <p class="p1"><span> </span></p>

  <p class="p"><span><span>İşin aslı, bilim eğer bir şey gösterdiyse, daha çok bunun tersini göstermiştir. Astronomik gözlemler, dünyanın evren içinde plajdaki bir kum tanesinden bile önemsiz bir nokta olduğunu göstermeye devam etmektedir. Yaratılmış ve insan merkezli bir evren fikrinin geçersizliği neredeyse artık kesin olarak ortaya çıkmıştır. Böyle bir ihtimalin tamamen sıfır olduğunu söylemek için henüz erken olmasına rağmen, kozmoloji ve fiziğin bugünkü göstergeleri kesinlikle böyle bir kabulü gerektirmemektedir. Dahası, maddenin hiçlikten ortaya çıkışına ve tasarım olmaksızın nasıl organize olduğuna dair bazı göstergeler yeni yeni ortaya çıkmaya ve anlaşılmaya başlanmıştır.</span></span></p>

  <p class="p1"><span> </span></p>

  <p class="p"><span><span>Evrimciler, yaşamın kompleksliğine dayanan tipik yaratılışçı argümanları çürütmeyi ve yaşamın dünyadaki ilkel koşullarda doğal süreçlerle nasıl ortaya çıkmış olabileceğini açıklamayı başarmışlardır. Bu açıklamalar rasyonel düşünen herhangi birini ikna edecek kadar başarılıdır.</span></span></p>

  <p class="p1"><span> </span></p>

  <p class="p"><span><span>Fakat dünyadaki biyolojik evrim hala daha önceden var olan parçacıklara ve fizik kanunlarına bağlıdır. Ve ‘akıllı tasarım’ savunucuları, yeni argümanlarını geliştirirken bu noktaya odaklanmışlardır. (En azından evrim gibi bilimsel bir gerçeği reddetmeye dayanmadığından, bunun diğerine göre biraz daha zararsız olduğu belki söylenebilir, fakat bu da içinde yanıltıcılık taşıdığından, bilimsel açıdan zararlıdır). İnançlı kesimin entelektüel tartışmalardaki bu geri çekilme sürecinin bu noktalara kadar gelmesi, bir açıdan sevindiricidir ve bilimsel açıklamaların teoloji karşısındaki üstünlüğünün bir başka göstergesidir.</span></span></p>

  <p class="p1"><span> </span></p>

  <p class="p"><span><span>Şimdi, bu konudaki bazı iddialara ve verilen bazı örneklere değinelim.</span></span></p>

  <p class="p1"><span> </span></p>

  <p class="p"><span><span>Örneğin, yaratılışçılar tarafından sıkça örnek olarak verilen ve DNA’nın şans eseri oluşma olasılığını 10 üzeri 40000 olarak veren Fred Hoyle’un yaptığı hesaplamayı ele alalım. Bu hesap doğru, fakat oldukça yanıltıcıdır. DNA tamamen şansa dayalı olarak oluşmamıştır. Şans ve doğa kanunlarının bir kombinasyonu sonucu ortaya çıkmıştır. Sadece rastlantı eseri oluşmuş olsaydı, bu hesap doğru olurdu.</span></span></p>

  <p class="p1"><span> </span></p>

  <p class="p"><span><span>Fizik kanunları şu an bildiğimiz şekilde olmasaydı, bugün bildiğimiz şekliyle yaşam 6 milyar yıl gibi bir sürede dünyada ortaya çıkamazdı. Elektron ve protonları atom çekirdeğinde bir arada tutmak için nükleer kuvvet, atom çekirdeği ve elektronları bir arada tutmak için elektromanyetik kuvvet ve bunun sonucunda ortaya çıkan atomları (madde) bir arada tutmak için de çekim kuvveti gereklidir. Bu kuvvetler ve onlar arasındaki ilişkilerin doğal sonucu olarak Big Bang’dan beri yıldızların merkezinde periyodik sistemde gördüğümüz değişik elementler sentezlenmiş ve süpernova patlamalarıyla bu elementler uzaya yayılmıştır. Uzayda, bu elementler çekim gücünün etkisiyle küçük gezegenler olarak bir araya gelmiştir. Sonuçta bazı yıldızların etrafındaki bazı gezegenlerde de yine aynı kuvvetlerin ve onların uzantısı olan doğa yasalarının etkisiyle biyolojik evrim başlamış ve bugün hayat adını verdiğimiz kompleks organizmalar ortaya çıkmıştır.</span></span></p>

  <p class="p1"><span> </span></p>

  <p class="p"><span><span>Son dönemlerde, yaratılışçı teologlar, hatta birkaç fizikçi, evrendeki fiziksel sabitlerin ve doğa kanunlarının hayatın ortaya çıkmasına sebebiyet verecek şekilde özel olarak ince bir şekilde ayarlanmış olduğu iddiasını dile getirmeye başladılar. Eğer temel kuvvetlerin gücünde veya temel parçacıkların kütlelerinde şu anki değerlerden ufak sapmalar meydana gelmiş olsaydı evren ya tamamen hidrojenden ya da başka bir durumda tamamen helyumdan meydana gelecekti. İki durumda da ağır elementlerin, dolayısıyla yaşamın ortaya çıkma şansı olmayacaktı. Benzer şekilde, eğer çekim kuvveti elektromanyetik kuvvetten çok daha küçük olmasaydı, yıldızlar karmaşık molekülleri ortaya çıkarmaya yetecek kadar yaşamayacaktı.</span></span></p>

  <p class="p1"><span> </span></p>

  <p class="p"><span><span>Hoyle’unkine benzer bir başka hesaplama örneği matematikçi Roger Penrose’un evrenin bildiğimiz özelliklerle ortaya çıkma olasılığını 10 üzeri 10 üzeri 123′te 1 olarak hesaplamasıdır. (10′un yanında 10 üzeri 123 tane sıfır). Fakat ne Penrose, ne de herhangi biri başka özelliklerle sahip farklı evren olasılıklarının kaç tanesinin başka bir tür de olsa, belli bir ‘hayat’a sebebiyet verebileceğini bilemez. Eğer yarısıysa, o durumda hayatın ortaya çıkma ihtimali %50 olur. Mantık yürütmelerindeki bu eksik halkayı görmeyen ‘akıllı tasarım’cılar, evrenin antropik rastlantılar adını verdikleri özelliklerle, bilinçli olarak insanların ortaya çıkmasına yol açacak şekilde yaratıldığını öne sürdüler.</span></span></p>

  <p class="p1"><span> </span></p>

  <p class="p"><span><span>Belki evren gerçekten de bizi ortaya çıkartmak için yaratılmıştır. böyle bir olasılığı tartışmaya, – tartışma rasyonel, eleştirel ve objektif olduğu sürece – itirazımız yoktur elbette. Tanrı’nın varlığına dair delil istendiğinde, inanırlar tarafından en yaygın biçimde ortaya konan argüman hala ‘Tüm bunlar şans eseri nasıl ortaya çıkmış olabilir?’ sorusudur. Yazının başında da değindiğimiz gibi, evrim tek başına buna cevap veremez, çünkü evrim doğa kanunlarının varlığını gerektirir.</span></span></p>

  <p class="p1"><span> </span></p>

  <p class="p"><span><span>Doğa yasalarının bilinçli bir yaratıcı olmadan nasıl bu şekilde olabildiğine değinmeden önce, yukarıdaki olasılık hesaplarıyla ilgili bir açıklama yapalım. Voctor J. Stenger evrensel sabitlerin değerlerini rastlantısal bir dağılıma tabi tutarak, ortaya çıkabilecek değişik evren olasılıklarının yüzde kaçında belli bir maddesel kompleksliğin, dolayısıyla olası bir yaşamın ortaya çıkabileceğini hesaplamış ve elde ettiği örnek evrenlerin neredeyse tümünün (bazı istisnalar hariç), yaşam adı verilebilecek belli bir kompleksliğe yol açabileceğini tespit etmiştir. Bu çalışmasında Stenger, fiziksel sabitlerin değerlerini rastlantısal olarak değiştirmiş ve her durum için atomların büyüklüğü, yıldızların ömrü vs gibi değişik verileri hesaplamıştır.</span></span></p>

  <p class="p1"><span> </span></p>

  <p class="p"><span><span>Bir deste iskambil kağıdını her dağıttığınızda ortaya başka bir el çıkacaktır ve bu spesifik elin çıkma olasılığını hesapladığınızda karşınıza çok küçük bir rakam çıkar. Fakat ortaya çıkacak ellerin büyük çoğunluğu, belli bir oyun için (örneğin poker) anlamlıysa, belli bir dağıtmada, bu oyun için anlamlı olan bir elin ortaya çıkma olasılığı çok yüksek olacaktır.</span></span></p>

  <p class="p1"><span> </span></p>

  <p class="p"><span><span>Dikkat edin, bu hesap, birden fazla evrenin varlığını şart koşmamaktadır, ki bu tür olasılığı dikkate alan kozmolojik teoriler de mevcuttur. Stenger’in hesabında tek bir evren vardır ve göstermeye çalıştığı, ortada evrendeki yaşamın ortaya çıkma olasılığının çok düşük olduğunu ve evrende yaşamın ortaya çıkması için ince bir ayar gerektiğini düşünmemize yol açacak geçerli bir gerekçe bulunmadığıdır.</span></span></p>

  <p class="p1"><span> </span></p>

  <p class="p"><span><span>Peki doğa kanunlarına ne demeli? Doğa kanunlarının varlığı, evrendeki akıllı bir tasarımın kanıtı olabilir mi?</span></span></p>

  <p class="p1"><span> </span></p>

  <p class="p"><span><span>Bu konuya ilk bölümde biraz değinmiştik. Burada da bu konuyu tekrar etmekte fayda var.</span></span></p>

  <p class="p1"><span> </span></p>

  <p class="p"><span><span>Bunu anlamak için önce ‘doğa kanunu’ teriminin kaynağındaki önyargıyı anlamamız gerekiyor. Newton mekanik ve yerçekimini geliştirdiğinde ‘Tanrı tarafından doğaya yerleştirilmiş kanun’ fikri Newton’un tüm düşünce biçimine yerleşmişti (içinde yetiştiği kültür tarafından empoze edilmişti). Bugün bile medyada, popüler kültürde ve hatta bazı bilim adamlarının zihninde bilim bir bakıma ‘Tanrı’nın düşüncelerini anlamak’ biçiminde yorumlanmaktadır. Dolayısıyla ‘kanun’ sözcüğünün içinde barındırdığı ‘bilinçli biri tarafından icat edilen kural’ kavramı, bilimi ve doğa kanunlarını algılayışımızda insanların zihnine yerleşmiştir.</span></span></p>

  <p class="p1"><span> </span></p>

  <p class="p"><span><span>Halbuki doğa kanunlarının koyulan kurallarla ilgisi yoktur. Doğa kanunları dediğimiz şeyler duyularımız ve cihazlarımızla yaptığımız gözlemleri basit ve ekonomik olarak tasvir etme girişimimizden başka bir şey değildir. Fakat dikkat ediniz, bu dünyanın nasıl işlediğini biz belirliyoruz anlamına gelmediği gibi, doğada hiçbir düzen yoktur anlamına da gelmez.</span></span></p>

  <p class="p1"><span> </span></p>

  <p class="p"><span><span>Fakat bu düzen ve doğa kanunu adını verdiğimiz kuralların pek çoğunun aslında doğada gözlediğimiz ve normalde sözünü dahi etmediğimiz basitlik ve homojenlikleri ifade ettiğini bugün yavaş yavaş anlamaya başlıyoruz. Örneğin, enerji, momentum ve açısal momentumun korunumu yasalarının aslında uzay ve zamanın homojenliğinin birer ifadesi olduğu anlaşılmıştır. Termodinamiğin birinci yasası (enerji korunumu), zamanda kendine has ve diğerlerinden farklı bir özel anın bulunmadığının ifadesinden başka bir şey değildir. Momentum korunumu, uzayda diğerlerine tercih edilen özel bir noktanın veya mekanın bulunmadığının bir ifadesidir. Diğer korunum kanunlarının her biri de basitlik ve homojenliğin ifadeleridir.</span></span></p>

  <p class="p1"><span> </span></p>

  <p class="p"><span><span>Homojen bir evren, ki akla gelebilecek evrenlerin en basitidir, kaza sonucu oluşması en muhtemel türde bir evrendir. Ki bu tür bir evrende pek çok ‘korunum’ yasaları otomatik olarak oluşacaktır.</span></span></p>

  <p class="p1"><span> </span></p>

  <p class="p"><span><span>Diğer daha karmaşık ve evrenselliği daha az olan doğa yasaları ise rastgele bozulmuş simetrilerden kaynaklanmaktadır. Evrende korunmayan bir nicelik gözlediğimizde, işin içine uzaysal simetriyi bozan bir ‘kuvvet’ kavramı girmektedir. Bu yolla, doğadaki kuvvetlere ilişkin olan ve evrene yapı ve şekil kazandıran kanunlar, evrende Big Bang’dan sonraki ilk zamanlarında, kendiliğinden, rastgele ve rastlantısal olarak bozulan simetrilerin ürünüdür. Bunu su buharından kar taneciklerinin oluşumuna, ya da Curie sıcaklığından daha soğuk bir değere kadar soğutulan bir demir parçasının manyetize oluşuna benzetmek mümkündür.</span></span></p>

  <p class="p1"><span> </span></p>

  <p class="p"><span><span>Kısacası doğa kanunları fikrine yakından bir bakış da evren için ‘akıllı tasarım’ iddialarını destekleyecek bir argüman ortaya koyamıyor. Hatta eğer bir şeye işaret ediyorsa, daha çok evrendeki homojenlik, basitlik, kendiliğindenlik ve rastlantısallığa vurgu yapıyor. ‘Akıllı tasarım’ gibi bir ihtimalin gerçek olmasının olası oluşu yeterli değildir. Eğer böyle bir tezde ısrar edilecekse, durumun bu olduğuna dair somut göstergeler de gerekmektedir ve sunulan iddiaların hiçbiri bunu göstermeye yetmemektedir. Bu yönde yorumlanan verilerin fikirsel şartlanmalar ve önyargılı yorumlardan kaynaklandığı göze çarpmaktadır. Hatta bu verilerin ayrıntılı analizi daha çok ters yönde sonuçlar ima etmektedir. Felsefedeki Occam’s razor (Occam’ın bıçağı) prensibi gereği, gereksiz ve fazlalık faktörler açıklamalardan çıkarılır. Akıllı tasarım gibi bir fikri dünya görüşümüze katmanın evrenin açıklanabilirliğine bir katkısı yoktur. Bu durumda böyle bir iddia fazlalıktır ve bilimsel bir açıklamada yeri yoktur.</span></span></p>

  <p class="p1"><span> </span></p>

  <p class="p"><span><span><b class="calibre1">Hayatın kökeni</b></span></span></p>

  <p class="p1"><span> </span></p>

  <p class="p"><span><span>Rus biyokimyacı A. I. Oparin, hayatın canlı olmayan kimyasal maddelerden oluşmuş olabileceği fikrini dile getiren ilk bilim adamlarından biridir. Oparin ve İngiliz biyolog J. B. S. Haldane'in çalışmaları 1930 ve 40'li yıllarda yapılan ve hayatın kökeninde kimyasal evrimi arayan çalışmaları derinden etkilemiştir. Bu konuda, Harold Urey tarafından önerilen ve Stanley Miller tarafından gerçekleştirilen basit fakat değerli bir deney 1953 yılında uygulamaya konulmuştur. Miller, metan, amonyak, hidrojen ve su buharından oluşan bir gaz karışımına bir hafta boyunca elektriksel deşarj uygulamış ve çıkan kimyasal maddelere bakmıştı. Sonuç şaşırtıcıydı, çünkü deney tüpü içinde, canlı organizmalarda rastlanan pek çok organik bileşik oluşmuştu. Miller, yapay olarak amino asitler, üre ve çeşitli türde yağ asitleri sentezlemişti.</span></span></p>

  <p class="p1"><span> </span></p>

  <p class="p"><span><span>Bu çalışma, benzer pek çok çalışmanın önünü açtı ve farklı gaz karışımları kullanan ve enerji kaynağı olarak da ısı (yeryüzündeki koşulları taklit etmek amacıyla), ultraviyole ışık (güneşten gelen radyasyonu taklit etmek amacıyla, ki nitekim dünyanın ilk zamanlarında, ultraviyole ışığı süzen bir ozon tabakası yoktu) ve bazen de yine elektriksel deşarj kullanan (yıldırımları taklit etmek amacıyla) çeşit çeşit deneyler yapıldı. Yaratılışçı kaynaklar, Miller'in deneyine, kullandığı gaz karışımının ilkel dünyanın atmosferiyle aynı olmayabileceği gerekçesiyle saldırmışlardır. Fakat, bugün bilinmektedir ki, Miller deneyinin ürettiği maddeleri üretmek için Miller'in kullandığı gaz karışımı zorunlu değildir. Benzer sonuçlar, dünya gezegeninde bolca bulunan ve kimyasal açıdan reaktif pek çok maddeden üretilebilmektedir. Örneğin siyanidlerden, formaldehitlerden, veya karbon monoksit, nitrojen ve su buharından ibaret bir atmosferden. Hidrojen siyanür, amonyak ve metan karışımına elektriksel deşarj uygulanması yoluyla kolayca üretilebilen bir kimyasal maddedir. Siyanür, oksijen içeren bir atmosferde ölümcül bir zehir olmasına rağmen, ilkel dünya koşullarında, hayatın ortaya çıkışında önemli bir rol oynamış olabilir.</span></span></p>

  <p class="p1"><span> </span></p>

  <p class="p"><span><span>Bu tür deneyler, hayatın oluşumunda gerekli temel maddelerin, ne kadar basit ve kolay bir biçimde ortaya çıkabileceğini göstermiştir. Bu temel maddelerin ortaya çıkışı ise, pek çok başka olasılığı mümkün kılıyordu. Örneğin nükleik asitlerin oluşumu ve tüm canlıların kullandığı enerji kaynağı olan adenozin trifosfat (ATP)'ın oluşumu. Gerekli hammaddelerin ilkel dünya koşullarındaki oluşumu neredeyse şüpheye yer vermeyecek kadar açık gösterildikten sonra, sıra hayatın kökeniyle ilgili çalışmalara gelmişti.</span></span></p>

  <p class="p1"><span> </span></p>

  <p class="p"><span><span>Sidney Fox ve diğerleri tarafından yapılan bir çalışma canlı hücrenin kökenine ait olası bir senaryo ortaya koymaktadır. Amino asit, aspartik ve glutamik asit (ki bu maddeler de yukarıda sözü edilen deneylerde görülmüş, ve hatta ay yüzeyinde ve meteorlarda bile rastlanmış maddelerdir) karışımını 65-70 santigrad dereceye kadar ısıtan Fox, amino asitleri polimerleştirmeyi (birleştirmek) başarmıştır. Bu tür bir reaksiyon güneş tarafından ısıtılmış bir yüzeyde mümkündür. Deneyin önemli bir sonucu, bu polimerleşmenin rastgele olmaması ve kendini düzenleyen, çok spesifik bazı diziler halinde meydana gelmesidir. Bu polimerler, daha sonra su ile temas haline geldiklerinde, protein mikroküreleri adı verilen muhteşem yapılar ortaya çıkartırlar. Yağmur, bu imkanı ortaya çıkartabilecek bir etkendir. Hatta yağmur, bu yapıları sürükleyip daha fazla gelişmenin meydana gelebileceği bir ortam olan denizin içine taşıyabilir. Ya da deniz içindeki sıcak su kaynakları, bu tür işlemlerin meydana gelebileceği başka bir potansiyel ortam olabilir. Bu mikroküreler, kendilerini oluşturan polimerlerin özellikleriyle birlikte, ek olarak başka bazı özellikler de taşırlar. Örneğin, elektriksel olarak aktif, çift katmanlı, zarı andıran bir yüzey. Eğer bu küreler, rahatsız edilmeden kendi hallerine bırakılırlarsa, çevredeki protein türü maddeleri bünyelerine alarak büyüyebilme yeteneğine sahiptirler. Hareket ederler, maya ve bakterilerdekine benzer şekilde yığın halinde toplanabilirler, hatta bölünebilirler. Bu yapılar, ayrıca ozmos ve seçici difuzyon özelliğine de sahiptirler. Yani küçük molekülleri geçirip, büyük molekülleri dışarıda tutmak gibi. (Hücre zarına çok benzer bir şekilde). Bu özellikler, yaşayan hücrelerde rastlanan bazı özelliklerle ortaktır ve bu yapıları oluşturan hammaddelerin özelliklerine bakılarak baştan tahmin edilebilirler.</span></span></p>

  <p class="p1"><span> </span></p>

  <p class="p"><span><span>Bir mikroskop altında bakıldığında, bu mikroküreler, ilkel hücreleri andırırlar. Hatta, yapay olarak fosilleştirilmiş mikroküreler, 3.5 milyar yıl öncesine uzanan bilinen en eski mikrofosillere tıpa tıp benzerler. Dr. Fox, kendisine bu mikrokürelerin canlı olup olmadığı sorulduğunda, bu yapıları ‘canlı’ değil ama ‘canlımsı’ olarak nitelemiştir. Bu cevap, kaçamak bir cevap olmaktan ziyade, canlılığı tanımlamaktaki güçlükten kaynaklanan dikkatli bir cevaptır. Yüzyıllarca, bilim adamları canlı ve canlı olmayan maddeyi birbirinden ayırmakta hiç güçlük çekmemiştir, fakat günümüzde bu ayrım o kadar açık değildir. Yaşam, cansız maddelerden ortaya çıktığından, belli bir noktada çizgi çekip, bundan öncesi canlı değil, bundan sonrası canlı demek icap etmektedir. Örneğin virüsler, canlı bir hücrenin içindeyken canlı gibi davranırlar, fakat dışarıda cansızdırlar. Kendi başlarına üreyemez veya metabolizma olarak işlev göremezler. Metabolizma olarak işlev görebilen, üreyebilen, çevredeki uyarılara tepki veren ve bulunduğu ortama adapte olan yapılara genel olarak canlı ismi verilir ve virüsler canlı ile cansız arasındakı bir ayrım noktası gibidir. Hücre, genel olarak, canlı kabul edilen en temel birimdir. Bu protein temelli mikrokürelere ‘proto-hücre’ adı verilebilir.</span></span></p>

  <p class="p1"><span> </span></p>

  <p class="p"><span><span>Günümüz hücrelerinde, DNA molekülü, hücrenin işleyişinden sorumlu olan enzimlerin üretimindeki kodlanma mekanizmasını sağlar. Dikkat edilirse, yukarıdaki deneylerde, proto-hücre'lerin oluşumunda nükleik asitlerden bahsedilmemiştir. Proto-hücrelerin oluşumuna değin olan süreç DNA veya RNA'nın varlığını gerektirmez. Eğer hayat, bu tür proto-hücre'ler yoluyla oluştuysa, bu mikrokürelerin oluşumu, DNA ve RNA'nın oluşumundan daha öncedir. Bu durum, hayatın oluşumunda hangisinin önce geldiği konusundaki yumurta-tavuk paradoksunu çözmektedir. Hücreler ile proto-hücreler arasındaki temel fark, hücrelerin nükleik asit temelli bir genetik koda sahip olmasıdır. Bu genetik materyalin oluşumu, belli ki daha sonraki bir aşamadır.</span></span></p>

  <p class="p1"><span> </span></p>

  <p class="p"><span><span>Proto-hücrelerin, bazı katalizörler kullanılarak bazı küçük polinükleotit'leri oluşturabildiği gösterilmiştir. Ki bu polinükleotidler, DNA'nın kodlama mekanizmasının bazı bileşenleridir. Daha verimli biyokimyasal yollar üretmiş (ATP, ışığa duyarlı enzim sistemi, kodlama mekanizmaları vs gibi) proto-hücreler doğal seçilim sürecinde daha fazla seçilmiş olmalıdır. Proto-hücreler, hayatın kökeniyle ilgili araştırmalarda, en önemli problemlerin 3 tanesini çözmektedir. Proteinlerin uygun düzende kendiliğinden oluşumu, hücre zarı benzeri yapıların ortaya çıkışı ve enzim üretecek enzimlerin bulunmadığı ortamda enzimlerin oluşumu. Bizler çok kompleks organizmalar olmamıza rağmen, bizi oluşturan herşey, beynimiz dahil, gayet normal organik maddelerden yapılmıştır.</span></span></p>

  <p class="p1"><span> </span></p>

  <p class="p"><span><span>İlk hücrenin ortaya çıkışıyla ilgili yapılan çalışmalar, henüz tüm problemleri çözememiş, fakat bu konuda çok fazla bilgi ve ipucu üretmiştir. Şu ana kadar öğrendiklerimiz, hayatın doğal süreçler yoluyla, uygun ortamdaki biyokimyasal işlemler sonucu oluştuğunu göstermeye yeterlidir. Bulmacanın diğer parçaları da elbette çözülmek zorundadır, fakat hayatın kökeniyle ilgili, bizi ilgilendiren en temel cevaplar şimdiden verilmiş gibidir. Bu da hayatın uygun ortamlardaki doğal süreçlerle kendiliğinden oluştuğudur. Henüz bilinmeyen diğer teknik ayrıntıların anlaşılması bir zaman meselesidir.</span></span></p>

  <p class="p1"><span> </span></p>

  <p class="p"><span><span>Hayatın ‘nasıl’ oluştuğu ile ‘neden’ oluştuğu ayrı konulardır. Teistler genellikle bu iki soruyu birbirine karıştırırlar. Hayatın nasıl oluştuğu, biyokimyasal açıdan cevabı olan bilimsel bir soruyken, hayatın ‘neden’ oluştuğu, yani, evrendeki doğa yasalarının neden hayat denen bir şeyin ortaya çıkmasına izin verdiği, neden doğa yasalarının başka bir şekilde değil de, hayata izin veren bir şekilde olduğu sorusu ‘felsefi’ bir sorudur. Hayatın kökeniyle ilgili bir tartışmada bu soruya yer olmadığı gibi, dünya üzerinde bu soruya cevap vermeye yetkili kimse de yoktur. Çünkü bu sorunun cevabı için elde yeteri kadar bilgi yoktur. Bu soruya, hayatın altında zeka ve bilinçli tasarım gören açıklamalar ile cevap vermek kanıtsız spekülasyonlarla hem kendini hem de başkalarını kandırmaktır. Nitekim, hayatın ortaya çıkamayacağı bir doğa yasaları grubuna sahip bir evrende, bu soruları soracak birileri ortaya çıkmayacağından, aslında bu sorunun cevabı belki de kendiliğinden bellidir. Sonsuz çeşitlilikteki ortamlar ve sonsuz olasılıklar arasından, ancak hayatın ortaya çıkışına imkan veren doğa yasalarının bulunduğu ortamlarda hayat ortaya çıkabileceğinden, bu soruyu da ancak o ortamlardakiler sorabilir. Dolayısıyla, imkanlar dünyasının sonsuz çeşitliliği, hayatın sebebine ilişkin şu an yaşadığımız hayret, kabul edemezlik ve şaşkınlığı belki de zorunlu kılmaktadır.</span></span></p>

  <p class="p1"><span> </span></p>

  <p class="p"><span><span><b class="calibre1">İnsanın ataları</b></span></span></p>

  <p class="p1"><span> </span></p>

  <p class="p"><span><span>Önceleri, evrim biyologları arasında, belli bir dönemde dünya üzerinde tek bir hominid türünün yaşadığı fikri daha yaygındı. Gezegenimizde, kültürel yaşama sahip birden fazla türün bir arada yaşamasına imkan verecek miktarda ekolojik alanın bulunmadığı fikrindeydiler. Fakat günümüzde, insan türünün de geçmişinde, diğer çoğu canlı türü gibi aynı anda yeryüzünde yaşamış çok sayıda türün oluşturduğu bir çeşitliliğin bulunduğu fikri daha yaygındır. Nitekim, bunu destekleyecek çok sayıda fosil bulgusu da ele geçmiştir.</span></span></p>

  <p class="p1"><span> </span></p>

  <p class="p"><span><span>İki ayak üstünde yürüyen ilk hominid ‘australopith’ türlerinden beri, gezegenimiz hominid çeşitliliğini gösteren delillerle doludur. En eski potansiyel hominid türü Ardipithecus ramidus'tur. (4.4 milyon yıllık). Biraz daha genç ve daha iyi bilinen bir tür ise Australopithcus anamensis'dir. (4.2 milyon yıllık). Ardipithecus, dik yürüdüğüne dair elde dolaylı delil bulunan bir tür olmasına rağmen, pek çok açıdan hominid'den çok maymunlara benzer. A. anamensis ise A. afarensis türüne (ünlü ‘Lucy’ fosilinin dahil olduğu 3.8-2.8 milyon yıllık iki ayak üzerinde yürüyen bir tür) çok benzer bir türdür. Ayrıca, yakın zaman önce Çad'da bulunan 3.0-3.5 milyon yıllık A. bahrelghazali ‘Lucy’nin benzeri bir başka türdür.</span></span></p>

  <p class="p1"><span> </span></p>

  <p class="p"><span><span>Güney Afrika'da yakın zamanda bir başka iki ayak üstünde yürüyen hominid fosili bulunmuştur. Henüz isimlendirilmemiş bu fosilin yaşı 3.3 milyon yıl olarak belirlenmiştir. Aynı bölgede, 3 milyon yıl öncesinden itibaren A. africanus fosilleri görülmeye başlar. Yakın zaman önce isimlendirilmiş 2.5 milyon yıllık A. garhi türünün, A. afarensis ile daha genç austrolopith ve Homo türleri arasında yer aldığı sonucuna ulaşılmıştır. Aşağı yukarı aynı döneme ait bir başka tür ise Paranthropus aethiopicus'tur. En ünlü örneği 2.5 milyon yıllık ünlü ‘siyah kafatası’ fosilidir. 2 ile 1.4 milyon yıl öncesine ait bir başka paranthropus türü ise P. boisei'dir. Güney Afrika'da, 1.6 milyon yıl öncesinde ise birbirine yakın iki paranthropus türü yaşamıştır. P. robustus ve P. crassidens.</span></span></p>

  <p class="p1"><span> </span></p>

  <p class="p"><span><span>Belli bir türün ortalama ömrü birkaç bin yıl kadar kısa bir süre bile olsa, Afrika kıtası, en azından periyodik olarak, aynı dönemde yaşamış çok sayıda hominid türünün ev sahipliğini yapmıştır.</span></span></p>

  <p class="p1"><span> </span></p>

  <p class="p"><span><span>Homo türlerinin ortaya çıkışı, bu kuralda herhangi bir değişikliğe yol açmadı. Doğu ve güney Afrika'da bulunan 1.8 ile 2.5 milyon yıl öncesine ait fosillerin çoğu Homo habilis ve Homo rudolfensis türlerine dahil edilmesine rağmen, o dönemde bölgede bulunan tür çeşitliliğinin çok daha fazla olduğu tahmin edilmektedir. 1.8 ve 1.9 milyon yıl önce ise bu iki türe P. boisei ve H. ergaster (vücut biçimi modern şekli andıran ilk hominid türü) de katıldı. H. ergaster veya onun çok yakın akrabası olan bir başka tür, sonraki dönemde ortaya çıkacak olan daha fazla çeşitliliğin başlangıç türü olmuştur. Java ve Çin'de bulunan 1 milyon yıl öncesine ait Homo Erectus fosilinin yaşadığı dönemde de aynı yörelerde daha başka hominid türlerinin yaşamış olması olasıdır. Avrupa kıtasında bulunan en eski hominid fosili ise 800 bin yıllık H. antecessor'dur. 600 bin yıl öncesinde ise, Afrika'da H. heidelbergensis'e ait kalıntılar görülmeye başlar. Bu türe ait, 500 bin ve 200 bin yıl yaşlarında fosiller aynı zamanda Avrupa ve Çin'de de bulunmuştur. Bu tür hakkında biraz daha bilgi edinildiğinde, bu grup fosillerin aslında birden fazla birbirine yakın türü temsil ettiğinin görüleceği düşünülmektedir. Bu tür veya yakın bir akrabası, Avrupa ve Batı Asya'da yaşamış H. neanderthalensis türünün (200 bin ile 30 bin yıl öncesi) kökenini oluşturmaktadır. Afrika'da bulunan fosil kayıtları, bu dönemdeki bağımsız hominid türleşmelerine de işaret ediyordu ki, bunların en önemlisi ise modern insan H. Sapiens'tir.</span></span></p>

  <p class="p1"><span> </span></p>

  <p class="p"><span><span>Bu türlerin özellikle son milyon yıla ait olanlarının tümü istisnasız iki ayak üstünde yürüyen ve hemen hemen tümü basit aletler kullanan türlerdir. (Fosil kayıtlarının bulunduğu bölgedeki taştan alet kalıntıları ve diğer başka bulgular, bu türlerin bilinçli bir şekilde basit aletler kullandığına işaret etmektedir).</span></span></p>

  <p class="p1"><span> </span></p>

  <p class="p"><span><span>Kısacası insanın ataları ve diğer insanımsı primat türleri milyonlarca yıldır başka türlere dönüşerek, yok olarak, çeşitliliğe uğrayarak ve türleşerek diğer canlı türleri gibi evrim geçirmektedirler. Tüm bu serüvenin sonunda, son 30 bin yıldır, iki ayak üzerinde yürüyen ve alet kullanan sadece tek bir primat türü hayatta kalmayı başarmıştır, ki bu da modern insan H. sapiens'tir.</span></span></p>

  <p class="p1"><span> </span></p>

  <p class="p"><span><span>Fosilleri bulunmuş bazı hominid türlerinin adları ve yaklaşık ne kadar zaman önce yaşadıkları:</span></span></p>

  <p class="p1"><span> </span></p>

  <p class="p"><span><span>- Homo sapiens (500 bin yıl - günümüz)</span></span></p>

  <p class="p1"><span> </span></p>

  <p class="p"><span><span>- Homo neanderthalensis (150 bin - 30 bin yıl)</span></span></p>

  <p class="p1"><span> </span></p>

  <p class="p"><span><span>- Homo heidelbergensis (600 bin - 200 bin yıl)</span></span></p>

  <p class="p1"><span> </span></p>

  <p class="p"><span><span>- Homo antecessor (800 bin yıl)</span></span></p>

  <p class="p1"><span> </span></p>

  <p class="p"><span><span>- Homo erectus (1.6 milyon - 250 bin yıl)</span></span></p>

  <p class="p1"><span> </span></p>

  <p class="p"><span><span>- Homo habilis (2.1 - 1.5 milyon yıl)</span></span></p>

  <p class="p1"><span> </span></p>

  <p class="p"><span><span>- Homo ergaster (1.9 - 1.8 milyon yıl)</span></span></p>

  <p class="p1"><span> </span></p>

  <p class="p"><span><span>- Homo rudolfensis (2.5 - 1.8 milyon yıl)</span></span></p>

  <p class="p1"><span> </span></p>

  <p class="p"><span><span>- Australopithecus boisei (2.0 -1.5 milyon yıl)</span></span></p>

  <p class="p1"><span> </span></p>

  <p class="p"><span><span>- Australopithecus robustus (2.0 - 1.5 milyon yıl)</span></span></p>

  <p class="p1"><span> </span></p>

  <p class="p"><span><span>- Australopithecus africanus (2.8 - 1.9 milyon yıl)</span></span></p>

  <p class="p1"><span> </span></p>

  <p class="p"><span><span>- Australopithecus aethiopicus (2.5 milyon yıl)</span></span></p>

  <p class="p1"><span> </span></p>

  <p class="p"><span><span>- Australopithecus garhi (2.5 milyon yıl)</span></span></p>

  <p class="p1"><span> </span></p>

  <p class="p"><span><span>- Australopithecus afarensis (3.8 - 2.8 milyon yıl)</span></span></p>

  <p class="p1"><span> </span></p>

  <p class="p"><span><span>- Australopithecus bahrelghazali (3.5 - 3.0 milyon yıl)</span></span></p>

  <p class="p1"><span> </span></p>

  <p class="p"><span><span>- Australopithecus anamensis (4.2 milyon yıl)</span></span></p>

  <p class="p1"><span> </span></p>

  <p class="p"><span><span>- Ardipithecus ramidus (4.4 milyon yıl)</span></span></p>

  <p class="p1"><span> </span></p>

  <p class="p"><span><span><b class="calibre1">Evrimin amacı</b></span></span></p>

  <p class="p1"><span> </span></p>

  <p class="p"><span><span><i class="calibre3">Evrim kör işliyorsa ve arkasında bir zeka yoksa, gittikçe daha karmaşık ve ileri canlılar neden ortaya çıkıyor?</i></span></span></p>

  <p class="p1"><span> </span></p>

  <p class="p"><span><span>Evrimin neden sürekli daha ileri ve daha karmaşık canlılar ortaya çıkardığını incelemeden önce, doğadaki karmaşıklığı ve sebebini anlamamız gerek.</span></span></p>

  <p class="p1"><span> </span></p>

  <p class="p"><span><span>Doğada sürekli kompleks (karmaşık) yapılar görürüz. Atmosferik olaylar, bulutlar, dağların yüzeyleri, kar kristalleri, vücuttaki kan damarlarının ve doğada nehirler ve kollarının oluşturduğu ağlar, deniz sahilleri vs.</span></span></p>

  <p class="p1"><span> </span></p>

  <p class="p"><span><span>Bu yapıların bazıları günümüzde fraktaller denen geometrik şekillerle yaklaşık olarak modellenebilmektedir. Fraktal, çok sayıda parçadan oluşan ve pek çok parçanın bütünün küçük bir kopyası olduğu karmaşık geometrik şekillere verilen isimdir. İnternette fraktaller diye arama yaptığınızda matematiksel yolla geliştirilmiş pek çok fraktal şekillere örnekler bulabilirsiniz. Fraktaller kullanılarak kar kristallerinin, dağ yüzeylerinin geometrik yapısının veya başka kompleks yapıların nasıl oluşturulabileceği gösteren animasyonlu resimler de mevcuttur internette.</span></span></p>

  <p class="p1"><span> </span></p>

  <p class="p"><span><span>Bu örneklerin tümünde prensip, bir başlangıç şekline aynı basit kuralların sürekli, çok sayıda iterasyonla uygulanmasıdır. Örneğin bir üçgenden başlayan ve kar kristalini oluşturan model, üçgenin her kenarının üç parçaya ayrılması, bu üç parçadan ortadakinin birbiriyle kesişen iki çizgi ile değiştirilerek başlangıçtaki üçgenin küçük bir benzerinin kenarda oluşturulması, sonra da aynı işlemin ortaya çıkan tüm yeni kenarlar için tekrarlanması ve bu işlemin sayısız defa tekrarlanmasının bir sonucu.</span></span></p>

  <p class="p1"><span> </span></p>

  <p class="p"><span><span>Bu tür basit kuralların, bir başlangıç durumuna sayısız defa uygulanması türünde oluşumlar, herşeyin çeşitli basit doğa kurallarına göre körce işlediği doğada çok karşılaşılan bir durumdur.</span></span></p>

  <p class="p1"><span> </span></p>

  <p class="p"><span><span>Dolayısıyla doğa, işleyiş biçimi sebebiyle kompleks yapılar ortaya çıkarmaya meyillidir.</span></span></p>

  <p class="p1"><span> </span></p>

  <p class="p"><span><span><i class="calibre3">Evrim ve komplekslik</i></span></span></p>

  <p class="p1"><span> </span></p>

  <p class="p"><span><span>Peki bütün bunların bizimle ve yukarıda sorulan soruyla ne ilgisi var?</span></span></p>

  <p class="p1"><span> </span></p>

  <p class="p"><span><span>Yukarıda fraktallerle anlatmaya çalıştığımız şey, sadece bir prensibin analoji yoluyla açıklanmasıdır. Bu prensip ise, her şeyin körce işlediği doğada pek çok yapının basit kuralların çok uzun bir zaman dilimi içinde sürekli üst üste binip birikerek kompleks yapılar oluşturmasıdır.</span></span></p>

  <p class="p1"><span> </span></p>

  <p class="p"><span><span>Evrimin işleyiş biçimini bu fraktallerle açıkladığım falan düşünülmesin sakın. Burada anlatmaya çalıştığım şey, sadece doğanın neden komplekslik oluşturduğudur.</span></span></p>

  <p class="p1"><span> </span></p>

  <p class="p"><span><span>Bu komplekslik, her adımın, bir önceki adımın bittiği noktadan başlaması sebebiyledir. Bu sayede çok basit kurallar bile sayısız defa üst üste uygulanmak ve her seferinde bir önceki durumda ortaya çıkan sonuç üzerine uygulanmak suretiyle çok kompleks yapılar ortaya çıkarabilmektedir.</span></span></p>

  <p class="p1"><span> </span></p>

  <p class="p"><span><span>Canlılıkta da en basit canlılardan başlamak üzere, her nesil yukarıda bahsettiğimiz yeni iterasyonlara benzetilebilir. Bu şekillerde, bütünün küçük parçalarda kopyalanması gibi, canlılar da bilindiği gibi genetik yapılarını sürekli kopyalamaktadırlar.</span></span></p>

  <p class="p1"><span> </span></p>

  <p class="p"><span><span>Bu sürece bir de değişen çevre koşullarını ekleyin (volkanik patlama ve sel gibi doğal felaketler, göçler, coğrafi izolasyon, canlılar arasındaki av-avcı ilişkileri vs) ve aynı zamanda mutasyon, eşeyli üremede genlerin rastgele birleşmesi vs gibi faktörleri hesaba katın, milyarlarca süre işlemeye bırakılan bu sistem elbette ki dünyada gördüğümüz düzeyde bir çeşitliliği ve kompleksliği yaratmaya muktedirdir.</span></span></p>

  <p class="p1"><span> </span></p>

  <p class="p"><span><span>Yani sürekli daha kompleks yapıların ortaya çıkması, her adımın, bir önceki adımın bittiği noktadan başlaması ve tüm bu küçük değişikliklerin sürekli birikmesindendir.</span></span></p>

  <p class="p1"><span> </span></p>

  <p class="p"><span><span><i class="calibre3">Evrim ve zeka</i></span></span></p>

  <p class="p1"><span> </span></p>

  <p class="p"><span><span>Zeka ve bilincin gelişmesi ise, evrimin ne amacı ne de nihai hedefidir. Soyun devamı için, evrimsel süreç açısından zeka gerekli bile değildir. Bugün insandan çok daha az gelişmiş fakat evrimsel süreçte son derece başarılı pek çok canlı türü bulunmaktadır. Örneğin hamamböcekleri dinazorlar çağında da yaşıyordu, hala da yaşamaktadır.</span></span></p>

  <p class="p1"><span> </span></p>

  <p class="p"><span><span>Bu yüzden zekanın ve bilincin gelişimi aslında bir bakıma bir kazadır. Sürekli artan kompleksliğin, belli bir noktada belli bir eşiği geçmesindendir. Bu yüzden bu tür özelliklerin ortaya çıkışı evrim sürecinde bu kadar çok zaman almıştır.</span></span></p>

  <p class="p1"><span> </span></p>

  <p class="p"><span><span>Bu özellikler, belli bir eşik düzeyinin üzerinde komplekslik gerektirir. İnsanın ve diğer üst primatların beyin yapısı tüm canlılar arasında rastlanabilecek en karmaşık nöron ağlarına sahiptir. (Belki balinalar ve yunuslarla birlikte). Diğer pek çok üst memelide de karmaşık nöron yapıları bulunur ve onların da önemli bölümünde bizdeki kadar değilse de belli bir miktar zeka bulunmaktadır.</span></span></p>

  <p class="p1"><span> </span></p>

  <p class="p"><span><span><i class="calibre3">Evrimin bir amacı var mıdır?</i></span></span></p>

  <p class="p1"><span> </span></p>

  <p class="p"><span><span>Evrimin hiçbir mekanizmasında bilinç bulunmadığından (hücre bölünmesi, DNA'nın kendini kopyalaması, eşeyli üreme, mutasyonlar vs), evrimin de bir amacı olduğunu düşünmek için bir sebep yoktur.</span></span></p>

  <p class="p1"><span> </span></p>

  <p class="p"><span><span>Evrimde amaç olduğu illüzyonunu yaratan faktör, doğada uzun süre değişmeden kalan doğa koşulları ve çevre faktörleri ve de canlıları bu faktörlere göre seçen doğal seçilim prensibidir. (Doğada çok yavaş değişen pek çok faktör vardır, örneğin iklim, toprağın ve yaşanan coğrafi bölgenin yapısı, kayaların yapısı vs). Dolayısıyla, doğal seçilim, belli bölge için yaşamaya uygun canlıları seçtiğinden, ortaya çıkan sonuç sanki o canlıların o çevrede yaşamak için özel olarak o şekilde yaratılmış olduğu illüzyonudur.</span></span></p>

  <p class="p1"><span> </span></p>

  <p class="p"><span><span>Fakat bu gözlemden bu sonucu çıkarmak, insan yüzünün gözlük takmak için yaratılmış olduğunu söylemeye benzer. Yani meseleyi tersinden görmektir. Canlılar çevrelerine uygun şekilde yaratıldıkları için yaşadıkları çevreyle uyum halinde değildir. Doğal seçilim yoluyla, çevreye daha uygun olanların sürekli seçilmesi sonucu yaşadıkları çevreye uyumlu hale gelmişlerdir.</span></span></p>

  <p class="p1"><span> </span></p>

  <p class="p"><span><span><i class="calibre3">Evrimde eğilimler var mıdır, eğer öyle ise, bunları hangi süreçler ortaya çıkarır?</i></span></span></p>

  <p class="p1"><span> </span></p>

  <p class="p"><span><span>Belki evrimin belli bir amacı yoktur ama yukarıda bahsettiğimiz, doğadaki değişmeyen ya da yavaş değişen bazı faktörler ve bunların doğal seçilim sürecindeki belirleyicilikleri yüzünden, belli ekosistemler ve orada yaşayan popülasyonlar için belli eğilimlerden bahsedilebilir.</span></span></p>

  <p class="p1"><span> </span></p>

  <p class="p"><span><span>Ağaç kabuklarını gagasıyla delip, altına saklanan böceklerle beslenen bir kuş için daha sağlam ve daha uzun bir gaga kendi işine yarayan bir avantajdır. Dolayısıyla, doğal seçilim sürecinin bu kuşun sürekli daha sağlam ve daha uzun gagalı olanlarını genetik olarak seçmesi, bu sebeple de yeteri kadar nesilden sonra bu kuşun yaşayan örneklerinin gagasının milyonlarca yıl önce yaşamış aynı kuşun gaga örneklerine göre daha sağlam ve daha uzun olması normaldir.</span></span></p>

  <p class="p1"><span> </span></p>

  <p class="p"><span><span>Dolayısıyla, evrimsel süreçte bazı eğilimlerden bahsedilebilir. Ama bunlar kararlaştırılmış ve baştan belirlenmiş eğilimler değil, doğanın hızlı ve yavaş değişen faktörleri arasında ortaya çıkan bir dengeden dolayıdır.</span></span></p>

  <p class="p1"><span> </span></p>

  <p class="p"><span><span><i class="calibre3">Evrimin bir amacının olmadığını subjektif olmayan veriler ile gösterebilir misiniz, ispatlar mısınız?</i></span></span></p>

  <p class="p1"><span> </span></p>

  <p class="p"><span><span>Bu noktada, bu sorunun cevabı da okur için açık olmalıdır. Yukarıda da bahsettiğimiz gibi, evrimsel süreçteki hiçbir mekanizmada belli bir somut amaç göze çarpmadığından, hatta tam tersi gen çeşitliliği yaratan faktörler olsun, mutasyonlar olsun, pek çok mekanizma rastgele işlediğinden, evrimin bir amacı olduğunu düşünmek için ortada bir sebep yoktur.</span></span></p>

  <p class="p1"><span> </span></p>

  <p class="p"><span><span>Evrimin amacı olmadığı sonucuna, evrimsel sürecin altında yatan faktörlerin gözlenmesi ve kavranması sonucu ulaşılmaktadır. Soruyu soranın ne tür bir ispat beklediği meçhul olmakla birlikte (ki doğa bilimlerinde ispattan değil, teorilerin ampirik bir doğrulaması veya yanlışlanmasından bahsedilebilir sadece, ispat daha çok mantık ve matematik gibi dallar için tanımlı ve anlamlı bir kavramdır), evrim süreciyle ilgili bahsettiğimiz gözlemler ve incelemeler, doğa bilimlerinde mümkün olan düzeyde bir kanıt teşkil etmektedir.</span></span></p>

  <p class="p1"><span> </span></p>

  <p class="p"><span><span>Peki bu mekanizmayı ve onu işleten kuralları, belli bir süre önce, şu anda ortaya çıkan sonuçları üretsin diye oluşturmuş ve kurmuş bir üst zihnin var olmadığı söylenebilir mi diye sorulursa, böyle bir şey, sadece bu verilere bakarak söylenemez.</span></span></p>

  <p class="p1"><span> </span></p>

  <p class="p"><span><span>Bu verilere bakarak söylenebilecek tek şey, bunların altında bir amacın gözükmediğidir. Fakat amaçsız gözüken bu mekanizmanın ortaya çıkışına yol açan doğa kanunlarının belli bir niyetle o şekilde belirlenip, sonra da uygulamaya koyulup koyulmadığı ayrı bir konudur.</span></span></p>

  <p class="p1"><span> </span></p>

  <p class="p"><span><span>Aslında doğa kanunu deyince ne anlamamız gerektiği ve doğa kanunlarının kökeni incelendiğinde, onların da evrenin yapısına işlemiş basitlik ve homojenliklerin ifadesi olduğu ve altlarında bir amaç gözükmediği ortaya çıkmaktadır.</span></span></p>

  <p class="p1"><span> </span></p>

  <p class="p"><span><span>Fakat olay bu noktada metafizik inançlar konusuna geldiğinden, kimsenin kimseye bu konuda bir şey dikte etmesi mümkün değildir. Sadece daha olası olan ve mevcut gözlemlerin işaret ettiği sonuçlardan bahsedilebilir. Evrendeki işleyişin arkasında belli bir niyet ve amaç görmek, açıklamanın içine kendisine ihtiyaç duyulmayan fazlalık bir faktör katmaktır. Felsefede Occam'ın bıçağı denen prensip gereği, fazlalık olan ve açıklamaya yeni bir şey katmayan bir faktörün açıklamadan çıkarılması daha tutarlı bir bakış açısıdır. Fakat, elbette ki yetişme tarzları ve toplumdan aldıkları önyargılar sebebiyle insanların bu konulardaki bakış açılarını etkileyen çeşitli eğilimler olacaktır.</span></span></p>

  <p class="p1"><span> </span></p>

  <p class="p"><span><span>Bilimsel açıdan elden gelecek tek şey, gözlemlerin neye işaret ettiğini açıklamaktır ki bunu da şu ana kadar yaptık. Evrenin işleyiş sürecinin incelenmesi, hiçbir ayrıntıda işin içinde bir zeka ya da amacın olduğunu düşünmeyi gerektirmemektedir.</span></span></p>

  <p class="p1"><span> </span></p>

  <p class="p"><span><span>Fakat bilim, evrenin ardında bir zeka olmadığını kanıtlamış değildir. Bilimin gösterdiği, böyle bir zekanın var olduğunu düşünmeyi gerektiren bir sebebin olmadığıdır. Herşey bu tür bir zeka farz edilmeden de açıklanabilir.</span></span></p>

  <p class="p1"><span> </span></p>

  <p class="p"><span><span><b class="calibre1">Evrende neden hayat var?</b></span></span></p>

  <p class="p1"><span> </span></p>

  <p class="p"><span><span>Evrende mevcut dağa yasaları, koşullar uygun olduğunda hayatın ortaya çıkmasına izin verir. Hatta koşulların uygun olduğu bir ortamda, hayatın ortaya çıkması mevcut fizik ve kimya yasalarında büyük bir olasılıktır. Fakat bu neden böyledir? Evren neden koşullar uygun olduğunda hayat diye bir şeyin ortaya çıkmasına izin verecek doğa yasalarına sahiptir ? Veya, başka bir ifadeyle, ‘Evrenimiz neden hayata izin veren bir evrendir?’. ‘Neden başka türlü değildir?’</span></span></p>

  <p class="p1"><span> </span></p>

  <p class="p"><span><span>Burada dikkat edilmesi gereken şey, meseleye belki de tersinden bakmakta olduğumuzdur. Yani bizim bu soruyu sorabilmemiz için zaten hayata izin veren bir evrende yaşıyor olmamız gerekirdi. Dolayısıyla, bu soruyu sormamız belki de zaten anlamsız. Çünkü zaten evrenin dışında ne olduğunu bilmiyoruz. Belki de sonsuz sayıda evren var. Belki bunların çoğu hayatın ortaya çıkmasına izin veren fiziksel kanunlara sahip değiller. Belki biz buna izin veren az sayıdaki evrenlerden birinde yaşıyoruz. Diğerlerinde bu soruyu soracak birileri ortaya çıkamayacağına göre, bizim , ‘Neden başka evren değil de biz?’ dememiz kendi kendinin cevabi olan anlamsız bir soru belki de.</span></span></p>

  <p class="p1"><span> </span></p>

  <p class="p"><span><span>Fakat tabii ki bu da bir spekülasyon. Çünkü evrenin ötesinde ne olduğunu bilmiyoruz. Başka evrenler olup olmadığını bilmiyoruz. Eğer varsalar, kaçının hayatın ortaya çıkmasına izin veren evren olduğunu da bilmiyoruz.</span></span></p>

  <p class="p1"><span> </span></p>

  <p class="p"><span><span>Fakat zaten eğer spekülasyon yapıyorsa (yani delilsiz konuşuyorsak), seçenekler sonsuz. Belki de evren sonsuz defalar ‘Big Bang’ patlamalarıyla ortaya çıkıp, sonra ‘big crunch’ denen kendi üzerine çökmeyle yok oluyor. Ve her ortaya çıktığında başka doğa kanunlarıyla çıkıyor. Eğer bu sonsuz defalar oluyorsa, bazılarında hayata izin veren doğa yasalarının olduğu evrenler ortaya çıkabilir pekala.</span></span></p>

  <p class="p1"><span> </span></p>

  <p class="p"><span><span>Eğer spekülasyon yapıyorsak, yani desteksiz konuşuyorsak, içinde ‘akıllı tasarımcı’ fikri bulunan ya da bulunmayan, ateist olan ya da olmayan pek çok evren açıklaması aklımıza gelebilir. Örneğin, evrenin kökeniyle ilgili çeşitli bilimkurgu eserlerinde işlenmiş bazı spekülasyonlardan örnekler:</span></span></p>

  <p class="p1"><span> </span></p>

  <p class="p"><span><span>- Bu evren başka bir üst evrendeki bir bilgisayarda çalışan bir simülasyon programı ve bizler de bu programın, programlanmış karakterleriyiz. Hatta o da bir başka üst evrenin ürettiği bir simülasyon ve insanlar olarak biz de gelecekte kendi evren simülasyon programımızı çalıştırmaya başlayacağız ve bu sonsuz bir zincir olarak devam etmekte.</span></span></p>

  <p class="p1"><span> </span></p>

  <p class="p"><span><span>Kulağa saçma mı geliyor? Mantıksal olarak, görülmeyen, duyulmayan, neye benzediği bilinmeyen, sadist bir Tanrı'nın sırf kendi eğlencesi için sayısız insan hayatıyla oynaması türündeki bir spkekülasyona yine de eşdeğer ve ondan da daha ferahlık verici bizce.</span></span></p>

  <p class="p1"><span> </span></p>

  <p class="p"><span><span>- İnsanlar ve genel olarak bu evrendeki hayat, milyarlarca yıl sonra öyle bir uygarlık düzeyine ulaşacak ki, zamanda geri gidip ‘Big Bang’i ve dolayısıyla bu evreni yaratacaklar.</span></span></p>

  <p class="p1"><span> </span></p>

  <p class="p"><span><span>- Evren kendi üzerine kapanan bir halka gibidir. Başı veya sonundan söz edilemez. Evrenin başlangıcı (Big Bang) küre üzerindeki bir nokta (örneğin dünya üzerindeki kuzey kutbu noktası) gibidir ve Big Bang’in öncesinden bahsetmek kuzey kutbunun daha kuzeyinden bahsetmek gibidir. Yani anlamsızdır.</span></span></p>

  <p class="p1"><span> </span></p>

  <p class="p"><span><span>- Big Bang maddenin sonsuz bir yoğunlukta ve kendi içine çökmesi ile oluşturulabilecek bir şey olduğundan, bir karadelik oluştuğunda, bazı spekülasyonlara göre bu başka bir boyutta, bir ‘Big Bang’e sebep olduğundan, yeteri kadar gelişmiş bir uygarlık laboratuvarda yapay bir Big Bang oluşturabilir ve belki de biz bir üst evrendeki bir fizikçinin laboratuvarında oluşturduğu bir yapay ‘Big Bang’iz.</span></span></p>

  <p class="p1"><span> </span></p>

  <p class="p"><span><span>Daha pek çok benzerleri üretilebilir bunların. Nitekim de üretilmiştir. Fakat kısaca, bu örnekleri verirken amacımız, bunlardan herhangi birinin doğruluğunu iddia etmek değil, söz konusu olan açıklamalar ‘spekülasyon’ (dayanaksız fikir) olduğu sürece, mantıksal olarak birbirine eşdeğer, içinde yaratıcı fikri taşıyan ya da taşımayan çok sayıda evren açıklamalarının mümkün olduğunu göstermektedir.</span></span></p>

  <p class="p1"><span> </span></p>

  <p class="p"><span><span>Yani seçenek yokluğu yüzünden bir ‘akıllı tasarımcı’ fikrine ulaşmak gibi bir zorunluluğumuz yok. Bunun sebebi, her şeyden önce, bir spekülasyonu kabul etme konusunda bizi engelleyen ‘bilimsellik’ kaygımızdır. Dayanaksız bir şeyi kabul etmek istememe prensibimizdir. Ne de olsa, evrendeki hayat ve düzen zorunlu olarak, mantıksal bir biçimde ‘akıllı tasarımcı’ fikrine götürmüyor insanı. Bir şeyin delil olduğunu iddia edebilmek için, onu realiteden mantıksal olarak çıkarabilmek gerekir. Evrende düzen ve hayat olmasını, ‘akıllı tasarımcı’ fikrine nedensel olarak bağlayamadığımız için, bu olasılığı kabul etmek için ortada yeterli bir sebep yoktur. Bir kabulü sırf başka seçenek olmadığını zannettiğimiz için kabul etmekle, bu kabulün doğruluğunu kanıtlamış olmak aynı şey değildir. Elde gerçekten başka seçenek olmasa bile (ki var), bir açıklamayı sırf seçeneksizlik yüzünden kabul etmek onu kanıtlamak demek değildir. Bu bilimsel bir tavır hiç değildir.</span></span></p>

  <p class="p1"><span> </span></p>

  <p class="p"><span><span><b class="calibre1">Evrenin kökeni üzerine spekülasyonlar</b></span></span></p>

  <p class="p1"><span> </span></p>

  <p class="p"><span><span>Bertrand Russel'in dediği gibi, insanlar inanmak istiyorlar ve inanmak için iyi sebep bulamadıklarında da ellerindeki kötü sebeplerle yetiniyorlar. Yani evrenin nasıl ortaya çıktığını, kökenini, hayatın anlamını ve bu tür pek çok sorunun cevabini bilmek istiyorlar. Verilen cevabın delilinin olup olmaması, doğru olup olmaması onları pek ilgilendirmiyor. Sadece bir psikolojik tatmin arıyorlar. Eğer her şeyin nasıl ve neden olduğunu çözebilirlerse, ya da biri onlara bunu açıklarsa, daha rahat ediyorlar. Bilinemeyenlerle yaşamak onlara göre değil. Uydurma da olsa açıklama istiyorlar.</span></span></p>

  <p class="p1"><span> </span></p>

  <p class="p"><span><span>Bu yüzden ben de evrenin kökeni konusunda tipik teist açıklamalarla bağdaşmayan birtakım spekülasyonlar derledim. İnançlılar, dinlerin açıklamasını ve Tanrı inancını spekülasyon olarak nitelemeyip doğru olduğunu iddia etseler de, ben getirdiğim açıklamaların pek çoğunun spekülasyon olduklarını kabul edeceğim. (Bazıları teori sayılır, çünkü bazı delillerle desteklenmektedirler. Fakat bu yazıda teori veya spekülasyon ayırmadan, çeşitli alternatif açıklamaları sıralayacağız).</span></span></p>

  <p class="p1"><span> </span></p>

  <p class="p"><span><span>Aklıma gelen ve evrenin ve hayatın kökeni konularını açıklayabilecek, içinde akıllı tasarımcı fikri taşıyan ve taşımayan çeşitli açıklamalar sıralayacağım. İçinde akıllı tasarımcı fikri taşıyanları da dahil edip sıralamamın sebebi, akıllı tasarımcı deyince otomatikman Tanrı’nın anlaşılması gerekmediğini okurlara göstermek. Her nedense, evrenin ve canlılığın tasarım ürünü olduğunu gösterebilirlerse, teist bir Tanrı fikrini de kanıtlamış olduklarına inanıyor çoğu inançlı. Bu önyargının geçersizliğini göstermek maksadıyla, içinde akıllı tasarımcı fikri taşıyan, fakat tipik teist açıklamalarla bağdaşmayan birtakım fikirleri de dahil edeceğim.</span></span></p>

  <p class="p1"><span> </span></p>

  <p class="p"><span><span>***</span></span></p>

  <p class="p1"><span> </span></p>

  <p class="p"><span><span>Önce akla gelebilecek bazı akıllı tasarımcı spekülasyonları:</span></span></p>

  <p class="p1"><span> </span></p>

  <p class="p"><span><span>1. Evrende var olan canlılık ve zeka, trilyonlarca yıl sonra öyle bir teknolojik düzeye ulaşacak ki, zamanda geri gidip evrenin geçmişini etkilemenin yolunu öğrenecekler ve en sonunda en geriye gidip Big Bang’ı yaratarak evrene ve kendilerinin gelecekteki ortaya çıkışlarına sebep olacaklar. Big Bang'in ilk koşullarını öyle bir ayarlayacaklar ki, ortaya çıkan evrenin doğa yasaları, bizim şu anki evrende bildiğimiz yasalar gibi olacak, dolayısıyla, bu yasaların etkileri otomatik olarak aynı sonuçları üretecek. Canlılık, bu yasaların gerektirdiği şekilde, çeşitli gezegenlerde, fizik ve kimya yasalarının öngördüğü şekilde ortaya çıkıp gelişecek ve evrimleşerek sonunda zeka ve bilinç sahibi varlıkları yaratacak. Böylece kendi üzerine kapanan bir döngü oluşacak ve nedenler zincirinin sonsuzluğu problemi ve köken sorunu çözülmüş olacak.</span></span></p>

  <p class="p1"><span> </span></p>

  <p class="p"><span><span>2. Evreni, üstün bir uygarlığın kolektif bilinci yönetmektedir. Bu uygarlık ezelden beri vardır ve yaratılmamıştır. Bu uygarlığın kolektif bilinci her şeyi yönetmektedir ve evrendeki gök cisimlerinin oluşumunu sağladıktan sonra, bunlar arasında seçtikleri bazılarına kendi uygarlıklarına ait tohumlarla canlılık ekmektedirler. Bu tohumlardan türeyen canlı hücreler evrimleşerek dünyadakine benzer ekosistemler ve hatta zaman içinde uygarlıklar yaratmaktadır.</span></span></p>

  <p class="p1"><span> </span></p>

  <p class="p"><span><span>3. İki tane Tanrı vardır ve ikisi de ezelden beri mevcuttur. Aralarında iş bölümü yapmışlardır ve bazı işlerle birisi, bazı işlerle diğeri ilgilenmektedir. Evreni birlikte planlayarak yaratmışlardır. Aralarındaki bazı anlaşmazlıklar yüzünden evrenin yaratılışı bir anda yapılamamış, 6 gün sürmüştür. Hatta sonradan gönderdikleri kuranda da belirttikleri gibi önce yeri, sonra gökleri yaratmışlardır. Bunun nasıl olduğunu sormayın, çünkü bizim aklımız ermez. Koca evreni sadece dünyadaki insanlar için yaratmışlar ve evrende insanlardan başka zeki canlı olarak sadece melek ve cinleri yaratmışlardır. Tek insan için, bu derece büyük bir evrenin ve bu kadar çok gök cisminin yaratılarak yer ve madde israfı yapılmasına bozulan bir tanesi, diğer yaratıcıyla bozuşmuş, bu yüzden insanlara kitap gönderirken diğerinden bahsetmemiştir bile. Hala küstürler. Barışınca yeni bir kitap gönderip aslında biz iki taneyiz diyeceklerdir.</span></span></p>

  <p class="p1"><span> </span></p>

  <p class="p"><span><span>4. Toplam Tanrı sayısı 8-10 tanedir. Bunlar Eski Yunan efsanelerinin Tanrı’ları gibi birbiriyle evlenir, çocuk sahibi olurlar. Çocukları da Tanrı olur bunların. Ama bir tanesi dünyaya gönderilmiş ve İsa adını almıştır. Diğerleri uzay boşluğunda, hiçbir şeye ihtiyaçları olmadan yaşarlar. Yarattıkları evreni kollayıp, onunla oyunlar oynarlar. Evrenin değişik bölgelerini aralarında paylaşmışlardır. Bizim dünyamızın bulunduğu bölgeden bir tanesi sorumludur. Bizimle bütün bağlantıları o kurar. Bu Tanrı, eski yunan zamanında insanlara diğer Tanrılardan da bahsetmiş, onun için ortaya çok sayıda çok tanrılı ve putperest dinler çıkmış, fakat zaman içinde onların bu dünya ile ilgilenmemesi yüzünden yeni gönderdiği dinlerde onlardan bize bahsetmemiştir bile.</span></span></p>

  <p class="p1"><span> </span></p>

  <p class="p"><span><span>5. Evrenin kendisi zeki ve akıllıdır. Bu yüzden, bir vücuttaki canlı hücreler misali, bu akıllı evren de kendi bünyesinde yer alan bazı gezegenler üzerinde akıllı uygarlıklara sahiptir. Bu uygarlıklar da aynı hücreler gibi doğar, büyür, gelişir ve ölür. Bir arada bulundukları evrende, evrenin toplam canlılığının küçük parçaları olarak işlev görürler. Bu canlı evren ezelden beri yaşamaktadır. Bu yüzden yaratılmamıştır. Bu zeka tarafından yaratılan şeyler, doğup, büyüyüp, ölen ve bu toplam canlılığı oluşturan küçük birimler olan küçük uygarlıklardır.</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Şimdi de içinde akıllı tasarımcı fikri taşımayan bazı spekülasyonlar:</span></span></p>

  <p class="p1"><span> </span></p>

  <p class="p"><span><span>6. Boşluk, ya da ‘hiçlik’, kendisini oluşturan iki zıt kutba (pozitif ve negatif enerji gibi) ayrılarak yin ve yang benzeri, birbirinin zıttı ve tamamlayıcısı iki evrensel gücü oluşturmuşlardır ve bunların karşılıklı etkileşimleri ve bir tanesinin bir noktada yoğunlaşarak boşluğun yapısını bozması sonucunda bildiğimiz madde ve evren doğmuş, daha sonra ise her şey yine bu iki zıt gücün karşılıklı etkileşimine dayanarak rastlantısal olarak ortaya çıkmış birtakım kurallar çerçevesinde gelişerek bugün gördüğümüz her şeyi oluşturmuştur.</span></span></p>

  <p class="p1"><span> </span></p>

  <p class="p"><span><span>7. Evren ve madde ezelden beri vardır. Sonsuzdur ve yaratılmamıştır. Devamlı bir sonsuz dönüşüm halindedir. Evrenin genişlediğini zannetmemiz, bizim ölçüm yöntemlerimiz ve astronomi biliminin geriliğinden kaynaklanmaktadır. Kızıla kayma Doppler etkisinden değil, Compton etkisinden kaynaklanmaktadır ve sebebi evrenin genişlemesi değil, yıldızlar arası boşluktaki yüklü parçacıklardan gecen ışığın dalga boyunun değişmesidir. Kozmik arka plan radyasyonu ise yıldızların ışığının uzay boşluğunu ısıtmasından kaynaklanır. Her şeyin dönüşüm halinde olduğu evrende, koşulların uygun olduğu bazı gök cisimlerinde kompleks moleküller ve canlılık ortaya çıkmaktadır.</span></span></p>

  <p class="p1"><span> </span></p>

  <p class="p"><span><span>8. Evren, kozmolojideki salınım yapan evren modelinde olduğu gibi, devamlı Big Bang ile başlayıp, bir süre genişledikten sonra yavaşlayıp sonunda big crunch ile kendi üzerine çökmektedir. Bu çökme yeni bir Big Bang'e sebep olmaktadır. Bu çökme anındaki singularitenin sebep olduğu belirsizlikler yüzünden, evren her ortaya çıktığında başka ilk koşullar ve başka doğa yasalarıyla başlamaktadır. Sonsuzdan beri devam eden bu çevrim yüzünden, ortaya çıkan bazı evrenlerde yasalar canlılığa sebebiyet verecek türde yasalardır ve dolayısıyla koşulların uygun olduğu bazı gezegenlerde evrimsel süreç yoluyla canlılık gelişir. Ortaya çıkan bazı evrenler ise tamamen ölüdür.</span></span></p>

  <p class="p1"><span> </span></p>

  <p class="p"><span><span>9. Günümüzün kozmolojisinde gittikçe popülerleşmeye başlayan teorilerin söylediği gibi, aslında bir tane değil, çok sayıda evren vardır. Tüm evrenler zaman denizinde yüzen köpükler gibidirler. Şişme teorisinin öngördüğü şekilde, bir evrenin sınır koşullarında meydana gelen koşullar, başka bir evreni başlatan ilk kıvılcım (Big Bang)'ler olmaktadırlar ve evrenler bu şekilde devamlı birbirinden tomurcuklanarak ortaya çıkmaktadır. Bu kadar çok sayıda evrenin bir kısmında olasılık yasalarının dikte ettiği zorunluluk yüzünden canlılık adını verdiğimiz kompleks yapılar ortaya çıkabilmektedir.</span></span></p>

  <p class="p1"><span> </span></p>

  <p class="p"><span><span>10. Kozmolojideki son gelişmelerin gösterdiği gibi, ortada tek bir evren bulunmamaktadır. Çok sayıda evrenlerden oluşan bir ‘multiverse’ içinde yaşamaktayız. Bu multiverse'ler derece derecedir. Görebildiğimiz evrenin sınırlarının (bizim Hubble hacmimiz) çok ötesine taşan büyük bir küre bulunmaktadır ve bu küre içinde evrende yapılar ve galaksiler gördüğümüz bölgedekine benzer şekilde devam etmektedir. Ki bu birinci derece multiverse'tir. Sonsuz sayıda birinci derece multivers'lerden oluşan ikinci derece multiverse bulunmaktadır. Ayrıca kuantum olasılıklarının evrenleri hesaba katıldığında ortaya üçüncü derece multiverse çıkmaktadır ve son olarak, alternatif matematik sistemlerin geçerli olduğu evrenleri kapsayan bir dördüncü derece multiverse mevcuttur. Tüm bunların hesaba katılmasıyla, şema tamamlanmakta ve basitleşmektedir, çünkü kısıtlama yaratacak hiçbir ön kabul gerekmemektedir. Her türlü olasılığın varlığı hesaba katılmıştır. dolayısıyla bu, evrene Tanrı gibi veya benzeri hiçbir tür müdahalenin gerekmediği en basit açıklamadır. (Ayrıntısı için kitabın bir sonraki bölümdeki ‘Başka Evrenler’ kısmına bakınız).</span></span></p>

  <p class="p1"><span> </span></p>

  <p class="p"><span><span>11. Big Bang’i ortaya çıkaran etken, boşluktaki bir simetri kırılmasından ibaret bir kuantum olayıdır. Big Bang bir kere oluşmuştur ve bir daha oluşmayabilir bile. Ve tek bir evren vardır. Fakat bu Big Bang ile ortaya çıkabilecek olası evrenlerin pek çoğunda canlılık adını verdiğimiz kompleks yapıların ortaya çıkmasına izin verecek doğa yasaları bulunacağından, (doğa yasaları çok farklı ve ortaya çıkan canlılık bizim evrenimizde bildiğimizden çok farklı olsa da), canlılık değişik evren olasılıkları arasında yaygın bir olasılıktır ve bir istisna değildir. Dolayısıyla, bizim evrenimiz de bunlardan biri olduğundan, belli bir tür doğa yasaları grubu ve bu doğa yasalarının sebep olduğu bir canlılığa sahip olması garip değildir.</span></span></p>

  <p class="p1"><span> </span></p>

  <p class="p"><span><span>12. Evren aslında köken sorununun çözülmesini gerektirmeyecek ve baktığında her ayrıntısı anlaşılabilecek kadar basit bir şeydir, fakat bizlerin bunu yapmak için kullanmak zorunda olduğumuz beynimiz ve zekamız, dar bir gezegende yaşamak için yontulmuş olduğundan, evrene ancak belli şartlanmalardan ibaret bir gözlükle bakabilmekte ve açıklayamadığı pek çok sorunla karşılaşmaktadır. Halbuki bu sorunlar birer zihinsel illüzyondan ibarettir. Bunları bizim sorun gibi algılamamız, beynimizin çalışma biçiminin bir yetersizliğidir.</span></span></p>

  <p class="p1"><span> </span></p>

  <p class="p"><span><span>* * *</span></span></p>

  <p class="p1"><span> </span></p>

  <p class="p"><span><span>Bu tür açıklamalar daha da arttırılabilir. Fakat bu kadarı bu kısmın amacı açısından yeterli.</span></span></p>

  <p class="p1"><span> </span></p>

  <p class="p"><span><span>Hatta, yukarıda spekülasyon adıyla anlatmış olmamıza rağmen, özellikle ikinci kısımda (akıllı tasarım gerektirmeyenler arasında) yer alan pek çok fikir, çeşitli delillerle az ya da çok desteklendikleri için, aslında kozmolojide birer teori mertebesine ulaşmış fikirlerdir. Bu noktanın da altını çizmekte fayda var.</span></span></p>

  <p class="p1"><span> </span></p>

  <p class="p"><span><span>Zaten kitabın bir sonraki bölümü, modern bilim ve felsefenin bulgularına dayanarak evrenin kökeni konusuna eğilmeye çalışacaktır. Orada da bu fikirlerin bir kısmından tekrar söz edileceğini göreceksiniz.</span></span></p>

  <p class="p1"><span> </span></p>
</body>
</html>
