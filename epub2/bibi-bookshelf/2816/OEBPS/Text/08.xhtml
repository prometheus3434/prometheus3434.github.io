<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>D</big>ÜŞTE <big>B</big>ULUŞMA</h1>

  <p class="nonindent">Dante, Cehennem dairelerini arkada bırakıp Araf’ın sarp yamaçlarını geçtikten sonra yeryüzü cennetinde nihayet Beatrice’yi görür. Ozan bu sahnenin (ki hiç kuşkusuz yazında ulaşılabilecek en şaşkınlık uyandırıcı sahnedir) <em>Komedya</em>’nın ilkel nüvesini oluşturduğu kanısındadır. Benim burada amacım bu sahneden söz etmek, yorumcuların bu yöndeki açıklamalarını özetlemek ve belki biraz yenilikçi biraz da psikolojik sayılabilecek birkaç gözlemimi açıklamak.</p>

  <p>1300 yılının 13 Nisan sabahı, Dante yolculuğunun son gününden bir gün önce işlerini tamamlayıp Araf’ın tepesini bir taç gibi süsleyen yeryüzü Cennet’ine girer. Geçici ateşi de sonsuz ateşi de görmüştür, ateşten bir duvarı geçmiştir, artık istemi özgür ve doğruluktan yanadır. Vergilius tacını ve külahını vererek onu ödüllendirmiştir (<em>per ch’io te sovra te corono e mitrio</em>) (<em>artık tacımı da külahımı da bırakıyorum sana</em>). Eski bir bahçenin yollarında ilerleyerek suları hiçbir ırmağın sularının olmadığı kadar berrak olan bir akarsuya ulaşır, oysa ağaçlar güneş ışınlarının da ay ışınlarının da ırmağa ulaşmasını engellemektedirler. Havada bir ezgi uçuşur, ırmağın karşı kıyısında gizemli bir ayin alayı ilerlemektedir. Beyaz giysiler içinde yirmi dört ihtiyar ve üzerleri gözlerle süslenmiş altı kanatlı dört hayvan bir Grifon’un çektiği zafer arabasının önünde yürürler. Arabanın sağında üç kadın dans ederek ilerlerler, içlerinden birisi öylesine kırmızıdır ki ateşe atılacak olsa zor seçilebilir; sol yanda ise lâl rengi giysili dört kadın dans etmektedir, kadınlardan birinin üç gözü vardır. Araba durur ve alev rengi giysiler içinde bir kadın belirir. Dante gördüğü için değil içinde kabaran şaşkınlıktan, kanının kaynamasından bu kadının Beatrice olduğunu anlar. Utku’nun eşiğinde Floransa’da birçok kez yüreğini dolduran seviyi duyumsar. Korkmuş bir çocuk gibi Vergilius’un yardımına koşmasını bekler, ama Vergilius artık yanında değildir.</p>

  <div class="poem">
    <p><em>Ma Virgilio n’avea lasciati scemi</em></p>

    <p><em>di se, Virgilio dolcissimo patre</em>,</p>

    <p><em>Virgilio a cui per mia salute die’ mi</em>.</p>

    <p class="extract">[Ama Vergilius yoksun bırakmıştı beni</p>

    <p>kendisinden, sevgili babam Vergilius,</p>

    <p>kendimi emanet ettiğim Vergilius…]</p>
  </div>

  <p>Beatrice buyurgan bir anlatımla onu adı ile çağırır. Vergilius’un yok oluşuna değil kendi günahlarına ağlamasını salık verir. Alaylı bir dille nasıl olup da insanların mutlu oldukları bu topraklara ayak basabildiğini sorar. Tepelerinde melekler uçuşur; Beatrice acımasızca bir bir Dante’nin yanlışlarını sıralar. Onu düşlerinde boş yere aradığını söyler, Dante öyle aşağılara düşmüştür ki kurtulması için ona lanetlileri göstermekten başka çıkar yol kalmamıştır. Dante utanç içinde gözlerini yere indirir, kem küm eder ve ağlar. Saygın kişiler onları dinlemektedir; Beatrice onu herkesin önünde itiraf etmeye zorlar… İşte, kötü düzyazıyla Dante’nin Beatrice ile Cennet’teki acı veren ilk karşılaşması. Theophil Spoerri’nin (<em>Einführung in die Göttliche Komödie</em>, Zurich, 1946) ilginç bir gözlemi var: “Bu ilk karşılaşmayı Dante de başka türlü düşlemiş olmalı. Daha önceki sayfalarda bu karşılaşmada onu yaşamının en aşağılayıcı anlarının beklediğine değin hiçbir ipucu yok.”</p>

  <p>Bu sahneyi yorumlayanlar her figürü tek tek ele alarak inceliyorlar. Ermiş Jerome’nin Prologus Galeatus’suna göre Vahiy’deki (4,4) ilk yirmi dört ihtiyar Eski Ahit’in yirmi dördüncü kitabını simgeliyor. Altı kanatlı hayvanlar İncil’i yazan haberciler (Tomma) ya da Evangelyon’dur (Lombardi). Altı kanat altı yasayı simgeler (Pietro di Dante) ya da öğretinin uzamın altı yönüne yayılmasıdır (Francesco da Buti). Araba evrensel Kilise, iki tekerleği ise iki Ahit’tir, Eski ve Yeni (Buti), veya etkin ve düşündürücü yaşamıdır (Benvenuto da Imola) ya da Ermiş Domenico ve Ermiş Francesco’dur bu iki tekerlek (Cennet, XII, 106-111), bir başka yorumcuya göre ise Adalet ve Bağışlama’dır (Luici Pietrobono). Grifon –aslan ve kartal– İsa’nın kendisidir, Söz’ün, yani Tanrı, Oğul, Kutsal Ruh üçlemesinin insan doğasıyla kaynaşmasıdır. Didron ise Papa olduğunu savunur, ona göre “…buyruklarını öğrenmek için Tanrı katına çıktığında piskopos veya kartaldır, yeryüzünde ise aslan veya kral olarak gücünü ve cesaretini gösterir”. Arabanın sağında dans eden kadınlar Tanrısal erdemin simgeleridir; solda dans edenler ise kardinal kuşlarıdır. Üç gözlü kadın Basiret’tir, aynı anda geçmişi, şimdiki zamanı ve geleceği görür. Sonra Beatrice görünür ve Vergilius kaybolur; çünkü Vergilius ustur Beatrice ise inanç; çünkü Vitali’ye göre Hıristiyan kültürü klasik kültürden sonra gelir.</p>

  <p>Kuşkusuz yukarıda sıraladığım yorumların hepsi ilginç, hepsi dikkate alınmaya değer ve hepsi yazıda belirgin olmayan özellikleri dikkatle inceleyip mantıksal açıdan (şiirsel değil) haklı çıkarmayı amaçlıyorlar. Carlo Steiner, bu yorumlardan bazılarını onaylayarak şunları kaleme almış: “Üç gözlü bir kadın bir ucubedir, ama burada Ozan sanatın sınırlamalarına aldırmıyor, çünkü asıl amacı kendince değerli olan töreleri anlatmaktır. Bu da büyük sanatçının ruhunda önde gelenin sanat değil İyilik olduğunun şaşmaz kanıtı.” Vitali de, her ne kadar daha az çoşkuyla olsa da bu düşünceyi destekliyor: “Alegoriler kullanmak hevesi Dante’yi kuşku verici güzellikler yaratmaya sürüklüyor.”</p>

  <p>Bana göre tartışma götürmez iki olgu var. Dante ayin alayı gözalıcı olsun istiyor (Non che Roma di carro cosi bello, rallegrasse Affricano) (Roma, ne Africanus’u, ne Augustus’u böyle güzel bir arabayla onurlandırmıştı,…) bir; Ayin alayı çetrefil bir çirkinlik sergiliyor, iki. Arabaya koşulan bir Grifon, kanatları gözlerle bezenmiş hayvanlar, yeşil bir kadın, kızıl bir başka kadın, başka bir kadın üç gözlü, uykuda yürüyen bir erkek, bütün bunlar Göklerden çok Cehennem’in dairelerine yaraşan görüntüler. Bu imgelerin bazılarının peygamberlerin kitaplarından (ma leggi Ezechiel che li dipigne) (nasıl geldiklerini anlatan Hezekiel’i oku), bazılarınınsa Yuhanna’nın Tanrı Esini’nden alınmış olmaları korkunçluklarını azaltmıyor. Eleştirim yersiz değil; diğer cennet manzaraları ürkünçlükleri dışlıyor.<a class="footnoteref" href="../Text/notlar.xhtml#n081" id="ref1">1</a></p>

  <p>Tüm yorumcular Beatrice’nin katılığının altını çiziyorlar, kimileri de bazı simgelerin çirkinliğinden söz ediyor; bana kalırsa her iki olağandışılık da aynı kökeni paylaşıyor. Tabii ki bu düşüncem bir varsayım; birkaç tümceyle anlatmaya çalışayım.</p>

  <p>Âşık olmak, tanrısı yanılabilir bir din yaratmaktır. Dante’nin Beatrice’yi taparcasına sevdiği yadsınamaz bir gerçek. Beatrice’nin bir kezinde Dante ile alay ettiği, bir başka zaman da aşağıladığı <em>Vita nuova</em>’da kayıtlı. Kimilerine göre bu olgular başkalarının görüşü; eğer böyle ise Dante’nin sevgisinin talihsiz ve zavallı bir sevi olduğu kanımız daha da kesinleşir. Dante, Beatrice ölünce, Beatrice sonsuza dek kaybolunca, üzüntüsünü biraz olsun azaltmak için bir buluşma öyküsü uyduruyor. Bana öyle geliyor ki, Dante şiirinin üçlü yapısını bu buluşmayı araya sıkıştırmak için tasarlıyor. Ve işte o zaman düşlerde olanlar oluyor; şiiri binbir türlü güçlüklerle lekeleniyor. İşte Dante’nin içine düştüğü durum. Beatrice onu sonsuza dek reddedince sevgilisini düşünde görüyor, ama onu katı bir insan, ulaşılamaz biri olarak ve bir kuş kimliğine bürünmüş aslanın çektiği bir arabada düşlüyor (Araf, XXXI, 121), Beatrice’nin gözleriyle karşılaştığında ya tümden kuş ya da tümden aslan olan bir hayvan. Böylesi imgeler bir karabasanın habercisi olabilirler. Nitekim karabasan daha sonraki kantoda kesinleşerek sürüyor. Beatrice yok oluyor; sırasıyla bir kartal, bir dişi tilki, bir ejderha arabaya saldırıyorlar; tekerlekler ve mil tüylerle örtülüyor, arabanın dört bir yanından yedi baş beliriyor (Transformato cosi’l dificio santo I mise fuor teste…) (Kutsal araba böyle değişince dört bir yanından başlar oluştu); bir dev ve bir orospu Beatrice’nin yerini alıyorlar.<a class="footnoteref" href="../Text/notlar.xhtml#n082" id="ref2">2</a></p>

  <p>Dante’nin yaşamında Beatrice sonsuza dek var olmuştur. Dante ise Beatrice için belki çok kısa bir süre var olmuş, belki de hiç var olmamıştır. Belki de Dante’ye acıdığımız için ya da hayran olduğumuz için ona onca acı veren, hiçbir zaman unutamadığı bu uyuşmazlığı unutmayı yeğliyoruz. Umutla beklediği o düşsel buluşmada karşılaştığı engelleri bir kez, bir kez daha okuyorum ve fırtınalı ikinci dairede Alighieri’nin düşlediği o iki sevgili geliyor aklıma. Her ne kadar Dante bilmese de, anlamak istemese de, erişemediği mutluluğun iki karanlık simgesi o iki sevgili. Cehennem’de sonsuza dek birlikte olacak Francesca ve Paolo’yu düşünüyorum (Questi, che mai da me non fia diviso…) (yanımdan hiç ayrılmayacak sevgilimi de). Korkunç bir sevgiyle, kuşkulu bir sıkıntıyla, hayranlıkla, imrenerek…</p>
</body>
</html>
