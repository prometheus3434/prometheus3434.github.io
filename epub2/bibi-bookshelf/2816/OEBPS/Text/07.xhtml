<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>S</big>İMURG VE <big>K</big>ARTAL</h1>

  <p class="nonindent">Birçok yaratıktan oluşan bir yaratık, (diyelim ki) birçok kuştan oluşan bir kuş kavramı yazına ne tür bir katkıda bulunabilir?<a class="footnoteref" href="../Text/notlar.xhtml#n071" id="ref1">1</a> Sorun bu açıdan ele alındığında tez elden tatsız bir sonuca varılmadığında en azından anlamsız sonuçlar elde edilebilir. Böyle bir yaratığa en yetkin örnek olarak dördüncü <em>Eneida</em>’daki bol tüylü, birçok gözü, dili ve kulağı olan, ün’ü (daha doğrusu Skandal’ı ya da Söylenti’yi) cisimlendiren <em>mostrum horrendum ingens</em> gösterilebilir; bir başka örnek ise <em>Leviathan</em>’ın ilk sayfasında adı sık geçen, birçok insandan oluşan, bir elinde kılıç diğer elinde baston tutan o acaip kral olabilir. Francis Bacon (<em>Essays</em>, 1625) bu imgelerin birincisinden övgü ile söz eder, Chaucer ve Shakespeare ise bu yaratıktan esinlenerek bir benzerini yapıtlarında yaratmışlar. Şimdilerde hiç kimse o canavarın <em>Visio Tundali</em>’inin elli küsur elyazmasında anlatılan, karnında köpekler, ayılar, aslanlar, kurtlar ve yılanların rahat bırakmadıkları günahkârları saklayan Akheronte canavarından üstün olduğunu iddia etmeyecektir.</p>

  <p>Soyut, başka başka yaratıklardan oluşan bir yaratık kavramı hiç de hoş şeyler getirmiyor insanın aklına. Böyle olmasına karşın hem Batı yazınının hem de Doğu yazınının en unutulamaz simgesi bu tür bir yaratığa ait. Bu notların amacı işte bu yaratıkların olağanüstü öykülerini aktarmak. Yaratıklardan birincisi İtalya’da ikincisi ise Nişabur’da tasarlanmış.</p>

  <p>Birinci yaratığın adı <em>Cennet</em>’in XVIII. kantosunda geçiyor. Dante, birbiri içine geçmiş yedi gökte Beatrice’nin gözlerinin farklı bir sevinçle parladığının, güzelliğinin daha da güçlendiğinin ayrımına varıyor ve Mars’ın lâl rengi göğünden Jüpiter’in göğüne yükseldiklerini anlıyor. Bembeyaz bir ışığın aydınlatığı bu sonsuz yuvarda göksel yaratıklar uçuşarak şarkı söylüyorlar, tek sıra halinde <em>Diligite justi tiam, Adaleti sevin</em> tümcesinin harflerini oluşturuyorlar, daha sonra bu uçuşan yaratıklar yeryüzünde bildiğimiz kartala değil de doğrudan Kutsal Ruh’un tasarımı olan bir kartal başına dönüşüyorlar. Ve sonunda kartalın tüm gövdesi aydınlanıyor. Kartal binlerce adaletli kraldan oluşuyor ve İmparatorluğun tek simgesi, tek sesi olarak konuşuyor ama <em>biz</em> demiyor <em>ben</em> diyor (<em>Cennet</em>, XIX, II). Eski bir kuşku Dante’nin içini kemiriyor: Tanrı’nın İndus kıyılarında doğmuş ve İsa’nın varlığından haberi olmayan ama örnek bir yaşam süren bir adamı inançsız diye cezalandırması haksızlık değil mi? İlahi takdire uyan bir ciddiyetle yanıtlıyor Kartal; cüretkâr sorgulamayı kınıyor, Bağışlayıcıya inanmanın zorunlu olduğunu ve dolaylı olarak Tanrı’nın bu inancı bazı erdemli paganlar arasında yaymış olabileceğini söylüyor. Kutsanmış ruhlara örnek olarak da İmparator Traianus ve Ripheus’u gösteriyor, birincisi Haç’tan önce, İkincisi Haç’tan sonra.<a class="footnoteref" href="../Text/notlar.xhtml#n072" id="ref2">2</a> (XIV. yüzyıl için Kartal’ın olağanüstü olan bu görüntüsü, kartalların parlak ışıklarla reklamları süsledikleri XX. yüzyıl için geçerli olmayabilir. Bkz. Chesterton; <em>What I saw in America</em>, 1922.)</p>

  <p>Dante’den başka birisinin <em>Komedya</em>’nın en üstün figürlerinden biri olan bu yaratıktan daha üstün bir imge yaratabileceği, haklı olarak, inanılır gibi değil, ama böyle bir figür var. Dante’nin Kartal amblemini yaratmasından yüzyıl önce, Sufi tarikatından Feridüddin Attar adlı bir İranlı, o tuhaf Simurg’u (Otuz Kuş) yaratmış, hem de Dante’nin yarattığı figürün belirtkenlerini içeren ama daha yetkin bir şekilde tasarlanmış bir figür. Feridüddin Attar firuzeler ve kılıçlar ülkesi Nişapur’da doğmuş.<a class="footnoteref" href="../Text/notlar.xhtml#n073" id="ref3">3</a> Attar Farsçada güzel kokular, bitkilerden yapılmış ilaçlar satan anlamına geliyor. <em>Ozanların Anıları</em>’nda asıl uğraşının bu olduğu yazılı. Öykü şöyle: Bir gün Attar’ın dükkânına bir derviş girer, ilaç kutularına ve şişelerine bakar ve ağlamaya başlar. Attar şaşırmıştır ve endişeyle gitmesini söyler. Dervişin yanıtı şöyle olur: “Benim gitmem kolay, geride hiçbir şey bırakmıyorum. Oysa senin, gördüğüm bu değerli şeylere veda etmen kolay olmayacak.” Attar’ın yüreği cız eder. Derviş gider, ertesi gün Attar da dükkânını ve dünya işlerini terk eder.</p>

  <p>Attar önce Mekke’ye hacca gider, sonra Mısır’ı, Suriye’yi, Türkistan’ı, Hindistan’ın kuzeyini boydan boya kateder; dönüşünde kendini büyük bir aşkla Tanrı’ya ibadet etmeye ve yazmaya verir. Yazdığı yirmi bin adet beyit ile ün salar; kitapları: <em>Bülbül-name, Hüsrev-name, Esrar-name, İlahi-name, Azizlerin Anıları, Kral ve Gül, Harikalar Bildirisi</em>, ve bir eşi daha olmayan <em>Kuşların Dili</em> (<em>Mantık-ut-Tayr</em>), Yaşamının son yıllarında, yüz on yaşına kadar yaşadığı söyleniyor, şiir yazmak da dahil dünyanın tüm nimetlerinden elini ayağını çeker. Attar’ı Cengiz Han’ın oğlu Tula’nın askerleri öldürüyor. <em>Mantık-ut-Tayr</em>’ın temelinde sözünü ettiğim engin imge yatıyor. Ve işte şiirde anlatılan öykü:</p>

  <p>Kuşların kralı Simurg olağanüstü güzel bir tüyünü Çin’in merkezine düşürür, uzun süreden beri yaşadıkları karmaşık durumdan usanan kuşlar krallarının düşürdüğü tüyü aramaya karar verirler. Krallarının adının otuz kuş anlamına geldiğini bilirler; ayrıca sarayının dünyayı çevreleyen Kaf Dağı’nda olduğunu da.</p>

  <p>Sonu olmayacağa benzeyen bir serüveni gerçekleştirmeyi göze alarak yedi ova ya da yedi denizi geçerler, kuşlardan sondan bir öncekinin adı “Yükseklik Korkusu”dur, sonuncununki ise “Yok Etme”. Hacı kuşlardan birçoğu yarı yolda davadan vazgeçer, birçokları da yolda ölür. Çabanın arındırdığı otuz kuş Simurg Dağı’na ayak basarlar. İşte sonunda dağ gözlerinin önündedir, o zaman anlarlar ki kendileri Simurg ve Simurg da onların her biri ve hepsidir. Otuzu birden Simurg’dur ve Simurg her bir kuştur.<a class="footnoteref" href="../Text/notlar.xhtml#n074" id="ref4">4</a> (Plotinos da –<em>Aineias</em>, V, 8.4– özdeşlik ilkesini cennete dek vardırıyor: <em>Görünen gökyüzündeki her şey, her yerdedir. Herhangi bir şey de her şeydir. Güneş tüm yıldızlar, her yıldız yıldızların tümü ve her yıldız tüm yıldızlar artı güneştir.</em>)</p>

  <p>Dante’nin Kartalı’yla Simurg arasındaki farklılıklar benzerliklerinden çok daha belirgin. Kartal yalnızca inanılmaz, Simurg ise olanaksız. Kartal’ı oluşturanlar onda yok olmuyorlar (Davut Peygamber Kartal’ın gözbebeği, Traianus, Hezekiel, Constantinus kaşı oluyorlar): Simurg’a bakan kuşlar ise Simurg’un kendisi. Kartal bir anlık bir imge, Kartal’ı oluşturanlar daha önce harfleri oluşturdukları gibi, benliklerini yitirmiyorlar, yine eskisi gibiler. Tanrı gibi her yerde hazır ve nazır Simurg ise gizemli bir bilmece, içinden çıkılmaz bir şey. Kartal’ın arkasında İsrail’in ve Roma’nın özel Tanrısı var; büyüleyici Simurg’un arkasında ise tümtanrıcılık gizli.</p>

  <p>Son bir gözlem. Simurg parabolünde olağanüstü bir imgelem gücü seziliyor, ama katılığı ya da betimlemesindeki tutuculuk için aynı şey söylenemez, her ne kadar bu sonuncu öğe önemli olsa da. Hacılar bilmedikleri, ancak öykünün sonunda öğreneceğimiz bir varış noktasına varmak istiyorlar. Bu nokta göz kamaştırıcı olmak zorunda, son dakikada eklenivermiş bir şey olmamalı, ya da öyleymiş gibi görünmemeli. Yazar klasik bir incelik, ustaca bir beceriyle geliyor bu zorluğun üstesinden: arayanlar aradıkları şeyin kendisi. Davut Peygamber’in Natan’ın ona anlattığı öyküde (2, <em>Samuel,</em> 12) gizli kahraman olması da aynı yoldan gerçekleşiyor, De Quincey de Thebai Sfenksi bilmecesinin çözümünün, tüm insanlık değil Oidipus olduğu sanısını yine bu yöntemi kullanarak ortaya atıyor.</p>
</body>
</html>
