<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>O</big>DYSSEUS’UN <big>S</big>ON <big>Y</big>OLCULUĞU</h1>

  <p class="nonindent">Bu denemenin amacı, <em>Komedya</em>’nın diğer bölümlerinin ışığında, Dante’nin Odysseus’un ağzından anlattığı gizemli öyküyü yeniden incelemek (<em>Cehennem</em>, XXVI, 90, 142). Yalancıların cezalandırıldıkları dairenin dibinde Odysseus ve Diomedes, tepesi çatallı aynı alevde sonsuza dek yanıyorlar. Vergilius ısrarla nasıl öldüğünü sorunca Odysseus kendisini bir yıldan uzun bir süre Gaeta’da yanında tutan Kirke’den ayrıldıktan sonra ne çocuk sevgisinin, ne Laertes’e duyduğu merhametin ne de Penelope’ye olan aşkının yüreğini kavuran dünyayı tanıma, insancıl kusurlarla insancıl erdemleri öğrenme isteğini söndüremediğini anlatıyor. Elinde kalan son tekne ve hâlâ yanından ayrılmamış olan birkaç sadık adamıyla yelken açıyorlar; Herkül’ün direkler diktiği dar geçide vardıklarında artık iyice yaşlanmışlardır. Bir tanrının tutkuları doğrultusunda ya da keyfince sınırlandırdığı bu yerde, arkadaşlarını kimsenin gitmediği denizleri, insanların olmadığı dünyayı tanımak için açık denize çıkmaya ikna ediyor. Onlara kökenlerini anımsatıyor, dünyaya hayvan gibi yaşamak için değil bilgi ve erdemi aramak için geldiklerini söylüyor. Sınırı geçerek önce günbatımına sonra da güneye doğru ilerliyorlar, güney yuvarı saran tüm yıldızları görüyorlar. Beş ay süreyle okyanusu yararak ilerliyorlar, bir gün ufukta kara bir dağ görüyorlar. Bu dağ o güne kadar gördükleri tüm dağlardan daha yüksek görünüyor gözlerine, sevinç yüreklendiriyor hepsini. Ama mutlulukları çok geçmeden acıya dönüşüyor çünkü dağdan yükselen bir kasırga tekneyi üç kez alabora ediyor, dördüncüsünde sanki “Her İsteğini Yerine Getirebilen”in isteğiyle deniz üstlerine kapanıyor.</p>

  <p>İşte Odysseus’un anlattığı öykü. Birçok yorumcu –Anonimo Florentina’dan tutun da Raffaele Andreoli’ye dek– yazarın bu öyküyle konudan uzaklaştığını düşünüyorlar. Onlara göre Odysseus ve Diomedes’in yalancılar hendeğinin dibinde olmalarının nedeni yalancılıkları (<em>a dentro dalla lor fi amma si geme</em> / <em>l’agguato del caval…</em>) (<em>bu alevin içinde…/…at hilesine</em>…); açık denizlere yapılan o yolculuk ise anlatıyı süsleyen bir olay, o kadar. Buna karşın, Tommaseo <em>Civitas Dei</em>’den bir metin aktarıyor, insanların güney yarıküreye geçme hakları olmadığını anlatmak için bir alıntı da İskenderiyeli Clemente’den yapabilirdi, daha sonra Casini ve Pietrobono yolculuğu günah işlemek olarak niteliyorlar. Evet, Yunanlının sulara gömülmeden önce gördüğü dağ ölümlülere yasak olan kutsal Araf Dağı’dır (<em>Araf</em>, I, 130-132). Hugo Friedrich çok yerinde olan şu yorumu getiriyor: “Yolculuk felaketle son buluyor; bu felaket yalnızca denize açılan insanların doğal yazgısı değil, bir Tanrı buyruğudur” (<em>Odysseus in der Holle</em>, Berlin, 1942).</p>

  <p>Odysseus girişimini çılgınlık (<em>folle</em>) olarak niteliyor; <em>Cennet</em>’in XXVII. kantosunda Odysseus’un geçtiği geçitten çılgın ya da ürkünç, <em>varco folle d’Ulisse</em>, diye söz ediliyor. Dante karanlık ormanda, Vergilius’un çağrısı üzerine [<em>temo che la venuta non sia folle</em> (<em>karar verirsem eğer gitmeye, korkarım çılgınlık olacak bu</em>)] kullanıyor çılgınlık sözcüğünü, burada bilinçli olarak yineleniyor sözcük. Dante Odysseus’un ölmeden önce görür gibi olduğu kıyıya ayak bastığında bu denizlerde yelken açan hiç kimsenin geri dönmediğini söylüyor; sonra Vergilius’un onu nasıl karşı kıyıya geçirdiğini anlatırken, <em>com’Altrui piacque</em>, “<em>o, her isteğini yerine getirebilenin isteğiyle burada</em>” sözlerini kullanıyor, bu sözler Odysseus’un acıklı sonunu anlatırken kullandığı sözlerin aynı. Carlo Steiner şöyle yazıyor: “Dante bu kıyıların karşısında boğulan Odysseus’u düşünmemiş olabilir mi? Elbette ki düşünmüştür. Odysseus insanlara konulan sınırlara meydan okumuş ve kendi gücüne güvenerek kıyıya erişmek istemiştir. Dante, bir yeni Odysseus, bu topraklara utku kazanmış ama alçak gönüllü bir insan olarak ayak basacaktır; çünkü onu yönlendiren kendini beğenmişlik değil, bağışlanmış olmanın aydınlattığı usudur.” August Rüegg de aynı savı savunuyor (<em>Jenseitsvorstellungen vor Dante</em>, II, 114): “Dante Odysseus gibi geçilmemiş yollardan geçen, hiçbir insanın görmediği dünyalarda dolaşan, zorlu ve uzak ereklere ulaşmaya çalışan bir serüvenci. Ama aralarındaki benzerlik bu kadar. Odysseus kendi hesabına tehlikeyi göze alarak yasaklanmış serüvenlere kalkışıyor; Dante ise kendini daha yüce güçlerin yönlendirmesine bırakıyor.”</p>

  <p><em>Komedya</em>’da yukarıdaki ayrımı haklı kılan iki bölüm var. Biri Dante’nin kendini öbür üç dünyayı görmeye layık görmediğini [<em>io non Enea, io non Paolo sono</em> (<em>Ne Paulus’um, ne de Aineias’ım ben</em>)] söylemesi üzerine Vergilius’un Beatrice’nin kendisine verdiği görevi anlattığı bölüm; diğeri Cacciaguida’nın (<em>Cennet</em>, XVII, 100-142) şiiri yayınlamasını salık verdiği bölüm. Bu tanıklıklar karşısında, serüvenlerinden esinlenerek insanoğlunun yazıp yazacağı en iyi kitabı yazan Dante’nin kutsal gezisiyle Odysseus’un kutsala saygısızlık sayılacak ve Cehennemde son bulan serüvenlerini aynı kefeye koymak doğru değil. Birincinin davranışı ikincinin tam tersi gibi görünüyor bana.</p>

  <p>Ancak böyle bir sav aynı zamanda bir yanlışı da işaret ediyor. Kuşkusuz Odysseus’un eylemi yaptığı yolculuk ve ondan bu eylemin öznesi olmaktan başka bir şey beklenmiyor; oysa Dante’nin girişimi ya da eylemi yaptığı yolculuk değil kitabını yazmak. Bilinen bir gerçek olan bu olgunun sıkça göz ardı edildiğini görüyoruz. Nedeni <em>Komedya</em>’nın birinci tekil kişi olarak yazılmış olması ve ölümsüz başkahramanın ölümlü yazarı gölgede bırakması. Dante bir Tanrıbilimciydi, büyük bir olasılıkla <em>Komedya</em>’yı kaleme almak ona Odysseus’un son yolculuğundan daha az zor gelmemiştir, hatta belki de Odysseus’un yolculuğu kadar tehlikeli, ölümcül gelmiştir. Kutsal Ruh’un belli belirsiz dokunduğu bir tasarı üzerine bir düş geliştirmeye kalkmak pekâlâ onu günahkâr kılabilirdi. Dahası Beatrice Portinari’yi Meryem ve İsa’yla bir tutma cüretini göstermişti.<a class="footnoteref" href="../Text/notlar.xhtml#n031" id="ref1">1</a> Kutsanmışların bile bilmedikleri Kıyamet Günü yargılarından önceden söz etmeye, dinsel konularda maddi çıkar sağlayan papaların ruhlarını yargılayıp cezalandırmaya, İbni Sina’nın görüşlerini savunan, döngüsel zaman<a class="footnoteref" href="../Text/notlar.xhtml#n032" id="ref2">2</a> üzerine öğretiler üreten Sigier’i kurtarmaya cüret etmişti. Bir anlık bir utku için ne denli büyük bir çaba!</p>

  <div class="poem">
    <p><em>Non e il mondan romore altro ch’un fiato</em></p>

    <p><em>Di vento, ch’or vien quinci e or vien quindi,</em></p>

    <p><em>E muta nome perche muta lato</em></p>

    <p class="extract">[Dünyada ün denilen, tıpkı bir esinti,</p>

    <p>bir o yandan eser, bir bu yandan gelir,</p>

    <p>yönü değiştikçe adı da değişir]</p>
  </div>

  <p>Metinde bu tutarsızlığın izleri sürüp gidiyor. Carlo Steiner örnek olarak Vergilius’un Dante’yi korkularını yenmeye ve o akıl almaz yolculuğa çıkmaya ikna eden konuşmalarını gösteriyor. Steiner şöyle diyor: “Vergilius’la aralarındaki kurmaca tartışma aslında henüz şiirin kurgusuna karar vermeden önce Dante’nin aklından geçirdiği bir tartışma. Bir başka tartışma da <em>Cennet</em>’in XVII. kantosundaki şiirin yayımlanmasıyla ilgili olanı. Yapıtın kurgusu tamamlandıktan sonra yayımlayabilecek miydi? Düşmanlarının öfkesine meydan okuyabilecek miydi? Her iki durumda da cesareti, ahlak duygusu ve yüce amaçları üstün geldi” (<em>Komedya</em>, 15). Kısacası, Dante yapıtının bu bölümlerinde ussal bir savaşımı simgeliyordu. Burada şunu da eklemek istiyorum: Dante Odysseus’un trajik öyküsünde de, belki de bilincinde olmadan, benzer bir ussal anlaşmazlığı simgeliyor; kimbilir öykünün yüce erdemi de belki bu aşırı duygusallıkta gizli. Bir anlamda Dante belki de kendini Odysseus’un yerine koyuyor ve ona verilen cezanın kendisine de verilmesinden korkuyordu.</p>

  <p>Son bir gözlem. İngiliz dilinin iki önemli yazın konusu deniz ve Dante’dir; bu iki konunun sadık hayranları Dante’nin Odysseus’undan bir şekilde etkilenmiş olabilirler. Eliot (ondan önce Andrew Lang, Lang’dan önce de Longfellow) Tennyson’ın insanda hayranlık uyandıran Ulysses’inin bu şanlı ilkörnekten esinlendiğini ima eder. Bildiğim kadarıyla dünya yazınında Cehennemlik Odysseus’la bir başka talihsiz kaptan, <em>Moby Dick</em>’in Ahab’ı arasındaki derin benzerliğin bir başka örneği yoktur. Ahab da Odysseus gibi cesaretini ve gücünü zorlayarak sonunu kendi hazırlar; her iki öyküde de genel sav aynı, sonuç da tıpatıp öyle, hatta kullanılan sözcükler bile aynı. Schopenhauer yaşamımızdaki hiçbir şeyin istem dışı gerçekleşmediğini söylüyor; iki öyküye bu aydınlatıcı yargı açısından baktığımızda ikisinde de gizli ve çetrefil bir intihar süreci olduğunu görüyoruz.</p>

  <p class="extract1"><em>Sondeyiş 1981:</em> Dante’nin Odysseus’unun yüzyıllar sonra Amerika ve Hindistan kıyılarına ulaşan kaşiflerin öncüsü olduğu söyleniyor. <em>Komedya</em>’nın yazılışından yüzyıllarca önce de bu tür insanlar vardı. Erico el Rojo 985 yılında Grönland Adası’nı keşfetmişti; oğlu Leif, XI. yüzyılda Kanada’ya ayak basmıştı. Dante’nin bunlardan haberi olamazdı. İskandinav gizemli olmayı, bir düş gibi gibi olmayı sever.</p>
</body>
</html>
