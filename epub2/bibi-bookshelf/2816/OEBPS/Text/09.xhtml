<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>B</big>EATRICE’NİN <big>S</big>ON <big>T</big>EBESSÜMÜ</h1>

  <p class="nonindent">Burada amacım tüm yazın tarihinde erişilebilecek en dokunaklı dizeleri yorumlamak. Sözünü ettiğim dizeler <em>Cennet</em>’in XXXI. kantosunun dizeleri. Onca ünlü olmalarına karşın anlaşılan şimdiye dek hiç kimse içerdikleri hüznün ayrımına varmış değil, kimse içtenlikle dinlememiş onları. Oysa dizelerin içerdiği trajedi yapıttan çok yazarın, şiirin kahramanı Dante’den çok yazar ve yaratıcı Dante’nin trajedisini çağrıştırıyor.</p>

  <p>Olay şöyle gelişiyor. Araf’ın tepesinde Dante Vergilius’u yitirir; her yeni göğe yükseldiğinde güzelliği artan Beatrice’nin öncülüğünde, tüm gökleri çevreleyen ilk devindiriciye ulaşana dek birbiri içine geçmiş göklerden geçerler. Dönmeyen, yerinde duran yıldızlar ayaklarının altındadır, yıldızların üzerinde salt ışıktan oluşan göğün en yüksek katı, Arşıâlâ vardır. Arşıâlâ’ya yükselirler, (Rafael öncesi tuvallerde görülen manzaraları andıran) bu uçsuz bucaksız ortamda uzaklar yakınlardan daha az net değildir. Dante yükselen bir ışık ırmağı ve bir sürü melek görür, Tanrı’nın sevgili kullarının ruhlarının basamak basamak dizilerek oluşturduğu kutsal gülü görür. Tam o anda birden Beatrice’nin onu bıraktığını fark eder. Beatrice yukarıda Gül’ün dairelerinden birindedir. Kişi denizin dibinde bile olsa göğün gürlediği bölgeye nasıl kaldırırsa gözlerini, Dante de Beatrice’ye öyle taparcasına bakar ve yalvarır. İyilikleri için ona ne denli büyük bir gönül borcu olduğunu söyler ve ruhunu teslim eder. İşte dizeler:</p>

  <div class="poem">
    <p><em>Cosi orai; e quelle, si lontana</em></p>

    <p><em>Come parea, sorrise e riguardommi;</em></p>

    <p><em>Poi si tornò all’etterna fontana</em></p>

    <p class="extract">[Böyle yalvardım ona ben;</p>

    <p>o uzaklara baktı, gülümsedi,</p>

    <p>sonra sonsuz kaynağa çevirdi gözlerini]</p>
  </div>

  <p>Yukarıdaki alıntı nasıl yorumlanmalı? Alegori yorumcuları şöyle diyorlar: Us (Vergilius) inanca ulaşmak için bir araçtır; inanç (Beatrice) ise Tanrı’ya ulaşmak için bir araç; amaca ulaşıldığında her ikisi de yok olurlar. Okurun da dikkatini çekmiştir; buz gibi, duygusuz ama bir o kadar da kusursuz bir açıklama; ancak böylesine zavallı bir taslakla o canım dizeler hiçbir zaman yazılamazdı.</p>

  <p>İncelediğim tüm yorumlar Beatrice’nin gülümsemesini yalnızca bir onama olarak görüyorlar. “Son bakış, son gülümseme, ama sözünü tutacağına dair bir güvence,” diyor Francesco Torraca. [Doğru yorumun “Bu gülümsemeyle Dante’ye yalvarışlarının kabul gördüğünü söylüyor; bakışıyla ona olan sevgisini bir kez daha bildiriyor” diye not düşmüş Luigi Pietrobono.] Bu yargı (Casini de aynı fikirde) bana da doğru görünüyor, ancak sahneye üstünkörü bir dokundurmadan öteye gitmediği açık.</p>

  <p>Ozanam (<em>Dante et la philosophie catholique</em>, 1895) <em>Komedya</em>’nın temel konusunun Beatrice’yi Tanrılaştırma olduğunu düşünüyor; Guido Vitali kendi kendine Dante’yi Cennet’i yaratmaya özendiren asıl neden sakın sevdiği kadın için saltanat süreceği bir ülke inşa etmek olmasın diye soruyor. <em>Vita nuova</em>’nın ünlü bir tümcesi (“Onun için hiçbir kadın için söylenmemiş şeyler söylemek istiyorum”) bu düşünceyi doğruluyor, ya da en azından haklı kılıyor. Ben daha da ileri gideceğim. Bana öyle geliyor ki Dante yazın tarihinin en yüce yapıtını bir daha kavuşamayacağı Beatrice’yle birkaç karşılaşma fırsatı yaratmak için kurguluyor. Dahası günahkârların cezalandırıldıkları daireler ve güney yarıküredeki Araf, birbiri içine geçmiş dokuz gök, Francesca, denizkızı, Grifon, Bertrand de Born, hepsi birer bahane; önemli olan yitirdiğine inandığı bir gülümseme ve bir ses. Bir mektubunda, <em>Vita nuova</em>’nın ilk sayfalarında aralarına Beatrice adını sıkıştırmak için altmış kadın adı sıraladığını yazıyor. <em>Komedya</em>’da da bu karasevdalı oyununu yinelediğini düşünüyorum.</p>

  <p>Bir mutsuzun mutluluğu düşlemesi hiç de tuhaf bir şey değil; hepimiz, her gün aynı şeyi yapıyoruz. Dante de bizim yaptığımızı yapıyor, ama yaptığı başka bir şey daha var, bize sürekli bu başarılı kurmacaların gizledikleri dehşeti sezdiriyor. Chesterton bir şiirinde <em>nightmares of delight</em>, haz verici karabasanlardan söz ediyor; bu aykırılık <em>Cennet</em>’in bu üç dizesini oldukça iyi betimliyor. Chesterson’un tümcesinde vurgu alan sözcük <em>delight</em>; <em>Cennet</em>’in sözünü ettiğimiz üç dizesinde ise <em>nightmare</em>.</p>

  <p>Sahneye yeniden bir göz atalım. Dante, yanında Beatrice, Göğün en yüksek katında. Ucu görünmeyen Kutsal Gül üzerlerini örtüyor. Gül uzakta ama içini dolduran şekiller net. Her ne kadar ozan bu çelişkiyi haklı göstermek istese de (<em>Cennet</em>, XXX, 118) bu ayrıntı büyük bir olasılıkla içsel uyumsuzluğun ilk işareti, Beatrice artık yanında değil. Yerini yaşlı bir kişi almış (<em>credea veder Beatrice, e vidi un sene</em>) (<em>Beatrice yerine, yaşlı bir kişi belirdi</em>). Dante Beatrice’nin nerede olduğunu sorarken zorlanıyor. <em>Ov’è ella</em>?, <em>Kadınım nerede</em>? diye haykırıyor. Yaşlı kişi ona yüksek Gül’ün bir basamağını gösteriyor. Beatrice, başının üzerinde bir aylayla orada; bir zamanlar bakışları Dante’nin içini dayanılmaz güzelliklerle dolduran Beatrice, bir zamanlar kırmızılar giyen Beatrice, o hiç aklından çıkmayan ve bir sabah Floransa’da rastladığı hacıların hiç adını duymadıklarını öğrenince çok şaşırdığı Beatrice, bir keresinde ona selam vermeyen, yirmi dört yaşında ölen Beatrice, Bardi ile evlenen Beatrice de Folco Portinari. Dante ta yükseklerde görüyor onu; gökkubbe denizin derinliklerine bile dalsa, o anda ikisinin birbirine uzak oldukları denli uzak olamazdı. Dante Tanrı’ya yalvarır gibi ama aslında özlenen bir kadına yalvarıyor:</p>

  <div class="poem">
    <p><em>O donna in cui la mia speranza vige,</em></p>

    <p><em>e che soffristi per la mia salute</em></p>

    <p><em>in inferno lasciar le tue vestige…</em><a class="footnoteref" href="../Text/notlar.xhtml#n091" id="ref1">*</a></p>
  </div>

  <p>O zaman Beatrice bir an için bakışlarını ona çeviriyor ve gülümsüyor, sonra yeniden sonsuz ışık kaynağına dönüyor.</p>

  <p>Francesco De Sanctis (<em>Storia della Lettutura Italiana</em>, VII) bu pasajdan şöyle bir anlam çıkarmış: “Dante Beatrice uzaklaştığında ağlamıyor: yüreğinde tüm dünyanın kabuğu tutuşuyor, içi yanıyor, kül oluyor.” Yorum, Ozanın bu satırları yazma amacını düşünürsek, doğru; duyguları düşünürsek, yanlış.</p>

  <p>Değiştirilemez bir olguyu anımsayalım, oldukça alçakgönüllü bir olgu: sahneyi <em>düşleyen</em> Dante. Bu bizim için gerçek, kendisi için pek öyle değil. (Dante için gerçek olan önce yaşamın sonra da ölümün Beatrice’yi elinden almış olması). Sonsuza kadar Beatrice’den yoksun, yalnız ve aşağılanmış, bu sahneyi düşlüyor ve Beatrice’nin yanında olduğunu sanıyor. Dante için ne büyük mutsuzluk, yüzyıllardan beri şiirini okuyanlar için ne büyük şans. Buluşmanın bir düş olduğunun bilincinde olmak durumu biçimsizleştiriyor ve tüyler ürpertici olaylara neden oluyor –ve tabii, göğün en yüksek katında gerçekleştikleri için daha da korkunç–: Beatrice’nin yok olması, yaşlı kişinin onun yerini alması, Beatrice’nin bir anda Gül’ün üst katlarına çıkması, gülümsemenin ve bakışın o denli kısa, öylesine kaçamak olması, yüzünü bir daha geri çevirmemek üzere sonsuz kaynağa döndürmesi.<a class="footnoteref" href="../Text/notlar.xhtml#n092" id="ref2">1</a> Dehşet sözcüklerde okunuyor: <em>come parea</em> sözleri <em>lontana</em> sözcüğünü tamamlıyor, ama aynı zamanda <em>sorrise</em>’ye de bulaşıyor ve Longfellow bu nedenle üçlüğü şöyle çeviriyor İngilizceye (1867):</p>

  <div class="poem">
    <p><em>Thus I implored; and she, so far away</em>,</p>

    <p><em>Smiled as it seemed, and looked once more at</em></p>

    <p><em>Me…</em></p>
  </div>

  <p><em>Eterna</em> da sanki <em>si tornò</em> ile ilgili.</p>
</body>
</html>
