<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>P</big>ARACELSUS’UN <big>G</big>ÜLÜ</h1>

  <div class="chap_ithaf">
    <p class="bl_right1">De Quincey: <em>Writings</em>, XIII., 345</p>
  </div>

  <p class="nonindent">Bodrum katındaki iki odadan oluşan işliğinde Paracelsus Tanrı’sına, hangi Tanrı olduğu bilinmeyen herhangi bir Tanrı’ya, kendisine bir çırak göndermesi için yalvardı. Ocaktaki hafif ateşten çevreye düzensiz gölgeler dağılıyordu. Yerinden kalkıp demir lambayı yakmak uzun işti. Paracelsus yorgunluğun verdiği gevşeklikle duasını unuttu. Kapı vurulduğunda üstü tozlu damıtıcı ve borular gecenin karanlığında gözden kaybolmuşlardı. Paracelsus uykulu uykulu kalktı, döner merdivenleri çıktı ve kapının bir kanadını açtı. İçeriye tanımadığı birisi girdi. Gelen de çok yorgundu. Paracelsus davetsiz konuğa bir tabure gösterdi; öteki oturdu ve beklemeye başladı. Bir süre konuşmadılar.</p>

  <p>İlk konuşan usta oldu.</p>

  <p>“Doğudan, batıdan yüzler anımsıyorum,” dedi, alçak gönüllü bir edayla. “Ama senin yüzünü anımsamıyorum. Kimsin? Benden ne istiyorsun?”</p>

  <p>“Adım önemli değil,” diye yanıtladı öteki. “Evine girebilmek için üç gün üç gece yürüdüm. Sana çıraklık etmek istiyorum. Her şeyimi beraberimde getirdim.”</p>

  <p>Bir torba çıkardı ve içindekileri masanın üstüne döktü. Bir sürü madeni para çıktı torbadan, hepsi de altın paralardı. Bu işi sağ eliyle yaptı. Paracelsus ışığı yakmak için ona arkasını dönmüştü. Yeniden ona doğru döndüğünde adamın sol elinde bir gül tuttuğunu fark etti. Bu gül Paracelsus’u kuşkulandırdı.</p>

  <p>Masaya yaslandı, parmaklarının ucunu birleştirdi.</p>

  <p>“Hem tüm maddeleri altına çeviren iksiri üretebileceğime inanıyorsun hem de bana altın sunuyorsun. Ben altın aramıyorum, eğer altına değer veriyorsan bana çırak olamazsın.”</p>

  <p>“Altın benim için önemli değil,” diye yanıtladı öbürü. “Bu paralar çalışma isteğimin yalnızca bir parçası. Bana sanatı öğretmeni istiyorum. Senin yanında iksire giden yolda yürümek istiyorum.”</p>

  <p>Paracelsus yavaş yavaş:</p>

  <p>“Yol iksirin kendisi,” dedi. “Başlangıç noktası iksir. Bu sözleri anlamıyorsan daha anlamaya başlamamışsın demektir. Erek, atacağın her adımdır.”</p>

  <p>Öteki kaygıyla baktı Paracelsus’a. Değişik bir ses tonuyla:</p>

  <p>“Gerçekten bir erek var mı, peki?” dedi.</p>

  <p>Paracelsus güldü.</p>

  <p>“Beni küçük görenler, ki sayıları aptallıklarından az değil, olmadığını söylüyorlar, bana sahtekâr diyorlar. Haklı olduklarını söylemiyorum, ama bir düşçü olabilirim. Bildiğim bir şey varsa o da yalnızca tek bir yol olduğu.”</p>

  <p>Bir sessizlik oldu ve öteki:</p>

  <p>“Bu yolu seninle yürümeye hazırım,” dedi. “Uzun yıllar yürümemiz gerekse bile. Bırak seninle geçeyim çölü. Bırak yıldızlar oraya ayak basmama izin vermeseler de hiç değilse uzaktan göreyim Kutsal Toprakları. Yalnız yola çıkmadan önce bir şey denemek istiyorum.”</p>

  <p>“Ne zaman?” diye sordu Paracelsus, endişeyle.</p>

  <p>“Hemen şimdi,” dedi çırak olmak isteyen, birden karar vererek.</p>

  <p>Konuşmaya Latince başlamışlardı, şimdi ise Almanca konuşuyorlardı.</p>

  <p>Genç adam gülü havaya kaldırdı.</p>

  <p>“Sanatını kullanarak gülü yakıp küllerinden yeni bir gül yaratmakla ün kazanmışsın. Bu mucizeyi bana da göster. Senden bunu istiyorum, sonra bütün yaşamımı sana adayacağım.”</p>

  <p>“Çok çabuk kanıyorsun,” dedi usta. “Bana kolayca inanman gerekmiyor, ben inanç istiyorum.”</p>

  <p>Öbürü yineledi.</p>

  <p>“Tam tersi, hemen inanmadığım için gülün yok edilip yeniden yaratılmasını kendi gözlerimle görmek istiyorum.”</p>

  <p>Paracelsus gülü eline almış, konuşurken onunla oynuyordu.</p>

  <p>“İnanıyorsun,” dedi. “Onu yok edebileceğimi mi söylüyordun?”</p>

  <p>“Herkes yok edebilir,” dedi çırak.</p>

  <p>“Yanılıyorsun. Öylesine, bir şans eseri, bir şeyin hiçliğe dönüşebileceğini mi sanıyorsun? Cennet’te, Adem tek bir çiçeği, tek bir otu yok edebilir miydi?”</p>

  <p>“Cennet’te değiliz,” dedi oğlan, inatla.</p>

  <p>Paracelsus ayağa kalkmıştı.</p>

  <p>“Cennet’te değilsek neredeyiz? Tanrı’nın Cennet’ten başka bir yer yaratabileceğini mi sanıyorsun? Sence Günah Cennet’te olmadığımıza inanmaktan başka bir şey mi?”</p>

  <p>“Gül yanabilir,” dedi çırak karşı çıkarcasına.</p>

  <p>“Ocakta hâlâ ateş var,” dedi Paracelsus. “Gülü korların üstüne atacak olsan, yandığını, kalan küllerininse gerçek olduğunu sanarsın. Ben sana gül sonsuzdur diyorum, değişen yalnızca görünüşüdür. Söyleyeceğim tek bir söz onu yeniden eskisi gibi görmen için yeterli olur.”</p>

  <p>“Tek bir söz mü?” diye sordu çırak, şaşkın. “Ocak sönük, damıtıcıların üstü tozla kaplanmış. Gülü yeniden nasıl yaratabilirsin?”</p>

  <p>Paracelsus genç adama hüzünle baktı.</p>

  <p>“Ocak sönük,” diye tekrarladı. “Damıtıcıların da üzerleri tozla kaplanmış. Uzun yaşamımın bu aşamasında artık başka aletler kullanıyorum.”</p>

  <p>“Hangileri olduğunu sormaya cesaret edemiyorum,” dedi genç hınzırca, yahut alçak gönüllülükle.</p>

  <p>“Tanrı’nın gökleri, yeryüzünü ve içinde yaşadığımız görünmez Cennet’i yaratırken kullandıklarından söz ediyorum. İlk günah, içinde yaşadığımız bu Cennet’i görmemize engel oluyor. Batınî biliminin öğretilerinden söz ediyorum.”</p>

  <p>Çırak soğuk bir tavırla:</p>

  <p>“Senden bana gülün yok olup yeniden gözükmesini göstermeni diliyorum. Bu işi aletlerle ya da Söz’le gerçekleştirmen önemli değil,” dedi.</p>

  <p>Paracelsus bir süre düşündü, sonra:</p>

  <p>“Dediğini yapacak olsam, gözlerin büyülendiği için böyle gördüğünü söylersin. Tansık sana aradığın inancı getirmez. Haydi, bırak şu gülü,” dedi.</p>

  <p>Genç adam yine kuşkuyla baktı. Usta sesini yükselterek:</p>

  <p>“Ayrıca sen kim oluyorsun da bir ustanın evine gelip onu bir tansık yaratmaya zorluyorsun? Böyle bir ayrıcalığı haketmek için ne yaptın?” diye sordu.</p>

  <p>Öbürü titreyerek yanıtladı:</p>

  <p>“Hiçbir şey yapmadığımı biliyorum. Yanında, gölgen gibi çalışacağım yıllara karşılık senden bana önce külleri, sonra da gülü göstermeni istiyorum. Bir daha senden başka hiçbir şey istemeyeceğim. Gözlerimin tanıklık ettiğine inanacağım,” dedi ve hışımla Paracelsus’un sıranın üstüne bıraktığı gülü alarak ateşe fırlattı.</p>

  <p>Paracelsus’un kılı kıpırdamadı. Açık yüreklilikle:</p>

  <p>“Basilea’daki tüm doktorlar ve eczacılar bir sahtekâr olduğuma inanıyorlar. Belki de hakları var. İşte bir zamanlar gül olan ama bir daha gül olamayacak küller,” dedi.</p>

  <p>Oğlan utanç duydu. Paracelsus ya bir şarlatandı ya da bir düşçü, kendisi ise bir yanaşma. Ustanın kapısından içeri girmişti, şimdi de onu ünlü büyü sanatının boş olduğunu itiraf etmeye zorluyordu.</p>

  <p>Ustanın önünde diz çökerek:</p>

  <p>“Davranışım bağışlanacak gibi değil. Tanrı’nın inananlardan istediği inanç yok bende. Bırak yalnızca külleri görmeyi sürdüreyim. Daha güçlendiğimde döner öğrencin olurum, yolun sonuna varınca da gülü görürüm,” dedi.</p>

  <p>Dile getirdiği duygular gerçekti, ama için için onca sayılan, onca saldırıya uğramış, onca ünlü ama sonuçta onca boş yaşlı ustaya acıyordu. O, Johannes Grisebach, kim oluyordu da günahkâr elleriyle maskenin ardında kimse olmadığını meydana çıkarıyordu?</p>

  <p>Altınları bırakmanın sadaka vermek olacağını düşündü. Çıkarken paraları aldı. Paracelsus onu merdivenlere kadar geçirdi ve bu evde her zaman güler yüzle karşılanacağını söyledi. İkisi de bir daha birbirlerini görmeyeceklerini biliyorlardı.</p>

  <p>Paracelsus yalnız kaldı. Lambayı söndürüp yorgun koltuğuna oturmadan önce bir tutam külü avucunun içinde çevirdi ve alçak sesle bir sözcük fısıldadı. Gül yeniden canlandı.</p>
</body>
</html>
