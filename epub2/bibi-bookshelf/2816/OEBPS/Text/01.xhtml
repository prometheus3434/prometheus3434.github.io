<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>D</big>ÖRDÜNCÜ <big>K</big>ANTONUN <big>S</big>OYLU <big>Ş</big>ATOSU</h1>

  <p class="nonindent">Az çok korku uyandıran yerlerin veya nesnelerin betimlenmesine yarayan Sakson ya da İskoç kökenli bazı sıfatlar (<em>eerie, uncanny, weird</em>) İngilizcede kullanılmaya XIX. yüzyıl başlarında ya da XVIII. yüzyıl sonlarında başlar. Bu tür sıfatlar görüntüye romantik bir hava vermek için kullanılırlar. Almancada tam karşılığı <em>unheimlich</em> sözcüğüdür; İspanyolcada ise bu anlama en yakın sözcük herhalde <em>siniestro</em> (tekin olmayan) olmalı. <em>Uncanniness</em>’ın bu çok özel anlamını kafaya taktığım sıralarda şunları yazmışım: “William Beckford’un <em>Vathek</em>’inin (1782) son sayfalarında tanıştığımız Ateş Kalesi yazın tarihinin gerçekten korku veren ilk cehennemidir. Yazında tanıdığımız cehennemler arasında en bilge olanı, <em>Komedya’nın acılar dolu kırallığı</em> ise korkunç bir yer değildir, korkunç olaylara sahne olan bir yerdir. Bu ayrımı yapmak çok önemli.”</p>

  <p>Stevenson (<em>A Chapter on Dreams</em>) çocukluk düşlerinde tiksinç bir kahverengi tonundan kurtulamadığından söz ediyor. Chesterton (<em>The Man who was Thursday</em>, VI) batının sınırlarında ağaca benzemeyen bir ağaç, hem ağaç hem değil, doğunun sınırlarında ise salt mimarisi bile kötülüğü çağrıştırmaya yeterli olan bir kule düşlüyor. Poe <em>Şişedeki Elyazması</em>’ında hem teknenin, hem de gemicinin gövdesinin büyüdüğü bir güney denizinden söz eder; Melville <em>Moby Dick</em>’te sayfalarca balinanın dehşet verici beyazlığını anlatır… Örnekleri çoğaltarak boşuna zaman harcıyorum; sanırım Dante’nin Cehennemi zindan kavramını yüceltiyor,<a class="footnoteref" href="../Text/notlar.xhtml#n011" id="ref1">1</a> Beckford’un cehenneminin ise kabus tünelleri oluşturduğunu söylemek yeterli olur sanırım.</p>

  <p>Geçenlerde bir gece, Constitución Caddesi’nin kaldırımlarında yürürken birden <em>Komedya</em>’nın başlarında <em>uncanniness</em>’e cuk oturan sakin ve sessiz bir dehşet sahnesi olduğunu anımsadım. Metni bir kez daha gözden geçirmem bu geç hatırlanan anının doğruluğunu kanıtladı. <em>Cehennem</em>’in IV. Kantosundan söz ediyorum, kitaptaki kantoların en ünlülerinden biri.</p>

  <p><em>Cennet</em>’in son sayfalarına yaklaştıkça <em>Komedya</em>’nın pek çok şey olduğu söylenebilir, hatta her şey olduğu; ama ilk sayfalarında özellikle Dante’nin düşüdür <em>Komedya</em>, Dante’nin kendisi de bu düşün öznesi. İlk sayfada Dante bize karanlık ormana nasıl geldiğini bilmediğini söylüyor, <em>tant’era pieno di sonno a quel punto</em>,(<em>Oraya nasıl girdiğimi bilemeyeceğim, öyle uykum gelmişti ki</em>) burada <em>sonno</em> (<em>uykum</em>) günahkâr ruhun şaşkınlığını anlatan bir metafordur ama aynı zamanda üstü kapalı olarak düş görme eyleminin tam kestirilemeyen başlangıcını belirtiyor. Daha sonra Dante yolunu kesen dişi kurdun birçok kişiyi hüzne boğduğunu yazıyor. Guido Vitali’ye göre bu sözleri yalnızca hayvanı gördüğü için söylemiyor, biliyor böyle olduğunu; düşte gördüklerimizi nasıl biliriz, işte Dante de öyle biliyor. Ormanda tanımadığı birisi beliriyor, Dante onu belli belirsiz görebiliyor ancak, uzun süredir suskun olduğunu biliyor ama, bu da bir başka düşsel bilgelik. Momigliano bu olguyu şiirsel nedenlere bağlıyor ve mantıksal bir nedeni olmadığının altını çiziyor. Sonra Dante ve Vergilius fantastik gezilerine başlarlar. Uçurumun ilk dairesine girince Vergilius’un yüzü sapsarı kesilir. Dante ozanın yüzünün korkudan sarardığını düşünür. Vergilius duygulanmasının nedeninin acıma olduğunu, kendinin de cezalandıranlardan biri olduğunu söyler (<em>e di questi cotai son io medesmo</em>). Dante Vergilius’un sözlerinin üzerinde uyandırdığı dehşeti belli etmemek için, ya da merhamet duygularını göstermek için, birbiri ardından saygı sözleri sıralar: <em>Dimmi, maestro mio, dimmi, segnore</em> (<em>Ustam, efendim söyle bana</em>). İç çekmeler, acı dolu sessiz iç çekmeler, havayı titretir; Vergilius Hıristiyanlıktan önce ölenlerin Cehennemine geldiklerini anlatır. Dört uzun gölge Vergilius’u selamlar; yüzlerinde ne hüzün vardır ne de mutluluk; bunlar Homeros, Horatius, Ovidius ve Lucanus’dur. Homeros’un sağ elinde epik şiirin önde gelen ustası olduğunu simgeleyen bir kılıç vardır. Ünlü ruhlar Dante’yi kendilerinden biriymiş gibi onurlandırırlar ve ebedi ikametgâhlarına götürürler. Burası yedi kat yüksek duvarlarla (felsefenin yedi bölümü ya da üç düşünsel ve dört törel erdem), içi su dolu derin bir çukurla (dünya malı ya da iyi konuşma sanatı) çevrili bir şatodur. Su dolu çukuru sanki kuru toprakmışcasına rahatça geçerler. Şatoda yaşayanlar yetkin kimselerdir; çok az konuşurlar ve konuştukları zaman da seslerini yükseltmezler, bakışları ağırbaşlı ve durgundur. Şatonun bahçesinde yeşili gizemli bir çimenlik vardır; Dante yüksek bir yerden aşağıda klasik çağ ve Tevrat’ta adı geçen önemli kişilerle bazı Müslümanlar görür (<em>Averois, che’l gran comento feo</em>). Aralarında birinin öyle bir özelliği vardır ki onu unutulmaz kılar (<em>Cesare armato, con li occhi grifagni</em>) (<em>…bir de silahı alev alev gözleri Ceasar’ı tanıdım içlerinde</em>) bir başkası yücelten bir yalnızlık içindedir (<em>e solo, in parte, vidi’l Saladino</em>) (…<em>tek başına bir kenarda duran Salahaddin’i gördüm</em>.), hepsi de umutsuz bir istek içinde yaşarlar: Acı çekmezler ama Tanrı tarafında dışlandıklarının bilincindedirler. Kanto etkileyici olmaktan çok bilgilendirmek için sıralanmış bir özel isimler kataloğuyla son bulur.</p>

  <p>İbrahim Baba (<em>Luka,</em> 16, 22) olarak da anılan Babalar Limbo’su kavramı ile vaftiz olmadan ölen çocukların ruhları için kullanılan Limbo kavramı, aslında Tanrıbilimde sık kullanılan kavramlar, erdemli çoktanrıcıları böyle bir yerde ya da yerlerde konuk etmek ise, Francesco Torraca’ya göre, Dante’nin icadı. Ozan kargaşa içinde yaşanan çağların korkunçluğunu azaltmak için kurtuluşu Roma tarihinde aramış. Klasik zamanları onurlandırmak istemiş ama –yorum Guido Vitali’nin– bu konuyu fazla üstelemenin öğretisel amaçlarına ters düştüğünü anlayamamıştı. Dante inanca karşı gelerek kahramanlarını kurtaramazdı; onları gökteki Tanrı’nın kontrolünden ve bakışlarından uzak, olumsuz bir Cehennemde düşünmüştü ve gizemli sonları için acı duymuştu. Yıllar sonra imgeleminde Jüpiter göğünü canlandırırken bu sorun yeniden karşısına çıkacaktı. Boccaccio Dante’nin <em>Cehennem</em>’in VII. ve VIII. kantolarını kaleme aldığı sıralarda sürgüne gönderilince yazılarına uzun bir ara vermiş olacabileceğine değiniyor. Bu olgu doğru olabilir, <em>Io, seguitando ch’assai prima</em> dizesinde zaten böyle bir dokundurma var, ancak şato kantosu ve onu izleyen kantolar arasında bu olgunun neden olabileceği başkalaşmaların ötesinde başkalaşmalar olduğu da su götürmez bir gerçek. Dante V. Kantoda Francesca di Rimini’yi ölümsüzmüş gibi konuşturuyor, bu hileyi daha önce düşünmüş olsaydı bir önceki kantoda Aristoteles’in, Herakleitos’un, Orfeus’un ağzına kimbilir ne sözcükler yakıştırırdı. Suskunluğu, bilerek veya bilmeyerek, dehşeti çoğaltıyor ve yarattığı sahneye daha bir uygun düşüyor. Benedetto Croce şöyle bir not düşmüş: “Soylular şatosunda, büyükler ve bilgeler arasında coşkulu şiirselliğin yerini yalın bilgilendirme alıyor. Hayranlık, saygı, melankoli gibi duygular yalnızca hissettiriliyor, açıkça dile getirilmiyor” (<em>La poesia di Dante</em>, 1920). Kimi yorumcular ortaçağ yapımı şato ile klasik çağda yaşamış konukları arasında bir çelişki olduğuna değinirler. Bu karışıklık veya yanılgı o çağ resimlerinde sık rastlanan bir özellik ama hiç kuşkusuz sahnenin düşşel tadını daha da arttırıyor.</p>

  <p>Dante IV. Kantoyu yazarken bir dizi durumlar tezgahlamak zorunda kalmış olmalı, karşılaştığı zorlukların kimileri dinle ilgili. Sadık bir <em>Aeneis</em> okuru olarak ölüleri Elysium’da ya da neşeli kırların bir tür ortaçağ çeşitlemesi olan yeşilliklerde düşlüyor. <em>In luogo aperto, luminoso e alto</em> (<em>…açıklık aydınlık, yüksek bir yerde…</em>) dizesinde <em>largior hic campos aether</em> (…<em>Karşıdaki yemyeşil çayırda</em>…) Aineias’in arkadaşlarını gördüğü tepeye hatırlatma yapılıyor sanki. Dante inaklara ters düşmemek için soylular şatosunu Cehennem’e yerleştirmek zorunda kalmış olmalı. Mario Rossi kantonun içsel uyuşmazlığını, kimi çelişkilerin kökenini biçimselle şiirsel, cenneti sezinlemekle ürkütücü yargı arasındaki bu çekişmede buluyor. Dante kantonun bir dizesinde iç çekmelerin sonsuz havayı titrettiğini, başka bir dizede yüzlerde ne mutluluk ne de hüzün olmadığını söylüyor. Bu dizeleri yazdığı sırada ozanın imgelem yetisi henüz tam olgunluğa erişmemiş. Şatonun ve oradaki konukların, ya da tutsakların, dehşet verici görüntülerini ozanın bu görece beceriksizliğine borçluyuz. Bu dingin uzamda mumyalar müzesini andıran bir hüzün var: Silahlarını kuşanmış avare Caesare; babasının yanında sonsuza kadar oturan Lavinia; bugünün, dünün ve tüm diğer günlerin aynı olduğu bilinci, yarının da dünün ve bugünün aynı olacağı inancı… Dante <em>Araf</em>’ın bir pasajında <em>Cehennem</em>’de oldukları için şiir yazmaları yasaklanan ozan ruhların sonsuzluğu biraz olsun doldurmak için aralarında yazın üzerine tartıştıklarını söylüyor.<a class="footnoteref" href="../Text/notlar.xhtml#n012" id="ref2">2</a></p>

  <p>Şatoyu dehşet verici kılan teknik nedenlerin, yani sözel nedenlerin hangileri olduğunu saptadıktan sonra şimdi de özel nedenlere değinelim. Bir Tanrıbilimciye sorulacak olsa şatonun ürkütücü olmasına neden olarak Tanrı’nın orada hazır ve nazır olmamasını gösterecektir. Belki de dünyevi utkuların boş olduğunu anlatan şu üçlükle aynı görüşte olduğunu itiraf eder:</p>

  <div class="poem">
    <p><em>Non e il mondan romore altro ch’un fiato</em></p>

    <p><em>Di vento, ch’or vien quinci e or vien quindi</em></p>

    <p><em>E muta nome perché muta lato</em></p>

    <p class="extract">[Dünyada ün denilen, tıpkı bir esinti,</p>

    <p>bir o yandan eser, bir bu yandan gelir,</p>

    <p>yönü değiştikçe adı da değişir]</p>
  </div>

  <p>Ben bir başka özel neden ileri sürmek istiyorum. <em>Komedya</em>’nın bu bölümünde Homeros, Horatius, Oridius ve Lucanus Dante’nin bir yansıması, çünkü ozan kendisinin de, hem davranışları hem de gücü açısından, bu yüce kişilerden geri kalmadığının bilincinde. Dante hem kendi gözünde hem de büyük bir olasılıkla başkalarının gözünde onların dengi: ünlü bir ozan. Dante’yi meclislerine kabul edenler saygın gölgeler:</p>

  <div class="poem">
    <p><em>Ch’e si mi fecer della loro schiera</em></p>

    <p><em>Si ch’io fui sesto tra cotanto senno</em></p>

    <p class="extract">[beni daha da onurlandırdılar</p>

    <p>çünkü aralarına çağırdılar,</p>

    <p>bilgeler topluluğunun altıncısı kıldılar]</p>
  </div>

  <p>Bunlar daha Dante’nin düşünün başlangıcındaki, henüz düşü görenden kopmamış figürler. Hiç durmadan yazından söz ediyorlar (başka neden söz edebilirler ki!), <em>Iliada</em>’yı veya <em>Farsalia</em>’yı okumuşlar, ya da <em>Komedya</em>’yı yazıyorlar. Sanatlarını icra etmede ustalar ama cehenneme gitmekten kurtulamamışlar çünkü Beatrice onları unutmuş.</p>
</body>
</html>
