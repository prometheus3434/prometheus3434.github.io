<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><big>S</big>HAKESPEARE’İN <big>B</big>ELLEĞİ</h1>

  <p class="nonindent">Kendilerini Goethe’nin, Edda’ların ve Nibelungen’in son destanlarına adamış fanatikler vardır, benim yazgımsa Shakespeare’di. Hâlâ da öyle ama tek bir kişiden, yakın tarihte Pretoria’da ölen Daniel Thorpe’dan başkasının anlayamayacağı bir anlamda. Anlayabilecek birisi daha var ama onun yüzünü hiç görmedim.</p>

  <p>Adım Hermann Soergel. Meraklı okurlar belki yazdığım “Shakespeare Kronolojisi”ne bir göz atmışlardır. Bir ara, Shakespere’in metinlerinin iyi anlaşılması için böyle bir çalışmanın gerekli olduğunu düşünmüştüm; kitap birkaç dile de çevrildi, İspanyolca da bu dillerden biri. Bu arada, Theobald’ın 1734’te yayımladığı eleştiri kitabına sıkıştırdığı ve sonradan tartışılmaz kural haline gelen bazı eklerin neden olduğu bitip tükenmek bilmeyen polemikleri çağrıştırmadan edemeyeceğim. Artık geçmişte kalan o sayfalardaki saygısız üslûp, bugün beni şaşırtıyor. Ayrıca 1914’te, Helenist ve dramaturg George Chapman’ın Homeros versiyonları için bulduğu, belki de ayrımında olmadan İngilizceyi özgün (<em>Urprung</em>) Anglosakson kaynaklarına geri götüren bileşik sözcükler üzerine bir çalışma yapmıştım, ama bu çalışmamı yayımlatmadım. Şimdilerde unuttuğum Chapman’ın sesinin, bir gün bana yabancı gelmeyeceğini hiç düşünmemiştim… Sanırım bir de adlarımın baş harfleriyle imzalanmış bir broşür çıkardım, kendi yazınsal özgeçmişim üzerine. Kardeşim Otto Julius’un 1917’de batı cephesinde şehit olduğunu unutmak için kaleme aldığım bir Macbeth versiyonunu bu listeye eklemek ne kadar doğru olur bilmem. İngilizce’de –biri Almanca’dan biri de Latince’den gelen– incelik ve kalınlığa göre iki ses olduğunu anlayınca o yazıyı bitirmemiştim. Bizim Almancamız, tüm müzikalliğine karşın, tek bir ses perdesiyle yetinmek zorunda.</p>

  <p>Daniel Thorpe’un adını daha önce de andım. Beni onunla bir Shakespeare kongresinde Binbaşı Barklay tanıştırdı. Yeri ve tarihi söylemeyeceğim, bu tür kesin açıklamaların aslında daha beter belirsizlik yarattığını çok iyi biliyorum.</p>

  <p>Bana çarpıcı gelen Daniel Thorpe’un yüzünden çok (yarı körlüğüm zaten yüzünü unutmama yardımcı oluyor) ilk bakışta göze batan mutsuzluğu olmuştu. İnsan yaşlandıkça birçok konuda yapmacık davranarak kendini olduğundan başka gösterebilir ama mutluluk konusunda, asla. Daniel Thorpe çevresine neredeyse melankolik bir koku yayıyordu.</p>

  <p>Uzun süren bir toplantıdan sonra akşam kendimizi bir barda bulduk. İngiltere’de olduğumuzu daha da bir iyi duyumsamak için –zaten İngiltere’de olduğumuzu biliyorduk– büyük çelik kadehlerde ılık kara biraları gövdeye indiriyorduk.</p>

  <p>“Punjab’da,” dedi binbaşı, “bana bir dilenci göstermişlerdi. Bir İslam geleneğine göre Süleyman Peygamber’in bir yüzüğü varmış, bu yüzük aracılığıyla kuşların dilinden anlarmış. Süleyman Peygamber’in yüzüğünün bu dilencide olduğu herkesçe biliniyormuş. Yüzük öyle değerli, öyle değerliymiş ki dilenci onu bir türlü satamıyormuş. Sonunda Lahor’da Wazil Han Camiinin avlusunda ölmüş.”</p>

  <p>Chaucer’in yüzüğünün öyküsünü biliyor diye düşündüm ama bunu söyleyecek olursam Barklay’ın fıkrasının tadı kaçardı.</p>

  <p>“Ya yüzük?” diye sordum.</p>

  <p>“Bütün sihirli nesnelerin başına gelen onun da başına gelmiş, kaybolmuş. Belki de caminin bir köşesindedir şimdi, ya da hiç kuş olmayan bir yerde yaşayan bir adamın elinde.”</p>

  <p>“Belki de öyle çok kuş olan bir yerdedir ki kuşların ne dedikleri anlaşılmıyordur,” diye ekledim.</p>

  <p>“Barklay, öykünüzün uydurma olan bir yanı var,” diyerek ancak o zaman söze karıştı Daniel Thorpe. İkimize de bakmadan, ortadan söyledi bu sözleri. İngilizceyi kendine özgü bir aksanla konuşuyordu. Uzun süre Doğu’da kalmış olduğu için böyle konuştuğunu düşündüm.</p>

  <p>“Doğru, hem uydurma hem de değil,” diye ekledi Thorpe. “Öyle şeyler vardır ki değerleri çok yüksek olduğu için hiçbir zaman satılamazlar.”</p>

  <p>Daniel Thorpe’un konuşurken kullandığı sözcüklerden çok, söylediklerine inanmış hali etkiledi beni. Başka bir şey daha söyleyeceğini sanıyorduk, ama birden pişman olmuş gibi susuverdi. Barklay veda etti. Thorpe’le ben de otele döndük. Oldukça geç bir saatti ama Daniel Thorpe odasında sohbetimizi sürdürmemizi önerdi. Birkaç beylik sözden sonra şöyle dedi:</p>

  <p>“Size Kral’ın yüzüğünü sunuyorum. Tabii ki mecazi anlamda, ama size sunduğum şey en az o yüzük kadar olağanüstü. Shakespeare’in belleğini sunuyorum size, ta en eski çocukluk günlerinden 1616 yılı Nisan ayının başlarına kadar.”</p>

  <p>Ağzımı açıp tek bir söz söyleyemedim. Sanki bana denizleri sunuyorlardı.</p>

  <p>Thorpe konuşmasını sürdürdü.</p>

  <p>“Hayır, bir sahtekâr değilim. Deli hiç değil. Sizden söyleyeceklerimi dinlemeden yorum yapmamanızı rica ediyorum. Binbaşı size doktor olduğumu, daha doğrusu bir zamanlar doktorluk yaptığımı söylemiştir. Öyküm kısa. Doğuda, bir hastahanede, sabaha karşı başlıyor. Tam tarih önemli değil. İki kurşunla yaralanan rütbesiz bir asker, Adam Clay, ölmeden hemen önce son soluğunu tutarak bana değerli bir bellek armağan edeceğini söyledi. Yüksek ateş, can çekişiyor olmak kişinin düş gücünü harekete geçirir, söylediklerine inanmadım ama teklifi kabul ettim. Savaş görmüş bir insana hiçbir şey tuhaf gelmez. Bu armağanı hangi koşullarda verebileceğini söyleyecek kadar ömrü kalmıştı ancak. Koşul şuydu: Belleğe sahip olan yüksek sesle sunacak, alacak olan kişi, yine yüksek sesle, kabul ettiğini söyleyecek. Belleği bir kez veren bir daha geri alamıyor.”</p>

  <p>Askerin adı ve acıklı alışveriş sahnesi bana kelimenin tam anlamıyla bir kötü yazın örneği gibi geldi.</p>

  <p>Biraz utanarak sordum:</p>

  <p>“Shakespeare’in belleği şimdi sizde mi?”</p>

  <p>“Hâlâ iki belleğim var. Kendi belleğim ve Shakespeare’inki, bu ikincisi de yarı yarıya benim sayılır. Daha doğrusu bu iki bellek beni teslim aldı. Öyle bir bölge var ki iki bellek birbirlerine karışıyor. Bir kadın yüzü var, hangi yüzyıla ait bilmiyorum.”</p>

  <p>O zaman sordum:</p>

  <p>“Shakespeare’in belleğiyle ne yaptınız?”</p>

  <p>Bir an sustu. Sonra:</p>

  <p>“Eleştirmenlerin küçümsedikleri biyografik bir roman yazdım, A.B.D.’de ve sömürgelerdeki satışlar az çok para kazandırdı. Sanırım hepsi bu kadar. Sizi uyarmıştım, işi az parası çok görevler benim uzmanlık alanıma girmez. Hâlâ yanıtınızı bekliyorum.”</p>

  <p>Düşünmeye başladım. Alışılmışın dışında ama az renkli yaşamımı Shakespeare’i aramakla geçirmemiş miydim? Bu uzun günün sonuna yaklaşırken onunla buluşmayı hak etmemiş miydim?</p>

  <p>Her sözcüğün üstüne basa basa dedim ki:</p>

  <p>“Shakespeare’in belleğini kabul ediyorum.”</p>

  <p>Kuşkusuz o anda bana birşeyler oldu ama hemen ne olduğunu anlamadım.</p>

  <p>Sanki bir yorgunluk duyumsadım, belki de öyle olduğunu sandım.</p>

  <p>Thorpe’un söylediklerini iyice anımsıyorum.</p>

  <p>“Bellek artık bilincinizde, ama açığa çıkarmak gerek. Uykuda, uyanıkken, bir kitabın sayfalarını çevirirken ya da bir köşeyi dönerken ortaya çıkıverecek. Sabırsızlanmayın, kendi kendinize anılar uydurmaya kalkmayın. Herhangi bir rastlantı belleği ortaya çıkarmaya yardımcı olabilir, ama geciktirebilir de. Ben unuttukça siz anımsayacaksınız. Size belli bir süre veremiyorum.”</p>

  <p>Gecenin geri kalan saatlerini Shylock’un yapısını tartışmakla geçirdik. Shakespeare’in Yahudilerle kişisel ilişkisi olup olmadığını sormaktan çekindim. Thorpe’un onu denediğimi sanmasını istemiyordum. Düşüncelerinin benimkiler kadar akademik ve geleneksel olduğunu gözlemledim. Bu bulgu beni rahatlattı mı yoksa endişelendirdi mi, bilemiyorum.</p>

  <p>Bir gece önce uyumamış olduğum halde o gece de neredeyse hiç gözümü kırpmadım. Sık sık olduğu gibi bir korkak olduğumu düşündüm. Düş kırıklığına uğramaktan korktuğum için cömertçe umutlara kapılmadım. Daha çok Thorpe’un armağanın aldatıcı olduğunu düşünmek istedim ama ne yapsam Umut’un içime yerleşmesine karşı koyamadım. Shakespeare benim olacaktı, ne aşkta, ne dostlukta ne de nefrette kimsenin kimseye ait olmayacağı kadar. Bir anlamda ben Shakespeare olacaktım. Ne o trajedileri ne de o zor soneleri ben yazmayacaktım ama cadıları, ki İskandinav Yazgı Tanrıları onlar, yaratırken nereden esinlendiğini anımsayacaktım, bir de şu satırları nasıl yazdığımı:</p>

  <div class="poem">
    <p><em>And shake the yoke of inauspicious stars</em></p>

    <p><em>From this worldweary flesh</em>.</p>
  </div>

  <p>Anne Hathaway’i de tıpkı yıllar önce Lübek’te bir evde bana seviyi öğreten o olgun kadını anımsadığım gibi anımsayacaktım. (O kadını gözümün önüne getirmeye çalıştım, tüm çabama karşın yalnız sarı duvar kağıtları ve pencereden gelen ışığı canlandırabildim imgelemimde. Bu ilk başarısızlık diğerlerinin habercisi olacaktı.)</p>

  <p>Ben, bu olağanüstü belleğin imgelerinin görsel olmasını dilemiştim. Öyle olmadı. Birkaç gün sonra aynanın karşısında tıraş olurken ağzımdan beni şaşırtan bazı sözcükler çıktı. Sonradan bir meslektaşım bu sözlerin Chaucer’in ‘abece’sine ait olduğunu gösterdi. Bir gün öğleden sonra British Museum’dan çıkarken hiç duymadığım yalın bir ezgiyi çalmaya başladım ıslıkla.</p>

  <p>Okur, bazı parlak metaforları bir yana bırakacak olursak, bu ilk açığa vurmalardaki ortak özelliklerden belleğin görselden çok işitsel olduğunu ayrımsamıştır herhalde.</p>

  <p>De Quincey insan beyninin bir <em>palimpseste</em> olduğunu söyler. Her yeni yazı bir önceki yazının üstünü örter, sonra da bir sonraki yazı ile örtülür; ama güçlü bir bellek, eğer böyle olmasını gerektiren bir dürtü varsa, herhangi bir izlenimi, bir anlık bir izlenim bile olsa, küller arasından bulup çıkartabilir. Vasiyetnamesine bakılacak olursa Shakespeare’in evinde tek bir kitap, bir İncil bile, yokmuş, ama hangi kitapları okuduğu herkesçe biliniyor; Chaucer, Gower, Spencer, Christopher Marlowe. Holinshed’in <em>İngiltere, İskoçya ve İrlanda Kronikleri</em>, Florio’nun Montaigne çevirisi, North’un Plutarkhos’tan çevirdiği <em>Soylu Yunan ve Romalıların Yaşamları</em>. Yavaş yavaş Shakespeare’in belleğine sahip oluyordum, aradığım dürtü eski ciltleri okumakmış, yani yeniden okumakmış demek istiyorum. En dokunaklı yapıtları olan soneleri de okudum yeniden. Bazen bir, bazen birçok açıklamayla karşılaştım. Güzel bir dize insanı onu yüksek sesle okumaya zorluyordu; birkaç gün içinde onaltıncı yüzyılın kaba “r”lerini ve açık ünlülerini yeniden söyleyebilir oldum.</p>

  <p><em>Zeitschrift für germanische Philologie</em>’deki yazımda 127. sonenin Yenilmez Ordu’nun unutulmaz yenilgisine değindiğini yazdım. Ancak Samuel Butler’in bu tezi 1899’da ortaya attığını anımsayamamıştım.</p>

  <p>Stanford-on-Avon’a gidişim beklediğim gibi verimsiz oldu.</p>

  <p>Daha sonraları, giderek düşlerimde değişiklikler oldu. De Quincey’ninkiler gibi gözkamaştırıcı karabasanlar değildi benim düşlerim, ne de ustası Jean Paul’ünkiler gibi acımasız alegorik düşlerdi. Tanımadığım yüzler, bilmediğim odalar doldurdu gecelerimi. Düşümde gördüğüm ilk tanıdık yüz Chapman’ın yüzü oldu; sonra Ben Jonson’unki ve hiçbir özgeçmişinde adı anılmayan ama Shakespeare’in sık görüştüğü bir komşusunun yüzüydü.</p>

  <p>Evinde ansiklopedisi olan bir kişi o ansiklopedinin her satırını, her paragrafını, her sayfasını, her gravürünü bilir diye bir şey yok, o ansiklopediyi edinmiş olmakla yalnızca bütün bunları tanımak fırsatını elde etmiştir. Bu olgu soyut, içeriği alfabetik sıraya göre hazırlanmış, kullanışı kolay bir şey için geçerliyse; bir ölünün büyüleyici belleği gibi soyut ve değişken, <em>ondoyant et divers</em> bir şey için varın siz düşünün ne anlama gelebileceğini.</p>

  <p>Hiç kimse tüm geçmişini bir anda kucaklayamaz. Bildiğim kadarıyla ne Shakespeare’e, ne de onun yarı mirasçısı sayılacak bana böyle bir ayrıcalık tanınmış değil. İnsan belleği anıların toplamı değildir, bir sürü dağınık olasılıklardan oluşur. Yanılmıyorsam Ermiş Augustin bir yerde belleğin saraylarından ve mağaralarından söz eder. İkinci metafor bence daha doğru. İşte ben, bu mağaralara girdim.</p>

  <p>Hepimizin belleğinde olduğu gibi Shakespeare’in belleğinde de isteyerek reddettiği karanlık bölgeler vardı. Biraz yüzüm kızararak, Ben Jonson’un ona Latince ve Yunanca altı ölçülü dizeler okuttuğunu, Shakespeare’in kulağının, hiçbir kulakla kıyaslanamaz o müthiş kulağının, onu bol bol yanılttığını ve arkadaşlarının alaylarına neden olduğunu anımsadım.</p>

  <p>İnsanlığın günlük deneyimlerinin ötesinde, kimi zaman mutlu, kimi zaman iç karartıcı durumlar yaşadım. Uzun ve zorlu bir yalnızlık, nasıl olduğunu anlamadan beni bu tansığı uysalca kabullenmeye hazırlamıştı.</p>

  <p>Otuz güne yakın bir süre sonra, ölünün belleği bende canlanmaya başladı. Tuhaf bir mutluluk içinde bir hafta kendimi Shakespeare sandım. Yapıtları benim için yenilendi. Shakespeare için ayın aydan çok Diana olduğunu, Diana’dan çok o karanlık ve uzatılan sözcük, <em>moon</em>, olduğunu biliyordum artık. Bir başka bulguyu daha not düştüm: Shakespeare’in belirgin dikkatsizliklerini, hani Hugo’nun övgüyle söz ettiği o <em>absence dans l’infini</em>, bilerek yapılan dikkatsizlikleri. Shakespeare sahnenin içten olması, fazla üzerinde oynanmış ve yapay görünmemesi (<em>nicht allzu glatt und gekünstelt</em>) için bu dikkatsizliklere aldırış etmiyordu ya da bile bile araya sokuşturuyordu. Yine bu nedenle karmaşık eğretilemeler kullanmıştı:</p>

  <div class="poem">
    <p class="center"><em>my way of life</em></p>

    <p class="center"><em>Is fall’n into the sear, the yellow leaf</em>.</p>
  </div>

  <p>Bir sabah onun belleğinin derinliklerinde bir suçun saklandığını ayrımsadım. Ne tür bir suç olduğunu tanımlamaya kalkışmadım; Shakespeare bu işi zaten yapmıştı. Burada salt suçun sapıklıkla bir ilgisi olmadığını söylemem yeterli.</p>

  <p>Anladım ki insan ruhunun üç yetisi, bellek, anlayış ve istenç, Skolastiklerin uydurması değil. Shakespeare’in belleği Shakespeare’in yaşadığı durumlarından başka ne hatırlatabilirdi ki bana. Bu durumların ozana özgü olmadığı meydanda; asıl önemli olan bu temelsiz verilerle yapıtını gerçekleştirmiş olması.</p>

  <p>Ben de, ilk başta, safça Thorpe’un yaptığı gibi bir özgeçmiş yazmayı düşündüm. Çok geçmeden bu yazın türünün bende olmayan özel bir yazarlık yetisi gerektirdiğini anladım. Öykü anlatmayı bilmem ben. Shakespeare’inkinden çok daha olağanüstü olan kendi öykümü bile doğru dürüst anlatamam. Üstelik böyle bir kitap ne işe yarardı ki. Rastlantılar veya yazgı Shakespeare’in karşısına her insanın bildiği türden önemsiz, korkunç şeyler çıkarmış. O bunları öykülere, o düşleri kuran renksiz adamdan çok daha canlı, birçok kuşağın dillerinden düşürmeyecekleri dizelere, sözlü müziğe dönüştürmeyi başarmış. Bu ağı çözmek, kulenin dibini mayınlamak, <em>Macbeth</em>’in sesini ve öfkesini belgesel bir özgeçmişe veya gerçekçi bir romana indirgemek ne işe yarar?</p>

  <p>Bilindiği gibi Almanya’nın resmi tapınç simgesi Goethe’dir. Biraz da nostaljiyle sahiplendiğimiz Shakespeare kültü daha mahrem bir tapınma biçimi. (İngiltere’de, İngilizlere çok uzak düşen Shakespeare, resmi tapınç simgesi; İngiltere’nin baş kitabı ise İncil.)</p>

  <p>Serüvenin ilk evresinde Shakespeare olmaktan mutluluk duyuyordum. Daha sonraları içimde bir eziklik, bir korku başgösterdi. Başlangıçta iki bellek birbirlerinin sularında yelken açmıyorlardı. Zamanla Shakespeare’in coşkulu nehri benim alçak gönüllü dere yatağımı tehdit etmeye, dahası yok etmeye başladı. Ürkerek ana dilimi unutmaya başladığımı sezdim. Kişisel kimlik gücünü bellekten aldığına göre aklımı yitirmekten korktum.</p>

  <p>Arkadaşlarım beni görmeye geldiklerinde nasıl oluyor da bir cehennem hayatı yaşadığımı fark etmiyorlardı, şaşıyordum.</p>

  <p>Çevremdeki günlük olayları anlamamaya başladım (<em>die alltagliche Umwelt</em>). Bir sabah kocaman demirler, tahtalar ve camlar arasında yolumu şaşırdım. Sirenler ve bağrışmalar karşısında afallamış kalmıştım. Bremen tren istasyonundaki vagonları ve lokomotifleri tanımam epey zaman aldı.</p>

  <p>Yıllar geçtikçe bütün insanlar belleklerinin artan yükünü taşımak zorunda kalırlar. Bense zaman zaman birbirine karışan iki belleğin ağırlığı altında, aralarında bir türlü iletişim kuramayan kendi belleğim ve öbürü, eziliyorum.</p>

  <p>Her şey kendi varlığında korunmak ister diye yazmış Spinoza. Taş taş olmak ister, kaplan kaplan olmak, ben de yeniden Hermann Soergel olmak istiyordum.</p>

  <p>Shakespeare’in belleğinden kurtulmaya ne zaman karar verdiğimi anımsamıyorum. En kolay yöntemi seçtim. Rastgele telefon numaraları çevirdim. Çocuk ve kadın sesleri yanıtlıyordu hep. Onlara saygısızlık etmemem gerektiğini düşündüm. Sonunda kültürlü bir erkek sesi çıktı karşıma. Sordum:</p>

  <p>“Shakespeare’in belleğini ister misin? Sana önerdiğim çok ciddi ve tehlikeli bir şey. İyi düşün.”</p>

  <p>Sözlerime pek inanmamış görünen bir ses yanıt verdi:</p>

  <p>“Tehlikeyi göze alıyorum. Shakespeare’in belleğini kabul ediyorum.”</p>

  <p>Bu armağanın ne koşullarda verildiğini anlattım. Tuhaf bir şekilde, bir yandan yazabileceğim ama bana yasaklanan kitabın özlemini çekiyordum, bir yandan da içimdeki konuğun, hayaletin, hiçbir zaman peşimi bırakmamasından korkuyordum.</p>

  <p>Almacı yerine koydum ve umutla şu sözleri yineledim:</p>

  <p><em>Simply the thing I am shall make me live</em>.</p>

  <p>Bir zamanlar o eski belleği uyandırmak için yöntemler aramıştım, usumdan silmek için başka yöntemler bulmam gerekti. Denediğim birçok yöntemden biri Swedenborg’un asi öğrencisi William Blake’in mitolojisini incelemek oldu. Karmaşık olmaktan öte, zor olduğunu anladım.</p>

  <p>Ne bu, ne de diğer yollar işe yaradı, hepsi beni Shakespeare’e götürüyordu.</p>

  <p>Sonunda beklemem gereken zamanı dolduracak tek çareyi buldum: Gerçek engin müzik, Bach.</p>

  <p class="extract1">P.S. 1924 - Herkes gibi sıradan bir insanım ben de. Uyanıkken bilgi fişleri dolduran, önemsiz, bilgece yazılar yazan bir ordinaryüs profesör, Hermann Soergel, ama bazı geceler sabaha karşı düş gören öbürü. Zaman zaman küçücük, anlık, belki de otantik anılar beni gafil avlıyor.</p>
</body>
</html>
