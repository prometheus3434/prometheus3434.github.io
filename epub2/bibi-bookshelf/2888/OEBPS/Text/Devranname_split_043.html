<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Devranname</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_41">NEVRUZ <sup class="calibre2"><a href="../Text/Devranname_split_045.html#footnote-631-393" id="footnote-631-393-backlink">[393]</a></sup></h1>

    <p class="normal">Bu hakirin, İslâmbol şehrinde gaayetle saf bir arkadaşı var idi kim, ayda yılda bir def ‘a tesâdüfen hemhâl olur, bir miktar şundan bundan konuşur idük. Din ü diyânetten bî haber, güyâ peygamber sözü işitmemiş, savm ü salât bilmez, lâkin hüsn-i niyyet sahibi bir acîb kimesnedür.</p>

    <p class="normal">Dün vakti şâmda <sup class="calibre2"><a href="../Text/Devranname_split_045.html#footnote-631-394" id="footnote-631-394-backlink">[394]</a></sup> yine ânâ tesadüf ittükte, "Aman Çelebi, kandesün? Nice zemandur seni intizâr iderim" deyû boynuma atulub, bir alay hoş güftar ile hal hatır suâl idüp, encâmında: "Vallahi Çelebi seni bu kice salmazım, berâber bir kulub' a gidüp, Nevruz aşkına şadmanlık ideceğüz" dedi. Anın KULUB tesmiye eyledüğü bir işret mahallidür kim, bilcümle uşşak <sup class="calibre2"><a href="../Text/Devranname_split_045.html#footnote-631-395" id="footnote-631-395-backlink">[395]</a></sup> anda buluşup kalblerin birleştürürler. Ol sebepten lisan-ı Arabîde kalbin cem' i olan kulüb ile zebanzeddür <sup class="calibre2"><a href="../Text/Devranname_split_045.html#footnote-631-396" id="footnote-631-396-backlink">[396]</a></sup>. Nevruz dahi, bir nevi yılbaşı olup, Nasrâni i' tikadınca İsâ aleyhisselâm' ın tevellüdünün sene-i devriyesidür. Nasrâniyân ol gice, ulu şenlikler idüp, yeni yılı böyle istikbâl iderler. Bu gicede, eki ü şürb <sup class="calibre2"><a href="../Text/Devranname_split_045.html#footnote-631-397" id="footnote-631-397-backlink">[397]</a></sup> kumar ü zina bin dürlü denâet işlenür kim hafazanallâh... Hakir bunları bir miktâr bilmek ile berâber, bu saf arkadaşıma bir ders vireyim deyû kabul eyledüm. Beş on aded kulûb gezüb ba' dehû bir mahalde oturmağa ânı razı eyledüm.</p>

    <p class="normal">İstanbul' un meşhur çöplükleri üstünden düşe kalka yola revân olduk. Bu çöplükler arza kök salub, üstünde leş kokulu acîb nevruz çiçekleri dahi açılmış idi.</p>

    <p class="normal">Bu minvâl üzre nim kiceye dek temâm on aded kulûb dolaşub nice hayret nümâ vukuata şâhit olduk. Binlerce ter ü tâze eşcâr-ı Çam<sup class="calibre2"><a href="../Text/Devranname_split_045.html#footnote-631-398" id="footnote-631-398-backlink">[398]</a></sup> kesilüp, Nev-el Ağacı deyû arelerine rengâreng şem' alar yakılmış. Çam cesetleri tahtında bir alay serhoş erâzil, er-avret bir hâyü huy ü gulgûle ile güyâ şadmanlık iderdiler. Müskirat <sup class="calibre2"><a href="../Text/Devranname_split_045.html#footnote-631-399" id="footnote-631-399-backlink">[399]</a></sup> seyl veş <sup class="calibre2"><a href="../Text/Devranname_split_045.html#footnote-631-400" id="footnote-631-400-backlink">[400]</a></sup> akub, israf evc-i bâlâya çıkardı. Bazıları dahi Nasrâni hurâfeleri' nin kahramanı NEV-AL BABA nam kaba sakallı bir küffâr pirinin kıyâfetin pûş idüb, <sup class="calibre2"><a href="../Text/Devranname_split_045.html#footnote-631-401" id="footnote-631-401-backlink">[401]</a></sup> dürlü şaklabanlıklar iderdi. Daha nice rezâlet temâşâ eyledük kim, dil ile târif olunmaz. Beyt:</p>

    <p class="normal"><span class="ideitalik">"Nâlet ol şahsa olur irdiği dem nevruze</span></p>

    <p class="normal"><span class="ideitalik">Gide cânâ ile zevk itmeğe istavruze"</span></p>

    <p class="normal">Bunca işlerden sonra, mezkûr saf arkadaşımı münâsib bir mahalle çeküb şöyle nasihat eyledüm: Baka karındaşım. Bunca yirleri geşt ü güzâr idüp, neler neler gördük. Bunlar cümle Nasrâni âdeti olup, bâtıldır. Biz müselmânların dahi nevruzı vardur, Hazret-i Muhammed sallallahu aleyhi vesellem efendimizin müşrikler şerrinden Medine-i münevvereye hicret târihidür. Biz de ol târihin sene-i devriyesinde Allah' a hamd ü senâlar iderüz. Bunlar Müselmâna sezâ işler değüldür. Sen bilmez misin ki, Allah teâlâ kitab-ı kerîminde "Ya eyyühellezine âmenû innemel hamrü vel meysirü vel ensâbu vel ezlâmu... İlâ âhiri..." âyeti ile bunları cümle memnu kılmıştur. Dahi bir âyet-i kerîmede: "İnnehû lâ yuhibbül musrifûn" buyurup, isrâf ehlini sevmedüğün beyân eylemiştür. Ecdadımız, "Yaş kesen baş keser" deyû ağaç katl eylemenin cinâyet olduğun söylemişler, pes imdi, sen bunca olanlara razı mısın? Hakir böyle digeç, mezkûr arkadaşım; "Bre bu didüklerin Allah teâlânın emri midür? Vallahi ben bilmez idim. Mâdâme Allah böyle dimiş, ben dahi anın emrinden çıkmazım. Bunca rezâlete dahi râzı olmazım. Dimek biz bunca zemân isevîlere hizmet itmişiz. Şimden gerû din-i İslâma hizmet ideyim. Tiz ben yeniden müselmân olacağım, icâbı ne ise anı işleyelim" deyû zarılık eyledi. Biz, aman karındaşım, hâşâ ve kellâ sen zâten müselmânsın dedi isek de, ol: "Asla! Bu nevruzda ben dahi nev müslim olacağım" deyû sabit ü musır oldu <sup class="calibre2"><a href="../Text/Devranname_split_045.html#footnote-631-402" id="footnote-631-402-backlink">[402]</a></sup>.</p>

    <p class="normal">Alessabah, sadâret kaymakamı Nâdimettin selâmetullah hazretlerine bir istidâ ile müracaat eyledük. Ol devletlû dahi hemân sadr-ı âzam Süleyman Sanduki hazretlerine istidayı şöyle havâle eyledi :</p>

    <p class="normal">"Devletlû Merhâmetlû sultanım hazretleri hemân sağ olsun.</p>

    <p class="normal">Elhamdülillâhi teâlâ istidası muttasıl bu kulları şeref-i İslâm ile müşerref olup ve din-i Muhammedî kabul eden olmağla eltâf-ı aliyyelerinden mercûdur ki <sup class="calibre2"><a href="../Text/Devranname_split_045.html#footnote-631-403" id="footnote-631-403-backlink">[403]</a></sup> bu kulları biribirinden kisvebehâ ihsâniyle mesrûr <sup class="calibre2"><a href="../Text/Devranname_split_045.html#footnote-631-404" id="footnote-631-404-backlink">[404]</a></sup> buyurulmaları bâbında ferman efendimizindir.</p>

    <p class="normal">Sadr-ı âzam dahi istidânın bir kûşesine: "İzzetlû defterdar efendi, şeref-i İslâm ile müşerref olana kadîmen her ne verile gelmişse ona göre viresün" deyû bir tahrir yazub, defterdara havale eyledi. Varub, sekiz kuruş elbise parası ile bir mintan alup bu mühtedi karındaşıma giydürdük.</p>

    <p class="normal">Allah cümle gâfilleri İslâm ile böylece müşerref kılsun vesselâm...</p>
  </div>

  <div class="calibre1" id="calibre_pb_85"></div>
</body>
</html>
