<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Benim-Universitelerim</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <p class="normal">"Ama nereye gideceğim ki? Her yere gittim. Evet... Her yere gittim. Dolaşmadık yer kalmadı ve sadece kendimi yıprattım."</p>

  <p class="normal">Yere tükürdükten sonra ekledi:</p>

  <p class="normal">"Hey gidi rezil hayat! Yaşadım, yaşadım, ama ne ruhça ne de vücutça bir şey elde edemedim."</p>

  <p class="normal">Kapının yanındaki köşede dikilip sanki bir şeye kulak kabartmış gibi sustu, sonra sert bir tavırla yanıma gelip masanın kenarına ilişti:</p>

  <p class="normal">"Sana diyeceğim şu ki, Aleksey Maksimiç'im, Yakov kocaman kalbini boşu boşuna Tanrı için harcadı. Benim reddetmemle ne Tanrı, ne de Çar daha iyi olmayacaktır. Bence insanlar kendilerine öfkelenip, kendi alçakça hayatlarını reddetsinler. Gereken budur! İşte o kadar! Eh, ben ihtiyarım, bir şeyleri kaçırdım, yakında tamamen kör olacağım. Ne yazık ki öyle kardeş! Diktin mi? Haydi seninle meyhaneye gidip çay içelim."</p>

  <p class="normal">Meyhaneye giderken, karanlıkta tökezleyip omzuma tutunuyor ve mırıldanıyordu:</p>

  <p class="normal">"Şu sözümü aklında tut: İnsanlar sabredemeyip günün birinde hiddetlenecekler. Her şeyi kırıp dökmeye başlayacaklar. Sahip oldukları bütün önemsiz şeyleri yok edecekler."</p>

  <p class="normal">Meyhaneye gidemedik. Alafusovlu işçilerin kapısını koruduğu genelevin tayfalar tarafından kuşatıldığını görerek durduk. Rubtsov gözlüklerini çıkararak onaylayıcı bir tavırla:</p>

  <p class="normal">"Her bayram burada kavga dövüş çıkar!" dedi ve koruyucular arasında kendi arkadaşlarının da olduğunu gördükten sonra, derhal kavgaya karıştı. Onları kışkırtmaya ve cesaretlendirmeye başladı:</p>

  <p class="normal">"Dayan fabrika! Kurbağaları ez! Çamça balıklarını boğ! Haydi göreyim seni!"</p>

  <p class="normal">Akıllı ihtiyarın nasıl heyecanlı ve meraklı olduğunu, yumruk sallayarak, omuz darbeleriyle yere devirerek tayfalardan oluşan kalabalığı yarıp geçmesini izlemek tuhaf ve eğlenceliydi.</p>

  <p class="normal">Birbirlerine kin tutmaksızın, neşeyle, mertçe, fazla gelen güçlerini sarf etmek için dövüşüyorlardı. Koyu bir insan kütlesi fabrika işçilerini kapıya sıkıştırarak eşikte toplanmışlardı. Kapılar çatırdıyor, coşkulu haykırışlar ortalığa yayılıyordu.</p>

  <p class="normal">"Şu kel elebaşıyı dövün!"</p>

  <p class="normal">Evin çatısına tırmanan iki kişi ahenkli ve coşkulu bir sesle şarkı söylüyorlardı:</p>

  <p class="indentmetin"><span class="ideitalik">"Biz hırsız değiliz, düzenbaz değiliz,</span></p>

  <p class="indentmetin"><span class="ideitalik">eşkıya değiliz...</span></p>

  <p class="indentmetin"><span class="ideitalik">Biz tayfayız, balıkçıyız!"</span></p>

  <p class="normal">Polis düdüğünü çaldı, karanlığın içinde bakır düğmeler ışıldadı. Ayakların altındaki çamur hışırdıyor, çatıdaki şarkı devam ediyordu:</p>

  <p class="indentmetin"><span class="ideitalik">"Ağlarımızı kuru sahillere atarız</span></p>

  <p class="indentmetin"><span class="ideitalik">Tüccar evlerine, ambarlara!</span></p>

  <p class="indentmetin"><span class="ideitalik">Dur! Yerde yatan adama vurulmaz.</span></p>

  <p class="indentmetin"><span class="ideitalik">Dede! Kendini kolla!</span>"</p>

  <p class="normal">Sonra Rubtsov'u, beni, düşman ya da dost tarafından üç beş kişiyi daha karakola götürdüler. Sonbahar gecesinin yatıştırıcı karanlığı bize coşkulu bir şarkıyla eşlik etti:</p>

  <p class="indentmetin"><span class="ideitalik">"Kırk tane turna balığı tuttuk</span></p>

  <p class="indentmetin"><span class="ideitalik">Bunlardan gocuk yapacağız."</span></p>

  <p class="normal">Rubtsov sık sık burnunu çekip yere tükürerek hayranlık dolu bir tavırla:</p>

  <p class="normal">"Şu Volga boyu ahalisi ne kadar iyi," diye söyleniyordu.</p>

  <p class="normal">Sonra kulağıma eğilerek fısıldadı:</p>

  <p class="normal">"Sen uzaklaş buradan! Bir fırsatını bulup kaç! Karakolda ne işin var senin?"</p>

  <p class="normal">Ben ve peşime takılan uzun boylu bir tayfa kendimizi sokağa attık. Bir çiti aştık, sonra bir başkasını. O geceden sonra sevimli akıllı ihtiyar Nikita Rubtsov'a bir daha rastlamadım.</p>

  <p class="ortayazi">***</p>

  <p class="normal">Çevremde kimse kalmamıştı. Öğrenciler arasında ayaklanmalar başlamıştı. Bu ayaklanmaların anlamını ve gerekçesini anlamıyordum. Neşeli bir telaş görüyor, ama içindeki dramları fark edemiyor, üniversitede okuma mutluluğuna erişmek için işkenceye bile katlanılabileceğini düşünüyordum. Eğer bana:</p>

  <p class="normal">"Git, oku, ama bunun karşılığında sana pazar günleri Nikolayev Meydanı'nda sopa atacağız!" teklifinde bulunsalardı, sanırım bu şartı kabul ederdim.</p>

  <p class="normal">Semyonov'un fırınına uğradığımda fırın işçilerinin üniversiteye gidip öğrencileri dövmeye hazırlandıklarını öğrendim. Neşeli bir kızgınlıkla:</p>

  <p class="normal">"Onları dirhemlerle döveceğiz!" diyorlardı.</p>

  <p class="normal">Onlarla tartışmaya, küfürleşmeye başladım. Sonra birden öğrencileri korumak için ne arzumun ne de söyleyecek sözümün olmadığını dehşetle fark ettim.</p>

  <p class="normal">Bir hasta gibi elim ayağım tutmaz bir halde, kalbimde şiddetli bir sıkıntıyla mahzenden çıktığımı anımsıyorum.</p>

  <p class="normal">Geceleyin, Kaban Nehri kıyısında oturdum. Karanlık suya taş fırlatarak, devamlı şu üç sözcüğü kafamda tekrarlayıp durdum:</p>

  <p class="normal">"Şimdi ne yapacağım?"</p>

  <p class="normal">Can sıkıntısından keman çalmayı öğrenmeye başladım. Geceleri bekçinin ve farelerin keyfini bozarak, dükkânda kemanımı gıcırdatır, onların başının etini yerdim. Müziği seviyor ve büyük bir hevesle uğraşıyordum. Ama tiyatro orkestrasında kemancı olan öğretmenim, derste dükkândan çıktığım bir sırada benim kilitlemediğim kasanın çekmecesini açmış. Döndüğümde, onu paraları cebine tıkıştırırken buldum. Beni kapıda görünce boynunu uzattı, tıraşlı, sıkıcı suratını bana yaklaştırarak yavaşça:</p>

  <p class="normal">"Hadi, vursana!" dedi.</p>

  <p class="normal">Dudakları titriyor, anlamsız gözlerinden tuhaf bir şekilde yağlı iri gözyaşları damlıyordu.</p>

  <p class="normal">Kemancıya bir yumruk indirme isteğine kapıldım, fakat bunu yapmamak için, yumruklarımı altıma alarak yere oturdum ve paraları masaya koymasını emrettim.</p>

  <p class="normal">Ceplerini boşalttı, kapıya yöneldi fakat durarak aptalca yüksek ve korkunç bir sesle:</p>

  <p class="normal">"Bana on ruble ver!" dedi.</p>

  <p class="normal">Paraları ona verdim, ama keman çalmayı öğrenmeyi de bıraktım.</p>

  <p class="normal">Aralık ayında kendimi öldürmeye karar verdim. Bu kararımın sebebini <span class="ideitalik">Makar'ın Hayatında Bir Olay</span> adlı öykümde yazmayı denemiştim. Fakat bunu başaramadım. Öykü beceriksizce, tatsız ve iç gerçekten yoksun bir biçimde yazılmıştı. Bence, bu gerçeğin olmayışını bu öykünün iyi bir özelliği olarak kabul etmek gerekir. Olaylar gerçekti fakat sanki benim tarafımdan aydınlatılmamıştı ve sanki öykünün benimle hiçbir ilgisi yoktu. Öykünün edebi değeri bir yana, onda beni sevindiren bir şeyler var. Bu öyküyle sanki kendimi aşmıştım.</p>

  <p class="ortayazi">***</p>

  <p class="normal">Çarşıdan dört kurşunla dolu bir tabanca aldım ve kalbime isabet ettireceğimi düşünerek göğsüme ateş ettim. Ama sadece akciğerimi delik deşik etmekle kaldım. Bir ay sonra oldukça mahçup, kendimi son derece aptal hissederek yeniden fırındaki işime başladım.</p>

  <p class="normal">Fakat bu kısa sürdü. Mart ayı sonunda, fırından dükkâna geldiğimde satıcı kızların odasında Hohol'u gördüm.</p>

  <p class="normal">Pencere yanındaki bir iskemleye oturmuştu. Dalgın dalgın kalın bir sigara içiyor ve çıkan duman bulutunu dikkatle seyrediyordu. Selam vermeden:</p>

  <p class="normal">"Vaktiniz var mı?" diye sordu.</p>

  <p class="normal">"Yirmi dakika kadar."</p>

  <p class="normal">"Oturun, konuşalım."</p>

  <p class="normal">Her zamanki gibi paltosu sımsıkı ilikliydi. Sarı sakalı geniş göğsüne yayılmış, kısa kesilmiş sert saçları inatçı alnının üzerinde fırça gibi dikilmişti. Ayaklarında ağır, köylü çizmeleri vardı. Onlardan etrafa katranımsı bir koku yayılıyordu.</p>

  <p class="normal">Sakin ve alçak bir sesle konuşmaya başladı:</p>

  <p class="normal">"Pekâlâ, benim yanıma gelmek ister misiniz? Ben Volga'nın kırk beş verst aşağısındaki Krasnovidovo köyünde oturuyorum. Orada dükkânım var. Bana satışta yardımcı olursunuz. Bu iş fazla zamanınızı almaz, güzel kitaplarım var. Okumanıza yardımcı olurum. Kabul mü?"</p>

  <p class="normal">"Evet."</p>

  <p class="normal">"Cuma günü saat altıda Kurbatov iskelesine gelin ve Krasnovidovo kayığını sorun. Sahibinin adı Vasiliy Pankov'dur. Zaten ben de orada olacağım, sizi görürüm. Hoşça kalın!"</p>

  <p class="normal">Geniş elini bana uzatıp, ayağa kalktı. Diğer eliyle de koynundan gümüş bir piryol saati çıkardı ve:</p>

  <p class="normal">"Altı dakikada konuşmayı bitirdik," dedi. "Evet benim adım Mihaylo Antonov, soyadım ise Romas. İşte böyle."</p>

  <p class="normal">Arkasına dönüp bakmadan, ayaklarını sertçe basarak, ağır, dev cüsseli vücudunu kolayca taşıyarak gitti.</p>

  <p class="normal">İki gün sonra Krasnovidovo'ya doğru yola çıktım.</p>

  <p class="normal">Volga'nın buzları yeni çözülmüştü. Gri, gevşek buz parçaları bulanık suyun üstünde sallanarak birbiri ardı sıra yüzüyordu. Kayık onları geçiyor, buzlar gıcırdayarak kayığın yanına sürtünüyor, sarsıntıyla keskin kristaller halinde etrafa saçılıyor. Dalgaları kıyıya sürükleyen bir kuzey rüzgârı esiyor, güneş, buz parçalarının mavimsi cama benzeyen kenarlarından parlak, beyaz ışınlar halinde yansıyarak göz kamaştırırcasına ışıldıyor. Fıçılarla, çuvallarla, sandıklarla yüklü kayık, yelkeniyle ilerliyor. Dümeni, göğsü rengârenk kordonla işlenmiş koyun postundan ceket giymiş olan genç ve şık köylü Pankov kullanıyor. Sakin ifadeli bir yüzü, soğuk bakışlı gözleri var. Suskun bir adam ve köylüye pek benzemiyor. Kayığın burnunda, elinde bir kancayla bacaklarını aralamış bir halde Pankov'un ırgatı, üstü başı perişan köylü Kukuşkin duruyor. Üstüne bir iple bağlı eski püskü bir hırka geçirmiş, kafasına buruş buruş olmuş bir papaz şapkası takmış. Yüzünde morluklar ve hafif sıyrıklar var. Uzun kancayla buz parçalarını şuraya buraya iterken nefretle küfrediyor:</p>

  <p class="normal">"Savul! Nereye giriyorsun?"</p>

  <p class="normal">Ben Romas'ın yanında, yelkenin altındaki sandıkların üstünde oturuyordum. Alçak sesle bana:</p>

  <p class="normal">"Köylüler beni sevmezler, özellikle zengin olanları!" dedi. "Sizden de hoşlanmayacaklar."</p>

  <p class="normal">Kukuşkin, kancayı ayaklarının ucuna, enlemesine koyuyor. Yara bere içindeki yüzünü bize döndürerek, coşkuyla:</p>

  <p class="normal">"Seni en çok papaz sevmez Antoniç," diyor.</p>

  <p class="normal">Pankov:</p>

  <p class="normal">"Bu doğru," diye onaylıyor.</p>

  <p class="normal">"Sen onun, o çilli köpeğin boğazına takılmış bir kemiksin."</p>

  <p class="normal">"Ama benim dostlarım da var. Sizin de dostlarınız olacak," diyen Hohol'un sesini işitiyorum.</p>

  <p class="normal">Hava soğuk. Mart güneşi daha pek ısıtmıyor. Kıyıda çıplak ağaçların siyah dalları sallanıyor. Yer yer hendeklerde, çalılıklarda karlar, kadife parçaları gibi uzanıyor. Nehrin dört bir yanında buz parçaları, otlayan bir koyun sürüsü gibi sürükleniyor. Kendimi rüyadaymışım gibi hissediyorum.</p>

  <p class="normal">Kukuşkin piposuna tütün yerleştirirken felsefe yapıyor:</p>

  <p class="normal">"Papazın karısı değilsin, tamam, ama bir papaz görevi gereği her türlü yaratığı kitaplarda yazıldığı gibi sevmek zorundadır."</p>

  <p class="normal">Romas, alaycı bir tavırla gülümseyerek:</p>

  <p class="normal">"Kim sana dayak attı?" diye soruyor.</p>

  <p class="normal">Kukuşkin nefretle:</p>

  <p class="normal">"Birtakım karanlık iş çeviren insanlar, herhalde dolandırıcılar," dedi ve sonra gururla ekledi:</p>

  <p class="normal">"Hayır, bana topçular dayak atmıştı. Ben tek başımaydım. Hâlâ nasıl sağ kaldığımı anlayamıyorum."</p>

  <p class="normal">Pankov:</p>

  <p class="normal">"Niçin dayak attılar?" diye sordu.</p>

  <p class="normal">"Dün mü? Topçular mı?"</p>

  <p class="normal">"Evet, dün."</p>

  <p class="normal">"Evet, niçin dövdüklerini anlamak mümkün mü acaba? Bizim insanlar keçi gibi, durup dururken toslarlar. Kavga dövüşü üstlerine vazife olarak görüyorlar."</p>

  <p class="normal">Romas:</p>

  <p class="normal">"Bence seni dilin yüzünden dövmüşlerdir. Ağzına geleni söylüyorsun."</p>

  <p class="normal">"Belki de öyledir. Ben meraklı bir insanım. Her şeyi sormak isterim. Duyduğum her yeni şey beni mutlu eder."</p>

  <p class="normal">Kayığın burnu sertçe bir buz parçasına çarptı ve buzlar kayığın kenarından sürüklenerek geçti. Kukuşkin, sendeleyerek kancaya yapıştı.</p>

  <p class="normal">Pankov, onu azarladı:</p>

  <p class="normal">"Sen işine bak Stepan!"</p>

  <p class="normal">Kukuşkin buz parçalarını iterken homurdandı:</p>

  <p class="normal">"Sen benimle konuşma! Hem işimi yapıp hem de aynı anda seninle sohbet edemem."</p>

  <p class="normal">Samimiyetle tartışıyorlardı. Romas bana:</p>

  <p class="normal">"Buranın toprağı Ukrayna'dakinden daha kötü. Ama insanları daha iyi, çok yetenekli insanlar," dedi.</p>

  <p class="normal">Onu dikkatle dinliyor ve söylediklerine inanıyorum. Onun sakinliğinden, düzgün, sade ve inandırıcı konuşmasından hoşlanıyorum. Bu adamın çok şey bildiği hissediliyor ve belli ki insanları kendi ölçülerine göre değerlendiriyor. En çok da neden kendimi vurduğumu sormaması hoşuma gidiyor. Onun yerinde kim olsa bu soruyu çoktan sormuş olurdu. Ben de bu sorudan bıkmış, usanmıştım. Buna cevap vermek de zordu. Neden kendimi öldürmeye karar verdiğimi Tanrı bilir. Herhalde Hohol'e uzun ve aptalca bir yanıt verirdim. Volga o kadar güzel, özgür ve göz alıcı biçimde önümde uzanıyordu ki, bu olayı hatırlamak benim de içimden gelmiyordu.</p>

  <p class="normal">Kayık kıyı boyunca ilerliyor ve nehir, soldaki çayırlık ve kumlu sahillere kadar uzanarak, genişçe yayılıyor, suyun sahildeki çalıları sallayarak ve ıslatarak nasıl kabardığı görülüyor; çukurlukları ve hendekleri dolduran berrak ilkbahar selleri bunları karşılıyor. Güneş gülümsüyor, yuvalarını telaşla kurarken bağrışan sarı gagalı ekin kargalarının tüyleri güneş ışığında siyah çeliktenmiş gibi ışıldıyor. Kızgın güneşin altında parlak yeşil çimenler toprağı yararak güneşe doğru uzanıyor. Vücudum üşüyor, ama ruhumda sessiz bir sevinç ve parlak ümitlerin yeşeren nazik filizleri sürmeye başlıyor. Baharda yeryüzü ne güzel!</p>

  <p class="normal">Öğleye doğru Krasnovidovo'ya vardık. Yüksek ve sarp bir dağın tepesinde çatısı mavi bir kilise duruyor. Kiliseden dağın kenarlarına doğru arka arkaya güzel ve sağlam köy evleri uzanıyor. Evlerin çatılarının sarı tahtaları ve bunların simli kumaştan saman örtüleri ışıldıyor. Hepsi sade ve güzel.</p>

  <p class="normal">Vapurla geçerken kim bilir kaç kez bu köyü hayranlıkla seyrettim.</p>

  <p class="normal">Kukuşkin'le birlikte çuvalları boşaltmaya başladığımda Romas, bana çuvalları uzatarak:</p>

  <p class="normal">"Vay canına! Oldukça güçlüsün!" dedi ve bana bakmadan:</p>

  <p class="normal">"Peki göğsünüz ağrımıyor mu?" diye sordu.</p>

  <p class="normal">"Hiç ağrımıyor."</p>

  <p class="normal">Sorusundaki nezaket bana çok dokundu. Köylülerin intihar girişimimi öğrenmelerini hiç istemiyordum.</p>

  <p class="normal">Kukuşkin çene çalıyordu:</p>

  <p class="normal">"Evet güçlü, hatta gerektiğinden fazla güçlü olduğu söylenebilir. Sen hangi ilden geliyorsun delikanlı? Nijniy Novgoradlı mısın? Size ‘su içiciler' diye takılırlar. Sizin hakkınızda söylenmiş başka sözler de vardır."</p>

  <p class="normal">Gümüşi ışıltılar saçan dereciklerin arasından, uzun boylu, kuru, yalınayak bir köylü yumuşak killi toprağa basarak geniş adımlarla dağdan aşağı kayarak ve sendeleyerek yürüyordu. Üzerinde sadece bir gömlek ve don vardı. Sakalı kıvırcıktı ve gür, kızılımsı saçları başında bir şapka gibi duruyordu.</p>

  <p class="normal">Kıyıya yaklaşınca yumuşak ve yüksek bir sesle:</p>

  <p class="normal">"Hoş geldiniz," dedi.</p>

  <p class="normal">Etrafa göz gezdirdi, kalın bir sırığı, sonra bir başkasını kaldırıp uçlarını kayığın kenarına yasladı. Çevik bir hareketle kayığa atlayıp emretti:</p>

  <p class="normal">"Kayığın kenarından kaymamaları için ayaklarınızla sırıkların ucuna yaslanın ve fıçıları alın. Delikanlı buraya gel, yardım et."</p>

  <p class="normal">Resmi yapılacak kadar yakışıklı ve görünüşe bakılırsa oldukça güçlüydü. Düz, iri burunlu kırmızı yüzünde maviye çalan gözleri sert ışıltılar saçıyordu.</p>

  <p class="normal">Romas:</p>

  <p class="normal">"Üşüteceksin İzot," dedi.</p>

  <p class="normal">"Ben mi? Korkma, üşütmem."</p>

  <p class="normal">Bir petrol fıçısını, yuvarlayarak kıyıya çıkardık. İzot beni tepeden tırnağa süzerek:</p>

  <p class="normal">"Satıcı mısın?" diye sordu.</p>

  <p class="normal">Kukuşkin:</p>

  <p class="normal">"Onunla bir güreş et bakalım," dedi.</p>

  <p class="normal">"Aa, yine mi senin yüzünü dağıttılar?"</p>

  <p class="normal">"Onlara ne yapmalı?"</p>

  <p class="normal">"Kim onlar?"</p>

  <p class="normal">"Dayak atanlar."</p>

  <p class="normal">İzot içini çekerek:</p>

  <p class="normal">"Eh, sen de!" dedi ve Romas'a döndü:</p>

  <p class="normal">"Arabalar şimdi aşağı inerler. Ben uzaktan sizin gelişinizi izledim. Sen git Antoniç. Ben burayla meşgul olurum."</p>

  <p class="normal">Bu adamın Romas'a dostça davrandığı, ona özen gösterdiği açıkça görülüyordu. Hatta Romas ondan on yaş daha büyük olmasına rağmen, onu koruyucu bir tavrı da vardı.</p>

  <p class="normal">Yarım saat sonra yeni bir köy evinin temiz ve rahat bir odasında oturuyordum. Duvarlarda hâlâ katran ve kıtık kokusu vardı. Canlı, keskin bakışlı bir kadın öğle yemeği için sofrayı kuruyor, Hohol bavuldan çıkardığı kitapları ocağın yanındaki rafa koyuyordu.</p>

  <p class="normal">Bana dönerek:</p>

  <p class="normal">"Sizin odanız çatıda," dedi.</p>

  <p class="normal">Çatının penceresinden köyün bir kısmı ve bizim evin karşısındaki vadi görülüyor, vadideki çalılıkların arasında hamamların çatıları göze çarpıyordu. Vadinin ötesindeki bahçeler ve siyah tarlalar yumuşak kıvrımlar halinde ormanın lacivert sırtlarına, ufka kadar uzayıp gidiyordu. Maviler bürünmüş bir köylü, hamamın çatısında ata biner gibi oturmuş, bir elinde balta tutuyor, diğer elini de alnına yaslamış, aşağıda uzanan Volga'yı seyrediyordu. Arabanın tekerlekleri gıcırdıyor, bir inek uzun uzun böğürüyor, derecikler gürültüyle şırıldıyordu. Bir evin avlu kapısından baştan aşağı siyahlara bürünmüş yaşlı bir kadın çıktı ve kapıya dönerek sert ve yüksek sesle:</p>

  <p class="normal">"Geberin e'mi!" diye bağırdı.</p>

  <p class="normal">Dereciğin yolunu taş ve çamurla kesmeye çalışan iki oğlan, ihtiyar kadının sesini duyunca rüzgâr hızıyla fırlayıp kaçtılar. İhtiyar kadın ise yerden bir odun parçası alıp üstüne tükürdü ve dereye fırlatıp attı. Sonra ayağındaki köylü çizmeleriyle çocukların yaptığı çamurdan evleri darmadağın edip aşağıya, nehre doğru yürümeye başladı.</p>

  <p class="normal">Acaba hayatım burada nasıl geçecek?</p>

  <p class="normal">Öğle yemeğine çağırdılar. Aşağıdaki masanın başında İzot kıpkırmızı tabanlı uzun ayaklarını uzatmış, bir şeyler söylüyordu. Ama beni görünce sustu.</p>

  <p class="normal">Romas suratını asarak:</p>

  <p class="normal">"Neyin var? diye sordu. "Konuşsana!"</p>

  <p class="normal">"Zaten söyleyecek bir şey kalmamıştı, her şeyi söyledim. Öyleyse şöyle kararlaştırdık: Bu işin üstesinden geleceğiz. Sen tabancayla ya da kalın bir sopayla gez. Barinov'un yanında her şey konuşulmaz. Onun ve Kukuşkin'in dili kadın diline benzer. Delikanlı sen balık tutmayı sever misin?"</p>

  <p class="normal">"Hayır."</p>

  <p class="normal">Romas, köylüleri ve küçük bahçe sahiplerini toplayıp birleştirmek, onları madrabazların elinden kurtarmak gerektiğinden söz etti.</p>

  <p class="normal">İzot, onu dikkatle dinledikten sonra:</p>

  <p class="normal">"Köy ağaları sana dünyayı kesinlikle zindan ederler," dedi.</p>

  <p class="normal">"Göreceğiz."</p>

  <p class="normal">"Bu böyledir."</p>

  <p class="normal">İzot'a baktım ve düşündüm:</p>

  <p class="normal">"Karonin ve Zlatovratski, öykülerini herhalde bu gibi köylülerden etkilenip yazıyorlardır."</p>

  <p class="normal">Acaba burada ciddi bir iş yapabilecek miydim? İşini bilen insanlarla mı çalışacaktım?</p>

  <p class="normal">İzot öğle yemeğini yedikten sonra:</p>

  <p class="normal">"Aceleye gerek yok Mihaylo Antonov," dedi. "İyi iş acele olmaz. Biraz ağırdan almalısın."</p>

  <p class="normal">O gittiğinde Romas dalgın dalgın:</p>

  <p class="normal">"Zeki adam, hem de dürüst," dedi. "Ne yazık ki bilgisiz, zar zor okuyabiliyor. Ama inatla öğrenmek istiyor. Siz bu işte ona yardımcı olun!"</p>

  <p class="normal">Akşama kadar bana dükkândaki malların fiyatları hakkında bilgi verdi. Bu arada şunu da söyledi:</p>

  <p class="normal">"Ben köydeki diğer iki bakkal dükkânından daha ucuza satıyorum, elbette onlar bu durumdan hoşlanmıyorlar. Bana kötülük yapıyor, dövmeye niyetleniyorlar. Benim burada yaşama nedenim kazançlı bir iş yapmam ya da buradan hoşlanmam değil, başka nedenler var. Burası sizin fırın gibi."</p>

  <p class="normal">Bunun farkında olduğumu söyledim.</p>

  <p class="normal">"Öyle ya. İnsanlara akıl fikir vermek gerekir; değil mi?"</p>

  <p class="normal">Dükkân kilitliydi, biz içeride ellerimizde lambayla geziniyorduk. Sokakta da birisi çamurlara yavaşça basarak yürüyor, ara sıra da ağır ağır eşikteki merdivenleri çıkıyordu.</p>

  <p class="normal">"İşte, duyuyor musunuz? Geziniyor. Bu Migun'dur. Yersiz yurtsuz bir köylü, vahşi bir hayvandır. Güzel bir kız kendini beğendirmekten nasıl hoşlanırsa o da kötülük yapmaktan hoşlanır. Onunla konuşurken dikkatli olun!"</p>

  <p class="normal">Sonra odada geniş sırtını ocağa yaslayıp, gözlerini kısarak piposunu yakarken, çıkan sicim gibi dumanları sakalına doğru savuruyor ve sade, açık bir dille ağır ağır konuşarak gençlik yıllarımı nasıl boşu boşuna harcadığımı uzun zamandır fark ettiğini söylüyordu.</p>

  <p class="normal">"Siz yetenekli bir insansınız. İnatçı bir karakteriniz ve görünüşe göre güzel istekleriniz var. Siz okumalısınız, ama bu kitaplar insanlarla aranıza duvar örmemeli. Yaşlı bir tarikat üyesi çok haklı olarak şöyle demişti: ‘Her bilginin kaynağı insandır. İnsanlar zahmetle ve kabaca öğretirler, ama öğrettikleri bilgiler kitaplardan çok daha derin ve sağlamdır.'"</p>

  <p class="normal">Bildiğim şeylerden, köyü bilinçlendirmek gerektiğinden söz ediyordu. Ama bu bildiğim sözlerde daha derin, benim için yeni olan bir anlam seziyordum.</p>

  <p class="normal">"Sizin oradaki öğrenciler halkı sevmek gerektiğini sık sık dile getiriyorlar. Ben onlara derim ki: Halkı sevmek sadece laftan ibarettir."</p>

  <p class="normal">Merakla bana bakarak bıyık altından güldü ve odada gezinmeye başladı. Sert ve etkileyici bir ses tonuyla konuşmasını sürdürdü:</p>

  <p class="normal">"Sevgi demek, haklı bulmak, hoş görmek, görmezden gelmek ve bağışlamak demektir. Ancak bir kadına bu tarzda davranılabilir. Halkın bilgisizliğini fark etmeyip, yanılgıya düşmesini haklı bulabilir, her türlü rezilliğini hoş görüp, vahşiliğini bağışlayabilir miyiz? Yapamayız, değil mi?"</p>

  <p class="normal">"Hayır."</p>

  <p class="normal">"İşte görüyorsunuz. Sizin orada herkes Nekrasov'u okuyup, onu övüyor. Ama biliyor musunuz, Nekrasov'la bir yere varamayız. Köylüye şunu söylemek gerekir: Sen, kardeşim, kötü bir insan değilsin, ama kötü bir yaşam sürüyorsun ve hayatının daha kolaylaşması ve iyileşmesi için elinden hiçbir şey gelmiyor. Vahşi bir hayvan bile kendini senden daha fazla düşünür ve kendini senden daha iyi korur. Oysa, herkes senden, yani köylüden türemiştir. Soylu sınıfı, din adamları, bilginler ve çarlar. Bunların hepsi bir zamanların köylüleridir. Görüyor musun? Anladın mı? Öyleyse seni adam yerine koymaları için yaşamasını öğren."</p>

  <p class="normal">Mutfağa gidip, aşçı kadına semaveri yakmasını emretti. Sonra da bana kitaplarını göstermeye başladı. Hemen hemen hepsi bilimsel kitaplardı: Boeckl, Lyell, Hartpul, Leke, Lubboek, Taylor, Mill, Spencer, Darwin ve Rus yazarlardan Pisarev, Dobrolübov, Çernişevski, Puşkin, Gonçarov'un <span class="ideitalik">Pallada Firkateyn</span>'i ve Nekrasov.</p>

  <p class="normal">Geniş avucuyla kitaplarını adeta bir kedi yavrusunu okşar gibi okşuyor ve dokunaklı bir sesle mırıldanıyordu:</p>

  <p class="normal">"Güzel kitaplar! Hele şu en az bulunanı. Sansür bunu yakmıştı. Devletin ne olduğunu bilmek istiyorsanız bunu okuyun!"</p>

  <p class="normal">Bana Hobbes'in<sup class="calibre2"><a href="../Text/Benim-Universitelerim_split_006.html#footnote-127975-12" id="footnote-127975-12-backlink">[12]</a></sup> <span class="ideitalik">Leviathan</span> adlı kitabını verdi.</p>

  <p class="normal">Eğlenceli dediği kitap, Makyavel'in<sup class="calibre2"><a href="../Text/Benim-Universitelerim_split_006.html#footnote-127975-13" id="footnote-127975-13-backlink">[13]</a></sup> <span class="ideitalik">Prens</span> adlı kitabıydı.</p>

  <p class="normal">Çay içerken kısaca kendinden söz etti: Çernigov'lu bir nalbantın oğluymuş. Kiev garında tren yağcısı olarak çalışmış ve orada devrimcilerle tanışmış, işçilerin kendi kendilerini yetiştirmeleri için dernek kurmuş. Onu tutuklamışlar, iki yıl hapis yatmış. Sonra da on yıllığına Yakutsk bölgesine sürgüne yollamışlar.</p>

  <p class="normal">"Başlangıçta orada Yakutlarla beraber köyde yaşarken mahvolduğumu düşünüyordum. Orada öyle bir kış olur ki, insanın beyni buz keser. Aslında orada beyin bir işe yaramaz ya! Sonra şurada burada Ruslara rast geldim, sayıları çok değildi, ama gene de mevcuttular. Ve canımız sıkılmasın diye hep yenilerini getiriyorlardı. Bunlar iyi insanlardı. Bir de Vladimir Korolenko adında bir öğrenci vardı. O da sürgünden yeni döndü. Ben onunla iyi geçinirdim, sonra ayrı düştük. Birçok bakımdan birbirimize benziyorduk, ama dostlukta benzerliğin önemi yoktur. Ciddi ve inatçı bir adamdı, eli her işe yatkındı, ikona yapardı, ama ben beğenmezdim. Şimdi gazetelerde güzel yazılar yazdığını söylüyorlar."</p>

  <p class="normal">Gece yarısına kadar benimle uzun uzun sohbet etti. Anlaşılan yanında kendimi güvende hissetmemi istiyordu. İlk defa bir insanla bir arada bulunmak bana büyük bir zevk vermişti. İntihar denememden sonra kendimle ilgilenmemeye başlamıştım. Kendimi değersiz, suç işlemiş gibi hissediyor ve yaşamaktan utanıyordum. Romas bunu anlamış olmalı ki, insanca hayatının kapılarını açarak beni kendime getirdi. Bu unutulmaz bir gündü.</p>

  <p class="normal">Pazar günü öğle ayininden sonra dükkânı açtık ve derhal dükkânın eşiğinde köylüler toplanmaya başladı. İlk önce Matvey Barinov geldi. Bu, maymun gibi uzun kollu, güzel, kadınsı gözleri dalgın dalgın bakan, üstü başı darmadağınık bir adamdı.</p>

  <p class="normal">Selam verdikten sonra:</p>

  <p class="normal">"Şehirde neler olup bitiyor?" diye sordu ve cevap beklemeden Kukuşkin'e bağırmaya başladı:</p>

  <p class="normal">"Stepan! Senin kedilerin yine bir horozu kıtır kıtır yemişler!"</p>

  <p class="normal">Ve sonra, valinin Kazan'dan Petersburg'a gittiğini, bütün Tatarların Kafkasya ve Türkistan'a sürülmeleri için Çar'ın iznini isteyeceğini anlattı ve valiyi övdü:</p>

  <p class="normal">"Akıllı adam! İşini biliyor!"</p>

  <p class="normal">Romas sakin sakin:</p>

  <p class="normal">"Bunların hepsini sen uydurdun!" dedi.</p>

  <p class="normal">"Ben mi? Ne zaman?"</p>

  <p class="normal">"Bilmem."</p>

  <p class="normal">Barinov sitem edip, üzüntüyle başını sallayarak:</p>

  <p class="normal">"Sen insanlara pek inanmazsın Antoniç," dedi. "Bense Tatarlara acıyorum. Kafkasya'da yaşayabilmek için oraya alışkın olmak gerekir."</p>

  <p class="normal">Yırtık pırtık, başkasına ait bir palto giymiş olan ufak tefek kuru bir adam sakınarak yanımıza geldi. Esmer dudaklarını hastalıklı bir gülümsemeyle titreten bir tik, kül rengi yüzünü çirkinleştiriyordu. Keskin bakışlı sol gözü sürekli kırpışıyor, yara izleriyle kesilmiş beyaz kaşı seğiriyordu.</p>

  <p class="normal">Barinov alaycı bir tavırla:</p>

  <p class="normal">"Selam Migun!" dedi. "Bu gece ne çaldın?"</p>

  <p class="normal">Migun, Romas'ın karşısında şapkasını çıkarıp çınlayan tiz sesiyle:</p>

  <p class="normal">"Senin paralarını," diye cevap verdi.</p>

  <p class="normal">Avludan ev sahibimiz ve komşumuz Pankov çıktı. Üzerinde bir ceket, boynunda kırmızı bir fular, ayağında lastik galoşlar ve göğsünde dizgin gibi uzun bir gümüş köstek vardı. Kızgın bir bakışla Migun'u tepeden tırnağa süzdü:</p>

  <p class="normal">"Kart şeytan; eğer bostanıma bir daha girersen bacaklarını kırarım senin."</p>

  <p class="normal">Migun, sakin bir tavırla:</p>

  <p class="normal">"Yine bildiğimiz konuşmalar başlıyor," dedi içini çekerek. "Zaten kavga dövüş olmazsa nasıl yaşanır?" diye ekledi.</p>

  <p class="normal">Pankov ona küfretmeye başladı. O ise konuyu daha da uzattı:</p>

  <p class="normal">"Benim nerem yaşlı? Kırk altı yaş..."</p>

  <p class="normal">Barinov:</p>

  <p class="normal">"Ama Paskalya'da elli üç yaşındaydın!" diye haykırdı. "Elli üç olduğunu kendin söylemiştin. Niçin yalan söylüyorsun?"</p>

  <p class="normal">Cüsseli, sakallı ihtiyar Suslov ve balıkçı İzot geldi. Böylece on kadar insan toplandı. Hohol piposunu içerek ve sessizce köylülerin sohbetlerini dinleyerek kapının yanındaki eşikte oturuyordu. Köylüler eşiğin merdivenlerine ve her iki yanındaki sıralara yerleşmişlerdi.</p>

  <p class="normal">Soğuk bir gündü. Alacalı bulacalı, lacivert ve kışın soğuttuğu gökyüzünde bulutlar hızla süzülüyor, güneş ışınları ve gölgeler kâh parlak bir ışıkla gözleri kamaştırarak kâh kadifemsi bir yumuşaklıkla bakışları okşayarak dereciklerde ve su birikintilerinde yüzüyordu.</p>

  <p class="normal">Zarif giyimli kızlar caddeden Volga'ya doğru tavus kuşları gibi süzülerek yürüyorlar, elbiselerinin eteklerini kaldırıp, potinlerini gösterek su birikintilerinin üzerinden atlıyorlardı. Çocuklar sırtlarında olta kamışlarıyla koşuşuyorlar, iriyarı köylüler yan gözle bizim dükkândaki kalabalığa bakıyor, sessizce kasketlerini ve keçe şapkalarını çıkararak yürüyorlardı.</p>

  <p class="normal">Migun ve Kukuşkin belirsiz bir konuyu çözmeye çalışıyorlardı. Tüccarlar mı daha iyi dövüşürdü yoksa derebeyleri mi? Kukuşkin tüccarın daha iyi dövüştüğünü ileri sürüyor, Migun ise derebeyinin yanını tutuyordu. Onun çınlayan tenor sesi Kukuşkin'in darmadağınık konuşmasını bastırıyordu.</p>

  <p class="normal">"Bay Fingerov'un babası, Napolyon Bonapart'ın sakalını çekmişti. Bay Fingerov ise iki kişiyi enselerinden yakalayıp, şöylece kollarını açarak onları kafalarından tokuştururdu. Alınlarından çat diye ses çıkarır, her ikisi de yerde kıpırdamadan yatarlardı."</p>

  <p class="normal">Kukuşkin:</p>

  <p class="normal">"Öyle yatarlardı ya!" diyerek onayladı ve ekledi:</p>

  <p class="normal">"Ama tüccarlar derebeylerinden daha çok yemek yerler."</p>

  <p class="normal">Merdivenin üst basamağında oturan Suslov yakındı:</p>

  <p class="normal">"Köylülerin toprakla güçlü bağları yok Mihaylo Antonov. Beylerin zamanında boşa vakit harcamalarına izin vermezlerdi. Herkes işine bağlıydı."</p>

  <p class="normal">İzot, ona:</p>

  <p class="normal">"O zaman köleliği yeniden yürürlüğe koymaları için dilekçe ver," diye cevap verdi.</p>

  <p class="normal">Romas, ona hiçbir şey demeden şöyle bir baktı ve piponun tütününü eşikteki basamağa vurup boşaltmaya başladı.</p>

  <p class="normal">Ne zaman konuşmaya başlayacak diye bekliyordum. Köylülerin tutarsız sohbetlerini dikkatle dinlerken asıl Hohol'un ne söyleyeceğini tahmin etmeye çalışıyordum. Köylülerin sohbetine karışmak için uygun birçok fırsatı kaçırdığını düşünüyordum. Oysa o umursamaz bir tavırla hiç konuşmuyor, rüzgârın su birikintilerinde suyu kırıştırmasını ve bulutları sürükleyerek koyu gri bir kütleye dönüştürmesini izleyerek put gibi hiç kıpırdamadan oturuyordu. Nehirde vapurun düdüğü ötüyor, genç kızların aşağıda çığlık çığlığa söylediği şarkılar duyuluyor, bir armonika onlara eşlik ediyordu. Bir sarhoş hıçkırarak, homurdanarak ve elini kolunu sallayarak sokağın aşağısına doğru yürüyor, su birikintilerine girip çıkarken ayakları tuhaf bir biçimde bükülüyordu. Köylüler daha yavaş konuşmaya başlamışlardı. Konuşmalarında bir hüzün hissediliyordu. Ben de biraz kederlenmiştim; çünkü soğuk gökyüzünde yağmur tehdidi vardı; çünkü aklım kentin ardı arkası kesilmeyen uğultusuna, seslerin karmaşıklığına, sokaklarda yürüyen insanlara, onların telaşlı konuşmalarına ve düşünceleri uyaran sözcüklerin bolluğuna kaymıştı.</p>

  <p class="normal">Akşam çay içerken Romas'a köylülerle ne zaman konuştuğunu sordum.</p>

  <p class="normal">"Ne hakkında?"</p>

  <p class="normal">Beni dikkatle dinledikten sonra:</p>

  <p class="normal">"Ha!" dedi. "Eğer onlarla bu konu hakkında hem de sokak ortasında konuşacak olsam, beni tekrar Yakutsk'a sürgüne yollarlar."</p>

  <p class="normal">Piposuna tütün doldurup yaktı ve hemen her tarafını dumanlar sardı. Sonra sakin bir sesle köylülerin ölçülü ve şüpheci insanlar olduklarını söyleyerek unutulmaz konuşmasına başladı: Köylü kendinden korkar, komşusundan korkar, özellikle de ona yabancı olan her şeyden korkar. Ona özgürlüğünü vereli daha otuz yıl olmamıştır. Bugün kırk yaşlarında olan her köylü köle olarak doğmuştur ve bunu hatırlar. Özgürlüğün ne olduğunu anlamak zordur. Basitçe düşünecek olursak, özgürlük, insanın istediği gibi yaşamasıdır. Ama her yerde yöneticiler vardır ve hepsi de insanın dilediği gibi yaşamasını engeller. Köylüleri derebeylerinin elinden Çar kurtardı, öyleyse Çar'ın şimdi bütün köylülerin efendisi olması gerekir. Tekrar soralım: Özgürlük nedir? Bir gün gelecek, Çar onun ne olduğunu açıklayacak. Köylünün, bütün toprağın ve zenginliklerin efendisi olan Çar'a inancı tamdır. O, köylüleri derebeylerinin elinden kurtarmıştır, vapurları ve dükkânları da köylülerin elinden alabilir. Köylü Çar yanlısıdır. O birçok efendi yerine bir tane olmasının daha iyi olduğunu anlamıştır. Çar'ın ona özgürlüğün anlamını açıklayacağı günün gelip çatmasını bekler. O zaman herkes eline ne geçerse kapışacaktır. Herkes bugünün gelmesini istiyor ve herkes bu paylaşımdan kendisine düşen payı kaçırmamak için tetikte duruyor. Köylü kendine de güvenmez, çok şey ister, ama bu kadar şeyi nasıl alacaktır? Herkesin aynı şey için, içi içini yiyor. Her yerde köylüye ve Çar'a kin besleyen çok sayıda hükümet kuvveti var, ama gelgelelim bu kuvvet olmadan da yaşanmaz, kavga dövüş çıkar, herkes birbirini boğazlar.</p>

  <p class="normal">Rüzgâr öfkeli öfkeli getirdiği yağmuru serpiştirerek pencerelerin camlarına çarpıyordu. Cadde gri sisle örtülmüştü. Benim ruhumu da bir ağırlık ve sıkıntı sarmıştı. Sakin ve alçak ses, düşünceli düşünceli konuşuyordu:</p>

  <p class="normal">"Köylüyü, hâkimiyeti yavaş yavaş Çar'ın elinden alabileceğine inandırmalıyız. Ona, halkın yöneticileri, komiseri, valiyi ve Çar'ı kendi arasından seçmeye hakkı olduğunu söylemeliyiz."</p>

  <p class="normal">"Ama bu yüz yılda olur."</p>

  <p class="normal">Romas, ciddi bir tavırla:</p>

  <p class="normal">"Her şeyin Paskalya'ya kadar yapılabileceğini mi sanmıştınız?" diye sordu.</p>

  <p class="normal">Akşam bir yere gitti ve saat on birde sokakta ateş edildiğini işittim. Ses yakınlardan gelmişti. Fırlayarak karanlığın içine daldım. Yağmur altında, Mihail Antonoviç'in su birikintilerinin etrafında yavaş adımlarla ve dikkatle dolaşarak büyük ve kara gölgesinin avlu kapısına yaklaştığını gördüm.</p>

  <p class="normal">"Neyiniz var? Ateş eden bendim."</p>

  <p class="normal">"Kime?"</p>

  <p class="normal">"Şurada birileri bana sopalarla saldırdılar. ‘Durun ateş ederim,' dedim. Kulak asmadılar. O zaman ben de havaya ateş ettim. Havaya bir zarar gelmez ki..."</p>

  <p class="normal">Koridorda durup üzerindeki giysileri çıkarıyor, eliyle ıslak sakalını çekiştirerek bir at gibi burnundan gürültüyle soluk alıp veriyordu.</p>

  <p class="normal">"Belli ki şu lanet olasıca çizmelerim sağlam değil. Ayakkabıyı değiştirmek gerekiyor. Siz tabanca temizleyebilir misiniz? Lütfen temizleyin yoksa pas tutar. Gazyağıyla silin."</p>

  <p class="normal">Onun sarsılmaz sükûnetine ve gri gözlerinin sakin, inatçı bakışına hayrandım. Odadaki aynanın önünde sakalını tararken beni uyardı:</p>

  <p class="normal">"Köyde daha dikkatli olun. Özellikle tatil günlerinde, akşamları sizi de dövmek isteyeceklerdir. Ama yanınızda sopa taşımayın. Bu, kavgacıları sinirlendirir ve onlara sizin korktuğunuzu düşündürtebilir. Oysa korkmak gerekmez! Çünkü onlar korkak insanlardır."</p>

  <p class="normal">Günlerim iyi geçmeye başlamıştı. Her geçen gün, bana yeni ve önemli bir şey öğretiyordu. Doğa bilimleri hakkındaki kitapları büyük bir hevesle okumaya başlamıştım.</p>

  <p class="normal">"Her şeyden önce ve her şeyden daha iyi bu bilimi bilmelisin Maksimiç. En iyi insan zekâsı bu bilimde toplanmıştır."</p>

  <p class="normal">Haftada üç akşam İzot geliyordu. Ona, okuma yazma öğretiyordum. Başlangıçta bana şüpheyle, hafif alaycı bir tavırla yaklaşıyordu. Ama birkaç dersten sonra samimiyetle:</p>

  <p class="normal">"İyi anlatıyorsun! Sen öğretmen olmalıydın, delikanlı," dedi.</p>

  <p class="normal">Ve birden şu teklifte bulundu:</p>

  <p class="normal">"Sen güçlü görünüyorsun, haydi seninle sopa çekiştirelim."</p>

  <p class="normal">Mutfaktan bir sopa aldık, yere oturduk ve ayaklarımızın tabanını birbirine yaslayarak uzun süre birbirimizi yerden kaldırmaya uğraştık. Romas, kıs kıs gülerek bizi kışkırtıyordu.</p>

  <p class="normal">"Hadi bakalım!"</p>

  <p class="normal">İzot beni yerden kaldırdı ve sanırım bu olayla ona daha çok sempati duymaya başladım.</p>

  <p class="normal">"Boş ver, senin gücün kuvvetin yerinde," diye beni teselli etti. "Yalnız, ne yazık ki balık tutmayı sevmiyorsun. Sevseydin benimle Volga'ya gelirdin. Geceleri Volga bir cennettir."</p>

  <p class="normal">Gayretle çalışıyor, iyi sonuçlar elde ediyor, buna kendisi de oldukça şaşırıyordu. Bazen ders sırasında aniden ayağa kalkar, raftan bir kitap alır, kaşlarını yukarı kaldırıp, ıkına sıkına iki üç satır okur, kıpkırmızı kesilerek bana bakar ve hayretle:</p>

  <p class="normal">"Artık okuyabiliyorum, vay canına!" derdi.</p>

  <p class="normal">Ve gözlerini yumarak tekrarlardı:</p>

  <p class="normal"><span class="ideitalik">"Tıpkı oğlunun mezarı başındaki bir ana gibi. Su çulluğu ovada hazin hazin ötüyor."</span></p>

  <p class="normal">"Gördün mü?"</p>

  <p class="normal">Birkaç defa hafif sesle korka korka sormuştu:</p>

  <p class="normal">"Bana açıklasana kardeş nasıl oluyor bu? Bu eğri büğrü çizgiler, bir bakıyorsun ki, kelimeler haline gelivermişler. Hem de bunlar benim bildiğim canlı sözler. Bunları ben nasıl oluyor da biliyorum? Kimse bunları bana fısıldamıyor. Bunlar resim olsaydı anlardım. Oysa burada sanki düşünceler yazılı. Nasıl oluyor bu iş?"</p>

  <p class="normal">Ona ne cevap verebilirdim? "Bilmiyorum" cevabım adamı üzüyordu. İçini çekip, kitabın sayfalarını ışığa tutup inceleyerek:</p>

  <p class="normal">"Sihirbazlık," diyordu.</p>

  <p class="normal">Onda hoş ve dokunaklı bir saflık, çocukça bir şeyler vardı. Bana gitgide, kitaplarda anlatılan sevimli köylüleri anımsatıyordu. Hemen hemen bütün balıkçılar gibi şairdi. Volga'yı, sakin geceleri, yalnızlığı, kendi halinde bir yaşamı severdi.</p>

  <p class="normal">Yıldızlara bakar ve sorardı:</p>

  <p class="normal">"Romas orada belki de bizim gibi canlıların yaşadığını söylüyor. Bu doğru mu sence? Onlara işaret edip nasıl bir yaşam sürdüklerini sormalı. Belki de bizden daha iyi, daha neşeli yaşıyorlardır."</p>

  <p class="normal">Aslında hayatından memnundu. Öksüzdü, dünyada dikili bir tek ağacı yoktu. Çok sevdiği balıkçılıkta kimseye bağımlı değildi. Aslında hayatından memnundu. Ama köylülerden hoşlanmazdı. Beni uyarırdı:</p>

  <p class="normal">"Sen onların güler yüzlü olduklarına bakma. Bunlar sinsi, ikiyüzlü insanlardır. Onlara inanma! Bir gün sana böyle, yarın ise başka türlü davranırlar. Hepsi yalnız kendini düşünür. Toplum için bir şey yapmayı kürek cezası olarak görürler."</p>

  <p class="normal">Ve böyle ince ruhlu bir insanda tuhaf sayılabilecek bir nefretle "asalaklardan" söz ederdi.</p>

  <p class="normal">"Onlar neden başkalarından daha zengin? Daha zekiler de ondan. Ah; alçak herifler. Köylüler birlik olmalıdır, o zaman güçlenirler. Oysa bunlar odundan çıra yapar gibi köyü parçalıyorlar. Kendi kendilerine düşmanlık ediyorlar. Bunlar canavar gibi insanlar... Baksana Hohol onlardan bıktı, usandı."</p>

  <p class="normal">Yakışıklı, güçlü bir adam olduğu için kadınlar ondan çok hoşlanır ve ona musallat olurlardı.</p>

  <p class="normal">İçtenlikle itiraf ederdi:</p>

  <p class="normal">"Elbette beni bu konuda şımartıyorlar. Kocaları adına üzücü bir şey. Onların yerinde olsam ben de üzülürdüm. Ama kadınlar da acınacak bir halde. Kadın senin ruh eşin gibidir. Kadınlar hayatlarında eğlence, iltifat görmüyor, sadece beygir gibi çalışıyorlar. Kocalarının onları sevmeye vakti yok. Oysa ben özgür bir insanım. Birçoğunu, daha evliliklerinin ilk yılında kocaları dövüyor. Evet benim de suçum var, onlarla eğleniyorum. Onlardan bir tek ricam var: Kadınlar, birbirinize kızmayın, ben hepinize yeterim! Birbirinizi kıskanmayın, benim gözümde hepiniz birsiniz, size acıyorum..."</p>

  <p class="normal">Utangaç bir tavırla bıyık altından gülerek anlatırdı:</p>

  <p class="normal">"Hatta az kalsın bir hanımefendiyle kaçamak yapacaktım. Bu hanımefendi şehirden yazlık evine gelmişti. Güzeller güzeli, süt gibi beyaz tenli bir kadındı. Lepiska saçlıydı. İyi bakışlı, maviye çalan gözleri vardı. Ben ona balık satar, ara sıra da onu seyrederdim. Bir gün:</p>

  <p class="normal">"Ne var? Niçin bakıyorsun?" diye sordu.</p>

  <p class="normal">"Niye baktığımı siz bilirsiniz," dedim.</p>

  <p class="normal">"Tamam öyleyse," dedi. "Bu gece evine geleceğim. Bekle!" Ve gerçekten de geldi. Fakat sivrisinekler keyfini bozdu. Onu sürekli ısırıyorlardı. Böylece aramızda bir şey geçmedi. "Dayanamıyorum, çok kötü ısırıyorlar," deyip duruyordu. Ağlamaklı olmuştu. Ertesi gün de yargıç olan kocası geldi.</p>

  <p class="normal">İzot, hüzünlü ve sitemli bir tavırla sözlerini tamamladı:</p>

  <p class="normal">"Hanımefendiler de böyle oluyor işte. Sivrisinekler onların yaşamını berbat ediyor."</p>

  <p class="normal">İzot, Kukuşkin'i çok överdi:</p>

  <p class="normal">"Bu köylüye dikkat et. İyi kalpli biridir. Nedense onu sevmezler! Çenesi düşüktür, ama herkesin bir kusuru vardır."</p>

  <p class="normal">Kukuşkin toprağı olmayan bir köylüydü. Ufak tefek fakat çok becerikli, güçlü, aksi ve ayyaş, ırgat bir kadınla evliydi. Evini bir demirciye kiraya vermişti. Kendisi de hamamda oturuyor ve Pankov'un yanında çalışıyordu. Yeni haberler almayı çok severdi. Ortada haber olmayınca da hep aynı konu hakkında türlü hikâyeler uydururdu.</p>

  <p class="normal">"Mihaylo Antonov, duydun mu? Tinkov Köyü'nün polisi görevini bırakıp manastıra kapanacakmış. ‘Artık köylülere dayak atmak istemiyorum. Yeter!' diyormuş."</p>

  <p class="normal">Hohol ciddi bir tavırla:</p>

  <p class="normal">"Demek ki bütün amirler hızla sizden kaçıyorlar," dedi.</p>

  <p class="normal">Kukuşkin, tarak görmemiş darmadağınık sarı saçlarından saman çöpü, kuru ot ve tavuk tüyü ayıklayarak fikrini söyledi:</p>

  <p class="normal">"Herkes kaçmaz. Vicdan sahibi olanlar elbette görevlerini yapmakta zorlanıyorlar. Görüyorum ki Antoniç, sen vicdana inanmıyorsun. Oysa insan ne kadar akıllı olursa olsun vicdansız yaşayamaz. Bak, dinle..."</p>

  <p class="normal">Ve "çok akıllı" olan bir derebeyi karısını anlatmaya koyuldu:</p>

  <p class="normal">"Bu öyle kötü bir kadınmış ki, vali bile yüksek makamına bakmadan onu ziyaret etmiş. ‘Hanımefendi, dikkatli olun. Sizin yaptığınız alçakça kötülükler hakkındaki söylentiler Petersburg'a kadar ulaştı.' Elbette kadın, valiyi likörlerle ağırladı ve ‘Tanrı'ya emanet olun, ama ben karakterimi değiştiremem,' dedi. Üç sene bir gün geçti ve birden köylüleri toplayıp: ‘İşte bütün toprağım artık sizindir. Hoşça kalın ve beni affedin, ben...'</p>

  <p class="normal">Hohol:</p>

  <p class="normal">"Manastıra kapanıyorum," diye fısıldadı.</p>

  <p class="normal">Kukuşkin onun yüzüne dikkatle bakarak onayladı:</p>

  <p class="normal">"Doğru. Başrahibe oldu. Demek sen de duydun."</p>

  <p class="normal">"Aman! Ben seni bilirim, palavracı!"</p>

  <p class="normal">Palavracı başını sallayarak mırıldandı:</p>

  <p class="normal">"Sen insanlara hiç inanmazsın zaten."</p>

  <p class="normal">Böylece her zaman onun öykülerindeki kötü kahramanlar kötülük yapmaktan bıkarlar ve ortadan yok olurlardı. Fakat Kukuşkin sık sık onları çöplüğe atar gibi manastıra yollardı.</p>

  <p class="normal">Aklına umulmadık, tuhaf fikirler gelirdi; birden suratını asar ve şöyle derdi:</p>

  <p class="normal">"Tatarları boşu boşuna yendik. Onlar bizden daha iyi insanlar!"</p>

  <p class="normal">Oysa kimse Tatarlardan söz etmezdi. O sıralarda sürekli bahçe sahiplerinin kooperatif kurmasından söz ediliyordu.</p>

  <p class="normal">Romas Sibirya'yı, zengin Sibirya köylüsünü anlatırken Kukuşkin birden dalgın dalgın söylenirdi:</p>

  <p class="normal">"Eğer ringa balığı iki üç yıl daha avlanmazsa öyle ürer ki, denizde karaya vurur ve tufan çıkar. Çok fazla üreyen bir balık!"</p>

  <p class="normal">Köy halkı Kukuşkin'i değersiz bir insan olarak görürdü. Onun öyküleri ve tuhaf düşünceleri köylüleri sinirlendirir, küfürlere ve alaylara yol açardı. Ne var ki, onu daima dikkat ve ilgiyle dinlerler, adeta onun uydurmalarında bir gerçekle karşılaşmayı beklerlerdi.</p>

  <p class="normal">Köyde ona:</p>

  <p class="normal">"Boşboğaz," derlerdi. Sadece şık giyimli Pankov ciddi bir tavırla:</p>

  <p class="normal">"Stepan esrarengiz bir insan," derdi.</p>

  <p class="normal">Kukuşkin çok yetenekli bir işçiydi. Fıçıcılık, fırıncılık yapar, arıcılıktan anlar, kadınlara kümes hayvanı yetiştirmesini öğretirdi. Usta bir marangozdu. İşte isteksiz ve hantal olmasına rağmen eli her işe yatkındı. Kedileri severdi. Yaşadığı hamamda canavar gibi besili on tane kedisi vardı. Bu kedileri kuzgunlarla, kargalarla beslerdi. Kedileri kuş yemeye alıştırdığı için hakkındaki olumsuz düşünceler çoğalmıştı. Kedileri piliçleri, tavukları boğazlıyor, kadınlar da Stepan'ın kedilerini avlamaya çıkıyor, yakalayınca da bir güzel dövüyorlardı. Kukuşkin'in hamamının önünde sık sık öfkeden köpürmüş kadınların keskin çığlıkları duyulurdu, ama bu onu hiç üzmezdi:</p>

  <p class="normal">"Aptal kadınlar! Kedi bir av hayvanıdır, köpekten daha çeviktir. Ben onlara kuş avlamayı öğreteceğim, yüzlerce kedi yetiştirip satarız. Böylece para kazanmış olursunuz, işte size kâr, aptal kadınlar!"</p>

  <p class="normal">Okuma yazma biliyordu, ama unutmuştu. Hatırlamak da istemiyordu. Zeki yaradılışı sayesinde Hohol'un anlattıklarındaki temel anlamı herkesten önce kavrardı.</p>

  <p class="normal">Acı bir ilaç içen çocuk gibi yüzünü ekşiterek:</p>

  <p class="normal">"Demek öyle," derdi. "Demek Korkunç İvan sıradan insanlara zarar vermezmiş."</p>

  <p class="normal">O, İzot ve Pankov akşamları bize gelir ve sık sık gece yarısına dek oturarak Hohol'un dünyanın kuruluşu, yabancı devletlerin yaşantısı, halkların devrimci ayaklanmaları hakkında anlattıklarını dinlerlerdi. Pankov Fransız Devrimi'ni sever:</p>

  <p class="normal">"İşte bu, hayattaki gerçek bir dönüm noktasıdır," diye takdir ederdi.</p>

  <p class="normal">İki sene önce kocaman bir guatrı ve fal taşı gibi açılmış korkunç gözleriyle zengin bir köylü olan babasıyla yollarını ayırmış ve İzot'un öksüz yeğeniyle severek evlenmişti. Ona sert davranır, ama şehirden giysiler alırdı. Babası dik başlılığı yüzünden onu lanetlemişti, oğlunun yeni evinin önünden geçerken hırsla tükürürdü. Pankov evini Romas'a kiralamıştı ve köyün zenginlerinin karşı çıkmasına rağmen yanına bir de dükkân kurmuştu. Köyün zenginleri bu yüzden ondan nefret ederlerdi. O da dışarıdan insanlara karşı aldırmaz bir tavır takınır, ama nefretle söz eder, onlara kaba davranır ve alay ederdi. Köy hayatı ona sıkıntı verirdi.</p>

  <p class="normal">"Bir zanaat bilseydim şehirde yaşardım," derdi.</p>

  <p class="normal">Hep derli toplu ve temiz giyinirdi. Ağırbaşlı ve çok onurluydu. Temkinli ve şüpheci bir zekâsı vardı.</p>

  <p class="normal">"Sen istediğin için mi, yoksa çıkarın olduğu için mi bu işe giriştin?" diye Romas'a sorardı.</p>

  <p class="normal">"Sen ne düşünüyorsun?"</p>

  <p class="normal">"Hayır. Sen söyle."</p>

  <p class="normal">"Sence hangisi daha iyi?"</p>

  <p class="normal">"Bilmem. Ya sence?"</p>

  <p class="normal">Hohol inatçıydı ve eninde sonunda köylüyü ne düşündüğünü açıklamaya mecbur ederdi.</p>

  <p class="normal">"En iyisi elbette aklını kullanmaktır. Akıl çıkarcıdır. Çıkarın olduğu yerdeki iş de sağlamdır. Yürek kötü bir akıl hocasıdır. Yüreğimle hareket etsem öyle kötülükler yapardım ki... Papazın evini mutlaka ateşe verirdim. Seni ilgilendirmeyen şeylere ne diye karışırsın!.."</p>

  <p class="normal">Pankov, babasıyla arasındaki anlaşmazlığa burnunu sokan bir köstebek gibi sivri suratlı, aksi ihtiyar papaza çok kızardı.</p>

  <p class="normal">Önceleri Pankov bana kötü ve hemen hemen düşmanca davranıyor, hatta bir patron gibi beni azarlıyordu. Bir süre sonra bu durum ortadan kalktı. Ama yine de bana karşı gizli bir güvensizliğinin olduğunu hissediyordum.</p>

  <p class="normal">Zaten ben de Pankov'dan hoşlanmıyordum.</p>

  <p class="normal">Kütükten yapılmış duvarlarıyla, küçük, temiz odada geçen geceleri çok canlı olarak hatırlıyorum. Pencerelerin panjurları sımsıkı kapatılır, masanın köşesinde yanan lambanın önünde saçları dümdüz kesilmiş, koca sakallı bir adam konuşurdu:</p>

  <p class="normal">"Yaşamın özü, insanın hayvandan gitgide uzaklaşmasıdır."</p>

  <p class="normal">Üç köylü onu dikkatle dinlerdi. Üçünün de gözleri güzel, yüzleri zekiydi. İzot, adeta yalnız kendisinin duyduğu uzaklardan gelen bir sese kulak kabartırmış gibi hiç kıpırdamadan oturur, Kukuşkin sanki sivrisinekler ısırıyormuş gibi kıpırdanır dururdu. Pankov ise sarı bıyıklarını yolarak yavaşça fikrini söylerdi:</p>

  <p class="normal">"Demek ki halkın yine de sınıflara bölünmesi gerekiyordu."</p>

  <p class="normal">Pankov'un ırgatı Kukuşkin'le hiçbir zaman kaba konuşmaması ve palavracının eğlenceli yalanlarını dikkatle dinlemesi çok hoşuma giderdi.</p>

  <p class="normal">Sohbet bitince çatıdaki odama gider, orada oturup açık pencereden sarsılmaz bir sessizliğin hüküm sürdüğü uykuya dalmış köye ve tarlalara bakardım. Gecenin karanlığına işleyen parlak yıldızlar, toprağa yaklaştıkça benden uzaklaşıyor. Sessizlik, kendini hissettirecek şekilde yüreği sıkıyor, düşünce, uçsuz bucaksız bir boşluğa yayılıyor ve tıpkı bizim köy gibi dümdüz toprağa yapışmış binlerce köy görüyorum. Hareketsizlik, sessizlik...</p>

  <p class="normal">Bu sisli boşluk beni coşkuyla kucaklayarak, binlerce görünmez sülük gibi ruhuma yapışıyor ve yavaş yavaş uykulu bir gevşeklik beni sarıyor, belirsiz endişe beni heyecanlandırıyor. Ben bu toprakta küçük ve önemsiz bir hiçim...</p>

  <p class="normal">Köy hayatı bana hüzün veriyordu. Köyde insanların şehirden daha sağlıklı ve neşeli bir yaşam sürdüklerini defalarca duymuş ve okumuştum. Oysa ben köylüleri sürekli ağır bir çalışma temposu içinde görüyorum. Aralarında birçok sağlıksız, çalışmaktan yıpranmış insanlar var ve hemen hemen neşeli olan bir tek adam yok. Şehirdeki ustalar ve işçiler bunlardan daha az çalışmadıkları halde daha neşeliydiler ve bu somurtkan insanlar gibi bıktırıcı ve can sıkıcı bir şekilde hayattan yakınmıyorlardı. Bir köylünün hayatı bana basit görünmüyordu. Bu hayat, toprağa karşı dikkatli bir ilgi, insanlara karşı ise çok daha hassas bir kurnazlık gerektiriyor. Ve pek de akıllıca olmayan bu hayat hiç de samimi değildi. Bütün köy halkının körler gibi el yordamıyla yaşadıkları, herkesin bir şeyden korktuğu, birbirlerine inanmadıkları görülüyor; herkesin içinde adeta bir kurt var.</p>

  <p class="normal">Onların neden Hohol'u, Pankov'u ve sakin bir yaşam sürmek isteyen bizim gibi insanları ısrarla sevmediklerini anlamakta zorlanıyordum.</p>

  <p class="normal">Şehrin avantajını, onun mutluluğa susuzluğunu, zekâsının cesur merakını, amaçlarındaki ve hedeflerindeki çeşitliliği açıkça görüyordum.</p>

  <p class="normal">Ve böyle gecelerde hep iki şehirliyi hatırlardım:</p>

  <p class="ortayazi"><span class="ideitalik">F. Kalugin ve Z. Nebey</span></p>

  <p class="ortayazi"><span class="ideitalik">Saat ustası, ayrıca her tür cihazı, cerrahi aletleri, dikiş makinelerini, müzik kutularını ve bunun gibi cihazları onarırlar.</span></p>

  <p class="normal">Bu tabela küçük bir dükkânın daracık kapısının üzerinde asılıdır. Kapının iki yanındaki tozlu pencerelerden birinin önünde F. Kalugin oturur. Kel sarı kafasında bir yumru, gözünde ise bir büyüteç vardır. Yuvarlak yüzlü, tıknaz bu adam ince penslerle saatleri kurcalarken neredeyse devamlı gülümser ya da fırça gibi sakalının altına gizlenmiş yuvarlak ağzını açarak şarkı söylemeye koyulur.</p>

  <p class="normal">Diğer pencerenin önünde ise kıvırcık saçlı, esmer, iri, eğri burunlu, erik gibi kocaman gözlü, sivri sakallı Z. Nebey oturur. Kuru, cılız Nebey şeytanı andırır. O da birtakım incecik aletleri ayırıp bir araya getirir ve ara sıra aniden kalın sesiyle haykırır:</p>

  <p class="normal">"Tra-ta-tam, tam, tam!"</p>

  <p class="normal">Onların arkasında sandıklar, aletler, birtakım çarklar, yer küreleri bir yığın halinde birikmiştir. Raflarda çeşitli biçimlerde metal eşyalar vardır. Ve duvarlarda, saatler, sarkaçlar sallanır. Ben bütün gün bu insanların nasıl çalıştıklarını seyretmeye hazırdım, ama benim uzun gölgem onların ışığını kapadığı için, korkunç yüz ifadeleriyle, ellerini sallayarak çekip gitmemi söylerlerdi. Oradan ayrılırken kıskançlıkla düşünürdüm:</p>

  <p class="normal">"İnsanın elinden her iş gelmesi ne büyük bir mutluluk!"</p>

  <p class="normal">Bu insanlara saygı duyuyorum ve onların bütün makinelerin, aletlerin sırrını bildiklerine ve dünyadaki her şeyi tamir edebileceklerine inanıyorum. İşte insan dediğin böyle olur!</p>

  <p class="normal">Köy ise hiç hoşuma gitmiyor. Köylüler anlaşılmaz adamlar. Kadınlar sık sık hastalıklardan yakınıyorlar. Kalpleri sıkışır, göğüsleri daralır ve sürekli karınları ağrır. Tatil günlerinde evlerinin önünde ya da Volga kıyısında oturup her şeyden fazla, seve seve bu konudan söz ederler. Hepsi de kolayca sinirlenir, birbirlerine çılgınca küfrederler. Üç aile, değeri on iki kapik olan kilden bir testi için sopalarla birbirlerine saldırdılar. Yaşlı bir kadının kolunu kırdılar, bir delikanlının kafasını yardılar. Hemen hemen her hafta böyle kavgalar çıkardı.</p>

  <p class="normal">Delikanlılar kızlara edepsizce davranır ve eğlenirlerdi. Kızları kırlarda yakalar, eteklerini başlarına geçirir, iplerle başlarının üstünde sımsıkı bağlarlardı. Buna "kızı çiçek gibi sarmalamak" denirdi. Belden aşağıları açıkta kalan kızlar ciyak ciyak bağırır, küfrederlerdi. Ama herhalde bu oyundan hoşlanıyor olmalıydılar ki, eteklerini, yapabileceklerinden daha yavaş çözerlerdi. Kilisede akşam ayini sırasında delikanlılar kızlara yemiş fırlatırlardı, galiba sadece bunun için kiliseye giderlerdi. Pazar günü papaz kilisede bağırırdı:</p>

  <p class="normal">"Hayvanlar! Münasebetsizliklerinizi yapacağınız başka yer kalmadı mı?"</p>

  <p class="normal">Romas:</p>

  <p class="normal">"Ukrayna'da halk, dine daha şiirsel yaklaşır. Oysa burada Tanrı'ya inanç maskesi altında korku ve hırsın en kaba içgüdülerini görüyorum. Biliyor musunuz, içten bir Tanrı sevgisi, onun güzelliğine ve gücüne hayran olma diye bir şey vardır. Buradakilerde yok. Bu belki de iyidir; böylece en zararlı bir inanış olan dinden kolayca kurtulurlar. Din en zararlı batıl inançtır."</p>

  <p class="normal">Delikanlılar, kendilerini beğenmiş olmalarına rağmen korkaktılar. Beni gece vakti üç defa sokakta kıstırıp dövmeye kalkışmışlar, ama başaramamışlardı. Sadece bir defasında sopayla ayağıma vurdular. Elbette bu kavgalardan Romas'a söz etmedim, ama aksayarak yürüdüğümü fark edince neler olduğunu anladı.</p>

  <p class="normal">"Bak işte, hediyeni aldın mı? Ben sana söylemiştim!"</p>

  <p class="normal">Geceleri sokakta dolaşmamamı öğütlemesine rağmen bostanların arasından geçerek Volga kıyısına gidiyor ve orada ak söğütlerin altında oturup, gecenin şeffaf perdesi arasından Volga'yı ve çayırları seyrediyordum. Volga ağır ağır, tüm heybetiyle akıp gidiyor; görünmeyen güneşin ölü ay tarafından yansıtılan ışıklarıyla zengin bir şekilde yaldızlanan Volga'nın ağır ağır akışı ne ihtişamlıdır!..</p>

  <p class="normal">Ben ayı sevmem. Onda iç karartıcı bir şeyler vardır. Köpeklerde olduğu gibi bana hüzün verir ve acı acı uluma isteğine kapılırım. Ayın kendi ışığıyla aydınlanmadığını, ölü olduğunu, üzerinde bir yaşam olmadığını ve olamayacağını öğrendiğim zaman çok sevinmiştim. O zamana dek orada bakırdan insanlar yaşadığını hayal eder, bu insanların üçgenlerden yapıldıklarını, pergel gibi hareket ettiklerini ve büyük paskalya çanları gibi öldürücü sesler çıkardıklarını zannederdim. Ayrıca her şey; bitkiler, hayvanlar bakırdandı ve bütün bunlar dünyaya karşı düşmanca çınlayan sesler çıkarır, kötülük yapmayı tasarlardı. Ayın bulutların arasında boş bir yer olduğunu öğrenmek hoşuma gitmişti, ama buna rağmen büyük bir göktaşının hızla aya düşmesini ve bu çarpmanın etkisiyle tutuşarak kendi ışığıyla parıldamaya başlamasını isterdim.</p>

  <p class="normal">Volga'nın akıntısının simli ışık şeridini nasıl çalkaladığını, uzaklarda karanlığın içinde bir yerden doğup, dağlık kıyının siyah gölgesi içinde yitip gittiğini seyrederken, düşüncelerimin daha canlı ve daha keskin bir hal aldığını hissediyordum. İnsanın gündüz başından geçen, herkese yabancı ve sözcüklerle ifade edilemeyen şeyler böyle zamanlarda kolaylıkla düşünülebiliyor. Su kütlesinin görkemli akışı neredeyse sessiz. Karanlık, geniş yolda bir vapur, tüyleri alev rengi korkunç bir kuş gibi süzülüyor. Sanki ağır kanatlarını çırpıyormuş gibi hafif bir gürültü arkasından akıp, sahilin çayırlık kısmının alt tarafında ışıklar yüzüyor ve ondan suyun üzerine keskin bir kırmızı ışık yayılıyor. Bu, balık avlayan bir balıkçının ışığıdır. Oysa gökyüzünden yersiz yurtsuz bir yıldızın nehre düştüğü ve ateşten bir çiçek halinde suyun üzerinde süzüldüğü düşünülebilirdi.</p>

  <p class="normal">Kitaplardan okuduklarım tuhaf hayallere dönüşüyor, hayal gücüm durmadan gözümün önüne eşsiz güzellikte tablolar getiriyor ve insan sanki gecenin yumuşak havası içinde nehrin ardından süzülüyor.</p>

  <p class="normal">İzot beni buluyor. Gece vakti daha iri, daha hoş görünüyor.</p>

  <p class="normal">"Sen yine burada mısın?" diye soruyor ve yanıma oturup nehri ve gökyüzünü seyrediyor. İpek gibi altın sarısı sakalını sıvazlayarak kendi âlemine dalmış bir halde uzun süre hiç konuşmuyor. Sonra hayal kurmaya başlıyor:</p>

  <p class="normal">"Bol bol okuyup öğrenecek, bütün nehirleri karış karış dolaşacak, anladıklarımı insanlara öğreteceğim! Evet. Hisleri insanlarla paylaşmak güzel şeydir be kardeş... Hatta kadınlarla –hele bazılarıyla– konuşursan onlar da anlar. Geçenlerde bir kadın kayığımda otururken bana:</p>

  <p class="normal">"‘Öldüğümüzde ne olacağız? Ben ne cehenneme ne de bu dünyaya inanmıyorum,' dedi. "Gördün mü? Onlar da öyle kardeş..."</p>

  <p class="normal">Uygun bir sözcük bulamayarak sustu ve sonunda ekledi:</p>

  <p class="normal">"Canlı yaratıklar..."</p>

  <p class="normal">İzot gecelerin adamıydı. Güzelliği hisseder, ondan güzel bir dille, hayal kuran bir çocuğun yumuşak sözcükleriyle söz ederdi. Dindar olmasına rağmen, Tanrı'ya korkmadan inanırdı. Tanrı'yı iriyarı, nur yüzlü, dünyanın iyi kalpli ve akıllı sahibi olarak hayal ederdi. "Tanrı yalnız başına kötülükle baş edemiyor; çünkü, insan türü müthiş surette çoğaldığı için hepsine yetişemiyor. Ama bir gün gelir, ona da yetişir, görürsün! Ama bak, şu İsa'yı bir türlü anlayamıyorum. Tanrı var, tamam... Ama bir tane daha var, ona da Tanrı'nın oğlu deniyor. Oğluysa ne olmuş? Hem Tanrı daha ölmedi ki!"</p>

  <p class="normal">İzot, genellikle bir şeyler düşünerek, hiç konuşmadan oturur. Ara sıra içini çekerek söylenirdi:</p>

  <p class="normal">"Ya, işte öyle..."</p>

  <p class="normal">"Ne?"</p>

  <p class="normal">"Kendi kendime konuşuyorum."</p>

  <p class="normal">Sonra da bulanık ufuklara bakarak tekrar içini çekerdi.</p>

  <p class="normal">"Hayat ne güzel!"</p>

  <p class="normal">Ben de onaylardım:</p>

  <p class="normal">"Evet, güzel!"</p>

  <p class="normal">Karanlık suların kadifemsi şeridi daha kuvvetli akıyor, suların üzerinde yılankavi gümüşten bir çizgi gibi Samanyolu yayılıyor; büyük yıldızlar altın renkli çayır kuşları gibi ışıldıyor ve yüreğim hayatın sırları hakkındaki anlamsız düşüncelerini hafifçe mırıldanıyor.</p>

  <p class="normal">Uzaklardaki çayırların üstünde, kızılımsı bulutların arasından güneş ışınları sızıyor ve güneşin tavus kuyruğu gökyüzünde açılıyor.</p>

  <p class="normal">İzot mutlulukla gülümseyerek:</p>

  <p class="normal">"Güneş muhteşem!" diye mırıldanıyor.</p>

  <p class="normal">Elma ağaçları çiçekleniyor, köyü pembemsi kar yığınları, acı bir koku sarıyor ve bu kokular katran ve gübre kokularını bastırarak her yere sızıyor. Yüzlerce çiçeklenmiş, pembemsi taç yapraklarıyla süslenmiş ağaç, düzgün bir sıra halinde köyden kırlara kadar uzanıyor.</p>

  <p class="normal">Mehtaplı gecelerde hafif bir rüzgâr esince çiçeklerin yaprakları sallanır, hafifçe hışırdar ve sanki, bütün köyü yaldızlı mavi dalgalar kaplar, bülbüller durup dinlenmeden ve neşeyle şakırdı. Gündüzleri sığırcıklar coşkuyla bağrışır ve görünmez çayır kuşları yeryüzüne tatlı, bitip tükenmeyen cıvıltılarını yollardı.</p>

  <p class="normal">Bayram akşamlarında genç kızlar ve oğlanlar ağızlarını kuş yavruları gibi açıp şarkılar mırıldanarak sokakta gezerler, baygın baygın gülümserlerdi. İzot da tıpkı bir sarhoş gibi gülümserdi. Zayıflamıştı. Gözleri karanlık çukurlara gömülmüş, yüzü daha sert, daha hoş ve kutsal bir ifadeye bürünmüştü. Bütün gün uyur, sadece akşam üzerleri kaygılı ve dalgın bir ifadeyle sokakta boy gösterirdi. Kukuşkin, kaba, ama dostça bir tavırla ona takılır, o da mahçup bir tavırla kıs kıs gülerek:</p>

  <p class="normal">"Kes sesini! Ne yapayım!" derdi.</p>

  <p class="normal">Ya da coşarak: "Oh! Yaşamak ne güzel! Hem de ruhu okşayan bir sürü sözcük varken sevgi dolu bir yaşam sürebiliriz! Bazı sözcükler ölene dek aklımızdan çıkmaz. Dirildiğimizde de ilk hatırlayacağımız onlar olacaktır," diye eklerdi.</p>

  <p class="normal">Hohol tatlı tatlı gülümseyerek onu uyarırdı:</p>

  <p class="normal">"Dikkatli ol! Kocalardan dayak yiyeceksin!"</p>

  <p class="normal">İzot:</p>

  <p class="normal">"Dövmek için sebepleri de var," diye onaylardı.</p>

  <p class="normal">Neredeyse her gece bülbüllerin şarkılarıyla birlikte bahçelere, çayırlara ve nehrin kıyısına Migun'un yüksek, büyüleyici sesi yayılırdı. Olağanüstü bir tarzda şaşılacak kadar güzel şarkılar söylerdi. Hatta bu yüzden kimi köylüler onun bazı kusurlarını görmezden gelirlerdi.</p>

  <p class="normal">Cumartesi akşamları bizim dükkânın önünde giderek daha fazla kalabalık toplanıyordu. İhtiyar Suslov, Barinov, demirci Krotov, Migun muhakkak gelirler, otururlar ve dalgın bir tavırla sohbet ederlerdi. Birileri gider, başkaları gelir, bu neredeyse gece yarısına kadar devam ederdi. Zaman zaman da sarhoşlar kavga çıkarırlardı. En çok da tek gözlü ve sol elinde iki parmağı olmayan asker Kostin rezalet çıkarırdı. Kollarını sıvayıp, yumruklarını sallayarak dövüş horozu adımlarıyla dükkâna yaklaşır, hırıltılı bir sesle feryat ederdi:</p>

  <p class="normal">"Hohol, muzır herif! Kitapsız! Söylesene, neden kiliseye gitmiyorsun sen? Kâfir! Fitneci! Söylesene ne biçim bir insansın?"</p>

  <p class="normal">Ona takılırlardı:</p>

  <p class="normal">"Mişka niçin parmaklarını kestin? Yoksa Türk'ten mi korktun?"</p>

  <p class="normal">O dövüşmeye kalkışır fakat onu yakalayıp gülüşmeler ve bağrışmalar arasında çukura iterlerdi. Yamaçtan aşağı paldır küldür yuvarlanırken dayanılmaz derecede cırtlak sesiyle bağırırdı:</p>

  <p class="normal">"Yardım eden yok mu? Adam öldürüyorlar!"</p>

  <p class="normal">Sonra üstü başı toz içinde çukurdan çıkar ve Romas'tan votka isterdi.</p>

  <p class="normal">"Niçin?"</p>

  <p class="normal">Kostin:</p>

  <p class="normal">"Keyif çatmak için," diye cevaplardı.</p>

  <p class="normal">Köylüler kahkahalar atarlardı.</p>

  <p class="normal">Bir tatil sabahı aşçı kadın, ocaktaki odunları yakıp, avluya çıktığı zaman ve benim de dükkânda bulunduğum bir sırada mutfakta büyük bir patlama duyuldu. Dükkân sarsıldı, şeker kutuları raflardan yuvarlandı, kırılan camlar yerde şangırdamaya başladı. Kendimi mutfağa attım, siyah duman bulutları mutfak kapısından girip odaya doluyordu. Arkada bir şey tıslıyor ve çatırdıyordu.</p>

  <p class="normal">Hohol beni omzumdan yakalayıp:</p>

  <p class="normal">"Durun!" dedi.</p>

  <p class="normal">Koridorda aşçı kadın bağırmaya başladı:</p>

  <p class="normal">"Hay aptal karı!"</p>

  <p class="normal">Romas duman bulutunun içine daldı. Bir şeyler gümbürtüyle yuvarlandı. Küfrü basıp bağırmaya başladı:</p>

  <p class="normal">"Kes artık! Su getir!"</p>

  <p class="normal">Mutfağın ortasında kesik odunlar tütüyor ve bir çıra yanıyordu. Tuğlalar yerlere serilmişti. Ocağın siyah ağzı adeta süpürülmüş gibi tertemizdi. Dumanların içinde bir kova suyu el yordamıyla bularak yerdeki ateşin üzerine boşalttım ve odun parçalarını yine ocağa fırlatmaya başladım.</p>

  <p class="normal">Hohol:</p>

  <p class="normal">"Dikkat et!" dedi ve aşçı kadını kolundan tutup odaya sokarken emretti:</p>

  <p class="normal">"Dükkânı kapa! Daha dikkatli ol Maksimiç! Bir patlama daha olabilir."</p>

  <p class="normal">Ve çömelerek yuvarlak çam odunlarını incelemeye başladı. Sonra benim ocağa attıklarımı çıkarmaya koyuldu.</p>

  <p class="normal">"Ne yapıyorsunuz?"</p>

  <p class="normal">"Bak şuna."</p>

  <p class="normal">Bana, tuhaf bir şekilde parçalanmış yuvarlak bir odun parçası uzattı. Odunun içinin matkapla delindiğini ve isten kararmış olduğunu gördüm.</p>

  <p class="normal">"Görüyor musun? İblisler odunun içini barutla doldurmuşlar. Budalalar! Bir funt barutla ne yapılabilir ki?"</p>

  <p class="normal">Odunu bir kenara koyarak ellerini yıkamaya başladı. Bir yandan da konuşuyordu:</p>

  <p class="normal">"İyi ki Aksinya dışarı çıktı; yoksa yaralanabilirdi."</p>

  <p class="normal">Ekşimsi duman dağılıp gitti ve ortalık görünmeye başladı. Raflardaki kap kacağın tuzla buz olduğu, camların çerçevelerin indiği, ocağın ağzındaki tuğlaların söküldüğü ortaya çıktı.</p>

  <p class="normal">Hohol'un o sıradaki soğukkanlılığından hiç hoşlanmamıştım. Bu aptalca durum sözde onu hiç çileden çıkarmamış gibi davranıyordu. O sırada sokaktaki çocuklar koşturup bağrışıyorlardı:</p>

  <p class="normal">"Hohol'lerde yangın çıktı! Yanıyoruz!"</p>

  <p class="normal">Bir kadın ağlayıp sızlıyor, Aksinya ise odanın birinden telaşla haykırıyordu:</p>

  <p class="normal">"Dükkânın kapısını zorluyorlar, Mihaylo Antoniç!"</p>

  <p class="normal">Romas havluyla ıslak sakalını kurulayarak:</p>

  <p class="normal">"Tamam, tamam, sus!" dedi.</p>

  <p class="normal">Odaların açık pencerelerinden korku ve kızgınlıkla çirkinleşmiş kıllı suratlar bakıyor, dumana boğulmuş gözler kısılıyor, birisi heyecanla çığlık çığlığa bağırıyordu:</p>

  <p class="normal">"Bunları köyden kovalım! Rezaletlerin ardı arkası kesilmiyor!.. Nedir bu böyle bayım?.."</p>

  <p class="normal">Kızıl saçlı ufak tefek bir köylü haç çıkarıp, dudaklarını kıpırdatarak pencereden girmeye çalıştı, ama beceremedi. Sağ elinde bir balta vardı. Sol eliyle de titreyerek pencerenin kenarına tutunmaya çalışıyor, ama başaramıyordu.</p>

  <p class="normal">Elinde bir odun tutan Romas sordu:</p>

  <p class="normal">"Nereye böyle?"</p>

  <p class="normal">"Yangını söndürmeye, babalık."</p>

  <p class="normal">"Ama yanan bir şey yok ki!.."</p>

  <p class="normal">Köylü korkuyla ağzını açarak yok oldu. Romas ise dükkânın eşiğine çıktı ve odunu göstererek kalabalığa şöyle dedi:</p>

  <p class="normal">"İçinizden biri bu odunu barutla doldurmuş ve bizim odunların arasına koymuş. Fakat barut az olduğu için kimse zarar görmedi."</p>

  <p class="normal">Hohol'un arkasında durup kalabalığı seyrediyor, baltalı köylünün korkuyla anlattıklarını duyuyordum:</p>

  <p class="normal">"Bana doğru odunu öyle bir salladı ki..."</p>

  <p class="normal">Kafayı bulan asker Kostin haykırıyordu:</p>

  <p class="normal">"O canavarı kovalım!.. Mahkemeye verelim!.."</p>

  <p class="normal">Ama insanların çoğu, dikkatle Romas'a bakarak susuyor ve onun sözlerini şüpheyle dinliyorlardı:</p>

  <p class="normal">"Bir evi havaya uçurmak için çok barut gerekir. Belki de bir pud kadar. Haydi, gidin bakalım!"</p>

  <p class="normal">Birisi sordu:</p>

  <p class="normal">"Muhtar nerede?"</p>

  <p class="normal">"Polis çağırmalı!"</p>

  <p class="normal">İnsanlar ağır ağır isteksizce sanki bir şeye üzülüyorlarmış gibi dağıldı.</p>

  <p class="normal">Çay içmeye oturduk. Bize çay koyan Aksinya hiç olmadığı kadar güler yüzlü ve iyiydi. Merhametle Romas'a bakarak konuşuyordu.</p>

  <p class="normal">"Onlardan hiç şikâyetçi olmuyorsunuz. İşte artık rezalet çıkarmaya başladılar."</p>

  <p class="normal">"Bu sizi kızdırmıyor mu?" diye sordum.</p>

  <p class="normal">"Her aptallığa kızmak için insanın zamanı yetmez!"</p>

  <p class="normal">"Herkes kendi işini böyle sakince halletse," diye düşündüm.</p>

  <p class="normal">Oysa o, yakında Kazan'a gideceğini, hangi kitapları istediğimi soruyordu.</p>

  <p class="normal">Kimi zaman bu adamda ruh yerine saat gibi kurulu ömür boyu işleyen bir mekanizma olduğunu düşünürdüm. Hohol'u seviyor, ona çok saygı duyuyor, ama bir gün bana veya bir başkasına öfkelenmesini, bağırmasını ve tepinmesini istiyordum. Fakat o öfkelenmiyor ya da öfkelenmek istemiyordu. Aptallıklarıyla ya da rezaletleriyle onu kızdırdıkları zaman sadece alaylı bir ifadeyle gri gözlerini kısıyor ve kısa, soğuk kelimelerle basit, acımasız bir şeyler söylüyordu.</p>

  <p class="normal">Suslov'a şöyle sormuştu:</p>

  <p class="normal">"Siz ihtiyar adam, niçin ikiyüzlülük yapıyorsunuz?"</p>

  <p class="normal">İhtiyarın soluk yanakları ve alnı kıpkırmızı olmuş, sanki ağarmış sakalı bile kıpkırmızı kesilmişti.</p>

  <p class="normal">"Hem bunda, sizin kaybedeceğiniz bir şey yok ki. Tam aksine, başkalarının size karşı saygısını kaybediyorsunuz!.."</p>

  <p class="normal">Suslov başını eğerek onaylamıştı:</p>

  <p class="normal">"Doğru, kaybedecek bir şey yok!.."</p>

  <p class="normal">Suslov, sonradan İzot'a şöyle demişti:</p>

  <p class="normal">"Etkileyici bir adam. Böylelerini seçip başımıza getirsek..."</p>

  <p class="normal">Romas yanımda olmadığında neyi nasıl yapmam gerektiğini bana kısaca ve adamakıllı anlatıyordu. Sanırım onu havaya uçurmaya kalktıklarını, tıpkı bir sinek ısırığını unutması gibi aklından silmişti.</p>

  <p class="normal">Pankov geldi, ocağa dikkatle baktı ve asık suratla sordu:</p>

  <p class="normal">"Korkmadınız mı?"</p>

  <p class="normal">"Niye korkayım ki?"</p>

  <p class="normal">"Savaş gibi."</p>

  <p class="normal">"Otur, çay iç."</p>

  <p class="normal">"Karım bekliyor."</p>

  <p class="normal">"Neredeydin?"</p>

  <p class="normal">"İzot'la balık tutmaya gitmiştim."</p>

  <p class="normal">Pankov, Romas'la sanki önemli ve karışık meseleler daha önceden konuşulmuş gibi hep kısaca konuşurdu. Hatırlıyorum da, Romas korkunç İvan'ın hükümdarlığını anlatırken İzot şöyle demişti:</p>

  <p class="normal">"Can sıkıcı bir çar!"</p>

  <p class="normal">Kukuşkin:</p>

  <p class="normal">"İnsan kasabı!" diye eklemişti.</p>

  <p class="normal">Pankov ise kararlı bir tavırla konuşuyordu:</p>

  <p class="normal">"Pek zeki değildi. Prensleri kılıçtan geçirdi, ama onun yerine küçük derebeylerini türetti. Sonra bir sürü yabancıyı getirtti. Bunda hiç mantık yok. Küçük toprak sahibi, büyüğünden daha kötüdür. Sinek kurt değildir, tüfekle öldüremezsin, ama kurttan daha fazla sıkıntı verir."</p>

  <p class="normal">Kukuşkin elinde çamur dolu bir kovayla çıkageldi. Ocağa tuğlaları yerleştirirken söyleniyordu:</p>

  <p class="normal">"Şu iblislere bak! Bitlerinden kurtulmayı beceremezler, ama iş insanın canını almaya gelince hay hay! Antoniç birdenbire çok mal getirme... En iyisi daha az, ama daha sık getir. Yoksa, karışmam, seni yakarlar... Sen şu işi de yapınca görürsün başına ne belalar açılacak!"</p>

  <p class="normal">Köy zenginlerinin canını sıkan şu "iş", bahçe sahiplerinin kooperatifiydi. Hohol bu kooperatifi Pankov'un, Suslov'un ve iki üç akıllı köylünün yardımıyla neredeyse yoluna koymuştu. Mülk sahiplerinin çoğunluğu Romas'a iltifat göstermeye başlamışlar, dükkâna gelen müşterilerin sayısı da artmıştı. Hatta "işe yaramaz" köylüler Barinov ve Migun her fırsatta ellerinden geldiğince Hohol'un işlerine yardım etmeye çalışıyorlardı.</p>

  <p class="normal">Migun'u çok beğeniyordum. Onun güzel, hüzünlü şarkılarını seviyordum. Şarkı söylediğinde gözlerini yumar, ıstırap dolu yüzü titremez olurdu. O, mehtapsız, karanlık ya da gökyüzünün yoğun bulut perdesiyle örtüldüğü gecelerde yaşardı.</p>

  <p class="normal">Bazen akşamları beni usulca çağırırdı:</p>

  <p class="normal">"Volga'ya gel..."</p>

  <p class="normal">Orada, kayığın kıçına oturarak, av yasağı olduğu halde alabalık avlamak için ağlarını kurar, eğri büğrü esmer bacaklarını karanlık sulara sarkıtır ve hafif sesle konuşurdu:</p>

  <p class="normal">"Bir beyefendi benimle alay ettiğinde buna katlanabilirim. Ne yapalım, o önemli bir kişiliktir; benim bilmediğim şeyleri bilir. Ama bana benzeyen biri, bir köylü canımı sıktığında bunu nasıl içime sindirebilirim? Aramızda ne fark var? O rubleleri sayar, bense kapikleri! İşte o kadar!"</p>

  <p class="normal">Migun'un yüzü hastalıklı bir ifadeyle titriyor, kaşı seğiriyor, ellerinin parmakları oltayı düzeltip çengelini eğelerken hızla kıpırdıyor. İçten sesi hafifçe çınlıyor:</p>

  <p class="normal">"Beni hırsız sanıyorlar. Doğru, ben günahkârım. Ama herkes yağmacılık yapıyor, herkes birbirini sömürüyor. Tanrı bizi sevmiyor, ama şeytan bizi şımartıyor."</p>

  <p class="normal">Karanlık nehir yanımızdan akıp gidiyor, kara bulutlar nehrin üzerinde dolaşıyor, çayırlık kıyı karanlıkta seçilmiyor. Dalgalar kıyıdaki kumları yavaşça sürüklüyor ve ayaklarımı ısıtıyor, adeta beni de uçsuz bucaksız karanlığa doğru arkalarından sürüklüyor.</p>

  <p class="normal">Migun içini çekerek:</p>

  <p class="normal">"Hayat yaşamaya değer mi?" diye soruyor.</p>

  <p class="normal">Yukarıda dağın tepesinde bir köpek acı acı uluyor. Sanki rüyadaymışım gibi düşünüyorum:</p>

  <p class="normal">"Sen ve senin gibiler niçin böyle yaşamalısınız ki?"</p>

  <p class="normal">Nehir çok sessiz, çok karanlık ve tüyler ürpertici. Ve bu ılık karanlığın sonu yok... Migun:</p>

  <p class="normal">"Hohol'u öldürecekler. Ve seni de," diye mırıldanıyor. Sonra birden yavaşça bir şarkı söylemeye başlıyor:</p>

  <p class="indentmetin"><span class="ideitalik">"Annem beni çok severdi.</span></p>

  <p class="normal"><span class="ideitalik">Derdi ki:</span></p>

  <p class="indentmetin"><span class="ideitalik">‘Yaşa'cığım canımın içi</span></p>

  <p class="indentmetin"><span class="ideitalik">Sessiz bir hayat yaşa!'"</span></p>

  <p class="normal">Gözlerini kapıyor, sesi daha güçlü ve kederli çıkıyor. Oltanın iplerini düzelten parmakları daha yavaş hareket ediyor.</p>

  <p class="normal">"Annemin söylediklerine hiç kulak asmadım. Ah, hiç kulak asmadım!"</p>

  <p class="normal">Tuhaf bir ruh hali içindeyim. Sanki dünya, bu karanlık ve sıvı kütlenin ağır hareketiyle aşınan toprak, suyun içine kayıyor, ben ise, güneşin sonsuzluğa boğulduğu bu karanlığa yuvarlanıyor ve içine düşüyorum.</p>

  <p class="normal">Şarkısını başladığı gibi aniden bitiren Migun sessizce kayığı itiyor, içine oturuyor ve karanlığın içinde neredeyse hiç ses çıkarmadan yok oluyor. Onun arkasından bakıyor ve düşünüyorum:</p>

  <p class="normal">"Böyle insanlar niçin yaşarlar?"</p>

  <p class="normal">Arkadaşlarımdan birisi de Barinov'du. Bu savruk, palavracı, haylaz, dedikoducu, bir an bile yerinde duramayan bir serseriydi. Moskova'da yaşamıştı, ama bu şehirden nefretle söz ederdi.</p>

  <p class="normal">"Cehennem gibi şehir! Allak bullak bir yer... On dört bin altı kilise var, ama halkının hepsi dolandırıcı! Hepsi de atlar gibi uyuz, yemin ederim! Tüccarlar, askerler, esnaf ortalıkta dolaşırken durmadan kaşınıyor. Kocaman bir şey olan Çar'ın topu gerçekten de orada... Büyük Petro, asilere ateş etmek için bu topu kendi eliyle dökmüş: Soylu kadının biri ona olan aşkından dolayı Petro'ya isyan etmiş. Büyük Petro onunla tam yedi yıl yaşamış, sonra üç çocuğuyla terk etmiş. Kadın çok öfkelenmiş ve isyan çıkarmış! İşte kardeşim, Petro da bu isyanı bastırmak için bu toptan ateş ederek dokuz bin üç yüz sekiz kişiyi vurmuş. Hatta kendisi de korktuğu için Metropolit Filaret'e, ‘Bu tehlikeli şeyi mühürlemeliyiz,' demiş. Ve mühürlemişler."</p>

  <p class="normal">Ona bütün bunların saçmalık olduğunu söylediğimde öfkeleniyor:</p>

  <p class="normal">"Aman Tanrım! Ne kötü huylu birisin! Bana bunları okumuş bir adam uzun uzadıya anlatmıştı. Oysa sen diyorsun ki..."</p>

  <p class="normal">Ermişleri ziyaret etmek için Kiev'e gitmişti.</p>

  <p class="normal">"Bu şehir bizim köye benziyordu," diye anlatırdı. "O da, bir tepenin üstündedir, bir de adını unuttuğum bir nehir vardı. Volga'yla kıyaslanınca su birikintisi gibiydi. Doğrusunu söylemek gerekirse şehir karmakarışıktı. Bütün sokaklar eğri büğrü ve yokuşluydu. Halkı Mihaylo Antonov gibi özbeöz Ukraynalı değildi; yarı Polonyalı, yarı Tatar'dı. Bunlar konuşmazlar, sadece boşboğazlık ederler! Üstü başı darmadağın pis bir millet... Kurbağa yerler, on funt gelen kurbağalar vardır. Öküze biner, hatta toprak sürerler. Çok güzel öküzleri vardır. En küçükleri bile bizimkilerin dört katıdır. Orada elli yedi bin rahip ve iki yüz yetmiş üç piskopos var. Amma da tuhaf adamsın. Anlattıklarıma nasıl itiraz edebilirsin. Her şeyi kendi gözlerimle gördüm. Ya sen hiç oraya gittin mi? Hayır, gitmedin. Tamam, öyleyse. Ben her şeyden çok, doğruluktan hoşlanırım."</p>

  <p class="normal">Sayıları severdi. Benden sayıları toplamasını ve çarpmasını öğrenmişti. Ama bölmeyi sevmezdi. Çok rakamlı sayıları büyük bir hevesle çarpıyordu. Yanlış yapmaktan gözü yılmazdı. Sopayla kumun üzerine uzun bir sayı yazarken bir yandan hayranlıkla ona bakıp, çocuksu gözlerini fal taşı gibi açarak haykırırdı:</p>

  <p class="normal">"İşte bunu hiç kimse okuyamaz!"</p>

  <p class="normal">Barinov vücudu biçimsiz, üstü başı darmadağınık, hırpani giyimli bir adamdı. Kıvırcık sevimli bir sakalla örtülü yüzüne güzel denebilirdi. Mavi gözleri çocuksu bir gülümsemeyle aydınlanırdı. Onda Kukuşkin'e benzer bir şeyler vardı. Bu yüzden birbirlerine pek yaklaşmazlardı. Barinov iki defa Hazar denizine balık tutmaya gitmişti; sürekli bunu anlatıp dururdu:</p>

  <p class="normal">"Deniz be kardeş, hiçbir şeye benzemez!.. Sen, onun karşısında sivrisinek gibi kalırsın!.. Denize şöyle bir baktın mı kendinden geçersin!.. Orada hayat da tatlıdır. Her tür insan gelirdi, hatta aralarında bir piskopos, bir de bir savcıyla aşk hayatı yaşayan aşçı bir kadın vardı. Eh, daha başka ne istersin ki be kadın!.. Fakat kadın katlanamamış:</p>

  <p class="normal">"‘Savcı bey, siz çok nazik bir insansınız, ama yine de ayrılmalıyız, elveda!' demiş. Çünkü denizi bir defa olsun gören bir insan, onu tekrar görmek ister. Orası uçsuz bucaksızdır! Gökyüzüne benzer, kalabalık yoktur. Ben de temelli oraya gideceğim, insan kalabalığını sevmiyorum, işte o kadar! Ben kendi halinde bir yaşam sürmeli, ıssız yerlerde yaşamalıyım, ama yaşanacak doğru dürüst ıssız bir yer de bilmiyorum."</p>

  <p class="normal">Barinov sahipsiz köpekler gibi köyde aylak aylak gezerdi. Kimse ona önem vermezdi. Ama onun masallarını Migun'un şarkılarını dinledikleri gibi keyifle dinlerlerdi.</p>

  <p class="normal">"Nasıl da uyduruyor! Müthiş!"</p>

  <p class="normal">Onun hayal gücü bazen Pankov gibi olumlu insanları da şaşırtırdı. Bir gün, bu şüpheci köylü Hohol'e şöyle demişti:</p>

  <p class="normal">"Barinov, kitapların korkunç İvan hakkında her şeyi yazmadıklarını, bir sürü şeyin saklandığını söyleyip duruyor. Güya o bir hayaletmiş, kartal gibi görünürmüş. O zamandan beri onun şerefine paraların üstüne kartal resmi basılıyormuş."</p>

  <p class="normal">İnsanların, hayatın gerçeklerine dair anlatılan ciddi hikâyelerden çok, olağandışı, hayal mahsulü, bazen de kötü uydurulmuş fantastik şeylerden hoşlandıklarını kim bilir kaçıncı kez fark etmiştim. Ama bunu Romas'a söylediğimde gülerek şöyle dedi:</p>

  <p class="normal">"Bu geçici bir durum. Yeter ki insanlar düşünmeyi öğrensinler, düşüne düşüne gerçeği bulurlar. Barinov gibi, Kukuşkin gibi tuhaf adamlara gelince; onları anlamanız gerekir. Bunlar, sanatçı ve yaratıcıdırlar. Herhalde İsa da böyle tuhaf bir insandı. Takdir edersiniz ki o da, iyi kötü bir şeyler uydurmuştur..."</p>

  <p class="normal">Bütün bu insanların çok az ve isteksizce Tanrı'dan söz etmeleri beni şaşırtıyordu. Sadece ihtiyar Suslov sık sık inançla:</p>

  <p class="normal">"Her şey Tanrı'dandır," derdi.</p>

  <p class="normal">Ben bu sözcüklerde hep bir umutsuzluk kokusu sezerdim. Bu insanlar yanımdayken iyi vakit geçiriyordum ve onların gece sohbetlerinden bir sürü şey öğrenmiştim. Bence Romas'ın ortaya koyduğu her sorun güçlü bir ağaç gibi köklerini yaşamın özüne salıveriyor, orada kendisi gibi asırlık başka bir ağacın kökleriyle birleşiyordu. Ağaçların her dalında parlak fikirler çiçekleniyor, etkileyici kelimelerin yaprakları göz alıcı bir şekilde açıyordu. Kitapların canlandırıcı balından aldığım için mükemmelleştiğimi hissediyor, daha güvenli konuşuyordum. Hatta Hohol, birçok defalar beni övmüştü:</p>

  <p class="normal">"İyi gidiyorsun Maksimiç."</p>

  <p class="normal">Bu sözleri söylediği için ona nasıl da minnettardım!</p>

  <p class="normal">Pankov ara sıra yumuşak yüzlü, mavi gözlü, zeki bakışlı, şehirli gibi giyinen ufak tefek karısını da getirirdi. Kadın, dudaklarını bükerek usulca bir köşede otururdu. Fakat bir süre sonra ağzı şaşkınlıkla açılır, gözleri korkuyla büyürdü. Bazen de isabetli bir söz söylendiğinde mahçup bir edayla güler ve yüzünü elleriyle kapatırdı. Pankov da Romas'a göz kırparak:</p>

  <p class="normal">"Anlıyor," derdi.</p>

  <p class="normal">Hohol'a temkinli hareket eden birtakım ölçülü insanlar gidip gelirdi. Hohol, onları tavan arasına, benim odama çıkarır ve saatlerce orada otururlardı. Aksinya oraya yiyecek ve içecek götürürdü. Orada uyurlar, benden ve Romas'a köpek kadar sadık olan Aksinya'dan başka kimse onları görmezdi. Geceleri İzot ve Pankov, bu misafirleri oradan geçen gemiye ya da Lobişki'deki iskeleye kayıkla götürürlerdi. Tepeden bakıp karanlık ya da mehtabın gümüşle kapladığı nehirde sandalın gölgesinin nasıl görünüp kaybolduğunu, onun üzerindeki fenerin ışığının vapur kaptanının gözüne çarparak nasıl uçuştuğunu seyreder, kendimi bu yüce ve gizli davanın parçası gibi hissederdim.</p>

  <p class="normal">Şehirden Marya Derenkova geldi. Ama artık bakışlarından utanmıyordum. Şimdi, gözleri bana, güzel olduğunu ve iriyarı sakallı bir adamın, üzerine titrediğini bilmekten hoşnut bir kızın gözleri gibi görünüyordu. Romas herkesle olduğu gibi onunla da sakin ve hafif alaycı bir tavırla konuşuyordu. Sadece sakalını daha sık sıvazlıyor, gözleri daha hoş bir ışıltıyla parıldıyordu. Kızın ince sesi ise neşeli çıkıyordu. Mavi bir elbise giymiş, sarı saçlarına mavi bir kurdele takmıştı. Çocuksu elleri adeta tutunacak bir şey arar gibi, tuhaf bir şekilde telaş içindeydi. Genç kız ağzını açmadan, pembe terli yüzünü küçük bir mendille yelpazeleyerek hemen hemen hiç ara vermeden bir şarkı mırıldanıyordu. Bu kızda beni yeniden heyecanlandıran, antipati uyandıran ve beni kızdıran bir şeyler vardı. Onu elimden geldiğince az görmeye gayret ettim.</p>

  <p class="normal">Temmuzun ortasında İzot ortadan kayboldu. Onun boğulduğunu söylüyorlardı. İki gün sonra da söylentilerin doğru olduğu ortaya çıktı. Kayığı, dibi delinmiş ve kenarı paramparça olmuş bir halde, köyün yedi verst aşağısındaki çayırlık kıyıya vurdu. Bu felaketi, büyük olasılıkla İzot'un nehirde uyuyakaldığı ve kayığının sürüklenerek köyün beş verst aşağısında demirli duran üç mavnaya çarptığı şeklinde açıkladılar.</p>

  <p class="normal">Bu olay olduğunda Romas Kazan'daydı. Akşam olduğunda Kukuşkin dükkânda yanıma geldi. Bezgin bir halde çuvalların üstüne oturdu. Ayaklarına bakarak bir süre hiç konuşmadı. Sonra bir sigara yakarak:</p>

  <p class="normal">"Hohol ne zaman geri dönecek?" diye sordu.</p>

  <p class="normal">"Bilmem."</p>

  <p class="normal">Avucuyla yaralı yüzünü sertçe ovuşturmaya başladı. Okkalı küfürler savuruyor, boğazına kemik takılmış gibi böğürüyordu.</p>

  <p class="normal">"Neyin var?"</p>

  <p class="normal">Dudaklarını ısırarak yüzüme şöyle bir baktı. Gözleri kıpkırmızı olmuştu, çenesi titriyordu. Onun konuşamadığını görünce endişeyle acı haberi bekledim. Sonunda sokağa baktı ve zar zor kekeleyerek konuşmaya başladı:</p>

  <p class="normal">"Migun'la oraya gittim. İzot'un sandalına baktık. Sandalın dibi baltayla delinmiş. Anladın mı? Yani İzot'u öldürmüşler. Başka türlü olamaz."</p>

  <p class="normal">Başını sallayarak, okkalı küfürleri birbiri ardına sıralamaya başladı. Kuru, heyecanlı sesiyle hıçkırıyordu. Sonra susup haç çıkarmaya başladı. Bu köylünün ağlamak isteyip de ağlayamadığını, ağlamayı beceremediğini, kin ve hüzne boğularak her yanının nasıl titrediğini görmek dayanılmaz bir şeydi. Ayağa fırladı ve başını sallayarak çıkıp gitti.</p>

  <p class="normal">Ertesi günün akşamı çocuklar nehirde yüzerken köyün biraz yukarısında karaya vurmuş ve paramparça olmuş bir mavnanın altında İzot'u buldular. Mavnanın dibinin yarısı kıyıdaki kayalara oturmuş, yarısı da sular altında kalmıştı. Mavnanın kıç tarafının yanında, parçalanmış dümene takılı bir halde İzot'un gövdesi, yüzüstü yerde uzanıyordu. Kafatası boştu, paramparça olmuştu. Sular, beynini alıp götürmüştü. Balıkçıya arkadan vurmuşlardı, ensesi sanki baltayla yarılmıştı. Suyun akıntısı İzot'u sallıyor, balıkçının ayaklarını kıyıya doğru savuruyor, kollarını oynatıyordu; balıkçı bu haliyle karaya çıkmak için bütün gücüyle uğraşıyormuş hissini veriyordu.</p>

  <p class="normal">Yirmi civarında zengin köylü, suratları asık bir halde sahilde toplanmışlardı. Fakir köylüler daha tarladan dönmemişlerdi. Kalleş ve ödlek muhtar, bastonunu sallayarak etrafta dört dönüyor, burnunu çekerek, pembe gömleğinin koluna siliyordu.</p>

  <p class="normal">Bodur dükkâncı Kuzmin, bacaklarını iyice aralamış ve karnını dışarı çıkarmış bir halde sırayla, bana ve Kukuşkin'e bakıyordu. Kaşlarını fena halde çatmış, ama renksiz gözleri yaşarmıştı; çiçek bozuğu suratı acınacak bir hal almıştı.</p>

  <p class="normal">Muhtar eğri büğrü bacaklarıyla tıpış tıpış yürürken:</p>

  <p class="normal">"Felaket!" diye ağlayıp sızlıyordu. "Ah, köylüler, çok kötü bir durum!"</p>

  <p class="normal">Cüsseli bir kadın olan muhtarın gelini taşların üstüne oturmuş boş gözlerle suya bakıyor ve titreyen eliyle haç çıkarıyordu. Dudakları kıpırdıyordu; bir köpek dudağı gibi biçimsiz olan kalın, kırmızı alt dudağı aşağı sarkmış, koyun gibi sarı dişlerini ortaya çıkarmıştı. Kızlar ve oğlanlar renkli demetler halinde tepeden aşağı iniyor, üstü başı toz içindeki köylüler acele adımlarla yürüyorlardı.</p>

  <p class="normal">Kalabalık temkinli ve alçak sesle homurdanıyordu:</p>

  <p class="normal">"Geçimsiz bir adamdı."</p>

  <p class="normal">"Nasıl biriydi?"</p>

  <p class="normal">"Şu Kukuşkin daha geçimsizdir."</p>

  <p class="normal">"Adamcağızı boş yere öldürdüler!"</p>

  <p class="normal">"İzot kendi halinde yaşayıp gidiyordu."</p>

  <p class="normal">Kukuşkin, öfkeyle köylülerin üzerine yürüyerek bağırmaya başladı:</p>

  <p class="normal">"Kendi halinde mi? Bu yüzden mi onu öldürdünüz ha? Alçak herifler!"</p>

  <p class="normal">Birden kadının biri isterik bir kahkaha kopardı. İsterik kadının kahkahası kalabalığa kamçı gibi çarptı. Köylüler feryat ederek, küfrederek birbirlerine girdiler. Kukuşkin ise dükkâncının üstüne atılarak, kolunun bütün kuvvetiyle onun suratına elinin tersiyle vurdu.</p>

  <p class="normal">"Al sana hayvan herif!"</p>

  <p class="normal">Etrafına yumruk sallayarak arbededen kurtuldu ve adeta neşeyle bana bağırdı:</p>

  <p class="normal">"Git buradan! Kavga çıkacak!"</p>

  <p class="normal">Ona vurmuşlardı bile. Yarılmış dudağından kanlar akıyor, ama yüzü sevinçle ışıldıyordu.</p>

  <p class="normal">"Kuzmin'e nasıl pat diye yapıştırdım, gördün mü?"</p>

  <p class="normal">Barinov mavnanın yanında koyu bir küme oluşturmuş kalabalığa korkuyla bakarak yanımıza koştu. Kalabalığın içinden muhtarın ince sesi yükseliyordu:</p>

  <p class="normal">"Hayır, kanıtla! Ben kime ayrıcalıklı davranıyorum, kanıtlasana!"</p>

  <p class="normal">Barinov yokuşu tırmanırken:</p>

  <p class="normal">"Ben buradan uzaklaşmalıyım," diye homurdanıyordu.</p>

  <p class="normal">Sıcak bir akşamdı. Boğucu bir hava insanın nefes almasına engel oluyordu. Kıpkırmızı güneş yoğun morumsu bulutların arasına giriyor, ağaçların yapraklarına kırmızı ışıltılar saçıyor, bir yerlerde gök gürlüyordu.</p>

  <p class="normal">İzot'un cesedi önümde sallanıyor, paramparça olmuş kafasındaki saçları akıntının etkisiyle doğruluyor, adeta dimdik duruyor gibi oluyordu. Onun boğuk sesini ve güzel sözlerini hatırlıyorum:</p>

  <p class="normal">"Her insanın çocuksu bir yanı vardır. İşte bunu göz önünde bulundurmalıyız. Örneğin Hohol'u ele al; demir gibi sağlam bir adam, ama çocuksu bir ruhu var."</p>

  <p class="normal">Kukuşkin, yanımda yürürken kızgınlıkla konuşuyordu:</p>

  <p class="normal">"Hepimizin sonu böyle olacak. Tanrım, bu ne anlamsız bir şey!"</p>

  <p class="normal">Hohol iki gün sonra gece geç vakit geldi. Görünüşe bakılırsa bir şeye çok memnun olmuştu. Her zamankinden daha şefkat dolu ve güler yüzlüydü. Onu içeri aldığımda omzuma bir şaplak indirdi:</p>

  <p class="normal">"Az uyuyorsunuz, Maksimiç!"</p>

  <p class="normal">"İzot'u öldürdüler."</p>

  <p class="normal">"Ne?"</p>

  <p class="normal">Elmacık kemikleri zonkladı ve sakalı sanki göğsüne dökülecek gibi titremeye başladı. Kasketini çıkarmadan odanın ortasında durdu. Gözlerini kısıp başını sallayarak:</p>

  <p class="normal">"Demek öyle. Kimin yaptığı bilinmiyor değil mi?.. Elbette..."</p>

  <p class="normal">Ağır ağır pencerenin yanına gitti, ayaklarını uzatıp oturdu.</p>

  <p class="normal">"Ben ona söylemiştim... Yetkililer orada mıydı?"</p>

  <p class="normal">"Akşam polis geldi."</p>

  <p class="normal">"E, ne oldu?" diye sordu ve sonra kendi cevapladı: "Elbette, hiçbir şey olmadı."</p>

  <p class="normal">Ona, polisin her zamanki gibi Kuzmin'in evinde kaldığını, dükkâncıya attığı tokattan dolayı Kukuşkin'in hapse atılmasını emrettiğini söyledim.</p>

  <p class="normal">"Demek öyle. Ne diyeyim?"</p>

  <p class="normal">Semaveri yakmak için mutfağa gittim.</p>

  <p class="normal">Romas çay içerken:</p>

  <p class="normal">"Bu halk acınacak bir halde. Kendi içlerindeki en iyi insanları öldürüyorlar; bu alçakça bir şey. Belki de bu gibi insanlardan korkuyorlar. Jandarma nezareti altında Sibirya'ya sürgüne giderken bir kürek mahkûmu bana şunu anlatmıştı; hırsızmış. Beş kişilik bir çetesi varmış. Sonunda içlerinden biri:</p>

  <p class="normal">"‘Arkadaşlar, hırsızlık işini bırakalım artık. İyi bir kazancımız da yok; kötü bir yaşam sürüyoruz,' demiş. Arkadaşları bu yüzden, sarhoşken sızıp kaldığı zaman onu boğmuşlar. Bunu anlatan mahkûm, öldürdükleri adamı çok övmüştü:</p>

  <p class="normal">‘"Ondan sonra üç kişiyi daha öldürdüm, ama acımadım. Fakat o arkadaşa acıyorum. İyi, zeki, neşeli bir arkadaştı. Temiz kalpliydi.'</p>

  <p class="normal">‘"Öyleyse niye öldürdünüz onu? Sizi ele verir diye mi korktunuz?' diye soruyorum. Bu sözüme bayağı öfkelendi:</p>

  <p class="normal">"‘Hayır, o bizi hiçbir zaman ele vermezdi, hiçbir şey için! Ama onunla biraz aramız açılmıştı. Sanki biz hepimiz günahkâr, o ise namuslu, adeta bize doğru yolu gösteren bir adamdı. İyi olmadı!"'</p>

  <p class="normal">Hohol ayağa kalktı, ellerini arkasında kavuşturup, piposunu dişleri arasında tutarak yerlere kadar uzanan beyaz Tatar gömleğiyle odada gezinmeye başladı.</p>

  <p class="normal">Çıplak ayaklarıyla patırtı yaparak sakin ve dalgın bir tavırla konuşuyordu:</p>

  <p class="normal">"Namuslu insanlardan korkma, iyi insanları hayatın dışına itme olayıyla defalarca karşılaştım. Bu insanlara iki şekilde davranırlar: Ya ilk önce adamakıllı uğraşarak aleyhinde davranır, onu yok etmek için ellerinden geleni yaparlar ya da köpekler gibi gözlerinin içine bakarak karşısında yerlere kapanırlar. Bu daha seyrek görülür. Böyle iyi adamlardan yaşamayı öğrenmeyi, onlara benzemeyi beceremezler, yapamazlar. Kim bilir, belki de istemezler."</p>

  <p class="normal">Soğumuş çaydan bir bardak alarak devam etti:</p>

  <p class="normal">"Yapabilirler, ama istemezler! Düşünün bir kere, insanlar büyük emekler sarf ederek büyük güçlüklerle kendilerine bir hayat kurmuşlar, ona alışmışlar, ama birisi kalkıp: Bu şekilde yaşamayın! diye isyan ediyor. Nasıl yani? Biz bu hayatı kurmak için canla başla çalıştık, lanet olsun! Derken bir öğretmen, bir yol gösterici ortaya çıkıyor. Ve... Vurun ona, hocaya, doğru yolu gösterene! İşimize burnunu sokma! Ama yine de gerçek ‘Böyle yaşamayın!' diyenlerle birliktedir. Onlardan yanadır. Ve onlar hayatımızı iyiye yönlendirirler."</p>

  <p class="normal">Elini kitap raflarına doğru sallayarak:</p>

  <p class="normal">"Özellikle bunlar! Ah, kitap yazabilseydim. Ama bana uygun bir iş değil. Sıkıcı ve birbirini tutmayan fikirlerim var."</p>

  <p class="normal">Masanın başına geçti, dirseklerini masaya dayadı, başını elleri arasına alarak:</p>

  <p class="normal">"İzot'a çok yazık oldu," dedi. Ve uzun süre sustu. "Neyse, haydi yatalım artık."</p>

  <p class="normal">Tavan arasına, odama çıktım. Pencerenin önünde oturdum. Tarlaların üstünde gökyüzünün yarısını kaplayan uzak şimşek ışıkları yanıp sönüyor, şeffaf, kızılımsı ışıklar gökyüzünde parıldadığında ay sanki korkuyla irkiliyordu. Köpekler şiddetle uluyor ve havlıyor. Eğer bu havlamalar da olmasa, insan boş bir adada olduğunu zannedebilir. Gök gürlüyor. Boğucu sıcağın ağır seli pencerelerden içeri giriyor.</p>

  <p class="normal">Önümde, sahildeki söğütlüğün altında İzot'un cansız vücudu uzanıyor. Mor yüzü gökyüzüne, camlaşmış gözleri ise sert bir bakışla kendi içine bakıyor. Altın sarısı sakalı sert bir yığın halinde birbirine yapışmış, hayretle açılmış ağzı sakalının içine gizleniyor.</p>

  <p class="normal">"En önemli şey, iyilik ve şefkattir. Ben Paskalya'yı, iyilik ve şefkat dolu bir bayram olduğu için seviyorum."</p>

  <p class="normal">Volga'nın sularının tertemiz yıkadığı mor bacaklarına, yakıcı güneş altında kurumuş lacivert pantolonu yapışmış. Balıkçının yüzünde sinekler vızıldıyor, cesedinden baygın, tiksindirici bir koku yayılıyor.</p>

  <p class="normal">Merdivende ağır ayak sesleri duyuldu. Kapıdan iki büklüm bir halde Romas girdi. Sakalını sıvazlayarak yatağıma oturdu.</p>

  <p class="normal">"Biliyor musunuz? Ben evleniyorum. Evet."</p>

  <p class="normal">"Burada yaşamak kadın için zor olacak."</p>

  <p class="normal">Sanki daha ne söyleyeceğimi bekliyor gibi, bakışlarını yüzüme dikti. Ama ben söyleyecek bir şey bulamadım. Gökyüzünde çakan şimşeklerin ışıkları odayı saydam bir ışıkla doldurup yansımalar yapıyordu.</p>

  <p class="normal">"Maşa Derenkova'yla evleniyorum."</p>

  <p class="normal">İster istemez gülümsedim. O ana kadar bu kızın Maşa diye çağrılabileceği hiç aklıma gelmemişti. Gülünçtü. Babasının ya da kardeşlerinin onu Maşa diye çağırdığını anımsamıyordum.</p>

  <p class="normal">"Niye gülüyorsunuz?"</p>

  <p class="normal">"Hiç."</p>

  <p class="normal">"Onun için yaşlı olduğumu mu düşünüyorsunuz?"</p>

  <p class="normal">"Oh, hayır!"</p>

  <p class="normal">"Genç kız, bana bir zamanlar sizin ona âşık olduğunuzu söyledi."</p>

  <p class="normal">"Sanırım, öyleydi."</p>

  <p class="normal">"Peki şimdi? Geçti mi?"</p>

  <p class="normal">"Evet, öyle sanıyorum."</p>

  <p class="normal">Elini sakalından çekti ve alçak sesle:</p>

  <p class="normal">"Sizin yaşlarınızda sık sık öyle olduğunu sanırsınız. Oysa benim yaşlarımda sadece sanmakla kalmaz, bu duygu insanın tüm varlığını kaplar. Ondan başka bir şey düşünmez olursunuz; buna gücünüz yetmez."</p>

  <p class="normal">Alaycı bir gülüşle sağlam dişlerini göstererek devam etti:</p>

  <p class="normal">"Antuan'ın Oktav Sezar'a Aksiyum'da yenilmesinin sebebi, donanmasını ve komutanlığı bırakarak gemisiyle savaştan korkup kaçan Kleopatra'nın ardından gitmesiydi. Böyle şeyler de oluyor."</p>

  <p class="normal">Romas ayağa kalktı, doğruldu, sanki isteği dışında davranıyormuş gibi tekrarladı:</p>

  <p class="normal">"İşte böyle. Evleniyorum."</p>

  <p class="normal">"Yakında mı?"</p>

  <p class="normal">"Sonbaharda. Elma işini hallettikten sonra."</p>

  <p class="normal">Kapıdan çıkarken başını gerektiğinden daha fazla eğerek çıktı. Ben de sonbaharda buradan ayrılmamın daha iyi olacağı düşüncesiyle yatağıma yattım. Romas niçin Antuan'dan söz etmişti? Bundan hiç hoşlanmamıştım.</p>

  <p class="normal">Erken olgunlaşmış elmaları toplama zamanı gelip çatmıştı. Ürün boldu. Elma ağaçlarının dalları meyvelerin ağırlığıyla yerlere kadar eğilmiş, bahçeleri keskin bir koku sarmıştı. Çocuklar kurtların kemirip, rüzgârın yere düşürdüğü sarı ve pembe elmaları topluyorlardı.</p>

  <p class="normal">Ağustosun ilk günlerinde Romas biri mallarla, diğeri sandıklarla yüklü iki kayıkla Kazan'dan geldi.</p>

  <p class="normal">Hafta arasında bir gündü, saat sabahın sekiziydi. Hohol üzerini daha yeni değiştirmiş, yıkanmış, çay içmeye hazırlanırken neşeyle konuşuyordu:</p>

  <p class="normal">"Geceleri nehirde yolculuk etmek ne kadar güzel oluyor..."</p>

  <p class="normal">Sonra birden burnunu çekerek kaygılı bir tavırla sordu:</p>

  <p class="normal">"Galiba yanık kokusu var?"</p>

  <p class="normal">Aynı anda avluda Aksinya'nın feryadı işitildi:</p>

  <p class="normal">"Yanıyoruz!"</p>

  <p class="normal">Kendimizi avluya attık. Ahırın bostana bakan tarafı yanıyordu. Biz gazyağı, katran ve yağları orada bulunduruyorduk. Parlak güneşin soldurduğu alevlerin sarı dillerinin duvarı nasıl yaladığını, çatıya doğru nasıl uzandığını şaşkınlık içinde birkaç saniye seyrettik. Aksinya bir kova su getirdi. Romas çiçeklenmiş duvara suyu boca etti, kovayı fırlattı ve:</p>

  <p class="normal">"Lanet olsun! İlk önce fıçıları çıkarın Maksimiç! Aksinya sen de dükkâna!"</p>

  <p class="normal">Ben de bir katran fıçısını hızla avluya ve oradan da sokağa çıkardım. Sonra içeri girerek, gazyağı fıçısına yapıştım, ama fıçıyı devirdiğim zaman, fıçının tıpası açık olacak ki, gazyağı yerlere aktı. Ateş, tıpayı aramamı beklemedi. Alevlerin sivri çivileri ahırın duvarlarından içeri girdi. Çatı çatırdıyor ve bir şeyler alaycı alaycı uğulduyordu. Yarı dolu fıçıyı yuvarlayıp çıkarırken sokağın her tarafından kadınların ve çocukların feryat edip bağırarak koşuştuklarını gördüm. Romas ve Aksinya dükkândan malları çıkarıp çukura atıyorlardı. Pis, ak saçlı bir kocakarı sokağın ortasında durmuş, yumruklarını tehditle sallayarak tiz bir sesle bağırıyordu:</p>

  <p class="normal">"Ah, iblisler!"</p>

  <p class="normal">Yine ahıra koştuğum zaman orayı daha yoğun koyu dumanlar içinde buldum. Kızıl şeritler dumanın içinde uğulduyor, çatırdıyor, kıvrılarak tavandan sarkıyordu. Duvarlar alevden bir parmaklığa dönüşmüştü. Duman beni boğuyor, nefes alamıyor, gözlerimi kör ediyordu. Fıçıyı avlunun kapısına kadar zar zor yuvarlayabildim. Fıçı kapıya sıkıştı; daha ileri gitmiyordu. Oysa çatıdan üzerime kıvılcımlar düşüyor, derimi yakıyorlardı. Bağırıp yardım istedim. Romas koşarak geldi, koluma yapıştı ve beni avluya itti:</p>

  <p class="normal">"Çabuk uzaklaşın, şimdi patlayacak!"</p>

  <p class="normal">Romas kendini koridora attı, ben de ardından koştum ve tavan arasına çıktım. Orada bir sürü kitabım vardı. Kitapları pencereden atarken onların ardından şapka dolu bir sandığı da fırlatmak istedim. Ama pencere, sandığa göre dardı. Bunun üzerine bir dirhemle pencerenin pervazlarını kırmaya başladım. Ama bir uğultu koptu, çatıda kuvvetli bir çatırtı duyuldu. Gazyağı fıçısının patladığını anladım. Çatı başımın üstünde yanıp tutuşuyor, çatırdıyordu. Kırmızı alevler içeri bakmak istercesine pencereden uzandı. Dayanılmayacak kadar sıcaktı. Merdivene doğru fırladım. Yoğun duman bulutları karşıma çıktı. Basamaklarda kırmızı yılanlar sürünüyordu. Aşağıda, koridorda öyle bir çatırtı vardı ki, sanki demirden dişler tahtaları kemiriyordu. Sersemlemiştim. Dumandan körleşmiş bir halde, soluk soluğa uçsuz bucaksız gibi gelen birkaç saniye boyunca kıpırdamadan durdum. Merdivenin üstündeki çatı penceresinden kırmızı sakallı, sarı bir surat içeri baktı sonra yok oldu. O anda alev topları çatıyı delip geçti.</p>

  <p class="normal">Kafamdaki saçların çatırdar gibi olduğunu ve bu çatırtıdan başka bir ses duymadığımı anımsıyorum. Sonumun geldiğini anlıyordum. Ayaklarıma ağırlık çökmüştü. Gözlerim, ellerimle kapamış olmama rağmen ağrıyordu.</p>

  <p class="normal">Akıllı yaşama içgüdüsü bana kurtulmamın tek yolunu fısıldadı: Şiltemi, yastığımı kucakladım. Romas'ın koyun gocuğunu kafama sardım ve pencereden atladım.</p>

  <p class="normal">Ayıldığımda çukurun yanındaydım. Romas yanımda çömelmiş, haykırıyordu:</p>

  <p class="normal">"Ne oldu sana?"</p>

  <p class="normal">Ayağa kalkıp sersemlemiş bir halde evimizin kızıl bir çıra gibi eriyişini şaşkın şaşkın seyrettim. Önündeki kara toprağı kıpkızıl köpek dilleri yalıyordu. Pencereler siyah dumana boğulmuştu. Çatıyı sallanan sarı çiçekler bürümüştü. Romas:</p>

  <p class="normal">"Eee, neyin var?" diye haykırıyordu. Terli, ise bulanmış yüzünden kirli gözyaşları damlıyor, gözlerini korkuyla kırpıştırıyordu. Islak sakalının arasına söğüt dalları karışmıştı. Ferahlatıcı bir sevinç dalgası içimi kapladı. –Bu, öyle olağanüstü, öyle güçlü bir duyguydu ki– Sonra, sol ayağımda yakıcı bir ağrı duydum, uzandım ve Hohol'e:</p>

  <p class="normal">"Ayağım çıkmış," dedim.</p>

  <p class="normal">Ayağımı yoklayarak, aniden çekti. Keskin bir acı beni kamçıladı. Ve birkaç dakika sonra sevinçten mest olmuş bir halde, kurtulan eşyaları hafifçe topallayarak banyoya taşıyordum. Romas ise ağzında piposuyla neşe içinde konuşuyordu:</p>

  <p class="normal">"Fıçı patlayıp da, gazyağı çatıya dolduğunda sizin yanacağınızdan emindim. Ateş, bir sütun gibi çok yükseklere çıktı. Sonra da kocaman bir mantar gibi büyüdü ve derhal bütün evi sardı. Maksimiç'in sonu geldi diye düşündüm."</p>

  <p class="normal">Her zaman olduğu gibi sakindi. Eşyaları düzgün bir küme halinde yığıyordu. Yüzü gözü simsiyah, üstü başı darmadağınık Aksinya'ya:</p>

  <p class="normal">"Siz burada oturun. Bir şey çalmamaları için bekleyin. Ben yangını söndürmeye gidiyorum," dedi.</p>

  <p class="normal">Çukurun alt tarafındaki dumanların içinde beyaz kâğıt parçaları uçuşuyordu. Romas:</p>

  <p class="normal">"Ah, kitaplara yazık oldu," dedi. "Onlar değerli kitaplardı."</p>

  <p class="normal">Dört ev daha yanıyordu.</p>

  <p class="normal">Hava sakindi. Ateş acele etmiyor, alevler sağa sola dağılıyor, kıvılcımlar isteksizce çitlerin, çatıların üzerine sıçrıyordu. Ateşten bir tarak, çatıdaki samanları tarıyor, eğri büğrü ateşten parmaklar, adeta çalgı çalar gibi çitlere birer birer dokunuyordu. Dumanlı havada alevlerin öç alırcasına sevinçli ve coşkulu şarkıları ve yanan ağaçların yumuşak çıtırtıları duyuluyordu. Duman bulutlarından, sokağa ve avlulara altın sarısı "Alaca kargalar" düşüyordu. Kadınlar ve erkekler her biri kendi eşyasının derdine düşerek telaşla koşturup duruyor, sürekli haykıran bir ses ortalığı çınlatıyordu:</p>

  <p class="normal">"Suuuu, suuuuu!"</p>

  <p class="normal">Su uzakta, tepenin aşağısında, Volga'daydı. Romas, enselerine yapışarak, itip kakarak köylüleri hızla bir araya topladı, sonra onları iki gruba ayırdı ve yangının her iki tarafındaki çitleri yıkmalarını emretti. Uysalca onu dinlediler ve alevlerin sokağı sarma çabasına karşı akıllıca bir mücadeleye başladılar. Fakat sanki başkasının işini yapıyorlarmış gibi ürkekçe ve ümitsizce çalışıyorlardı.</p>

  <p class="normal">Ben çok sevinçliydim. Kendimi hiçbir zaman bu kadar güçlü hissetmemiştim. Sokağın ucunda başlarında muhtar ve Kuzmin olduğu halde, bir avuç zenginin olduğunu fark ettim. Hiçbir şey yapmadan seyirci gibi ayakta dikiliyorlar, ellerini, kollarını ve sopalarını sallayarak bağrışıyorlardı. Köylüler dirseklerini ta kulaklarına kadar kaldırarak atlarla dörtnala tarlalardan geliyorlardı. Kadınlar bağırıp çağırarak onları karşılıyor, çocuklar koşuşup duruyordu.</p>

  <p class="normal">Avludaki bir ev daha yanmaya başladı. Ahırın duvarını bir an önce yıkmak gerekiyordu. Çünkü duvarlar kalın budaklarla örülüydü ve çoktan alevlerin al rengi şeritleriyle süslenmişti. Köylüler çitin kazıklarını baltalamaya başladılar. Üzerlerine kıvılcımlar, korlar düşüyordu. Gömleklerinin hafifçe yanan yerlerini avuçlarıyla söndürerek geri çekildiler.</p>

  <p class="normal">Hohol:</p>

  <p class="normal">"Korkmayın!" diye bağırdı.</p>

  <p class="normal">Ama bu bir işe yaramadı.</p>

  <p class="normal">Bunun üzerine köylülerden birinin şapkasını kaptığı gibi kafama geçirdi.</p>

  <p class="normal">"Siz şu uçtan kesin, ben de buradan!"</p>

  <p class="normal">Ben birer birer kazıkları baltaladım, duvar sallanmaya başladı. Hemen üstüne tırmanıp, üst başına yapıştım. Hohol de beni bacaklarımdan tutup kendine doğru çekti. Duvarın bölmesi beni başıma kadar örterek tamamen yıkıldı. Köylüler bölmeyi sürükleyerek sokağa taşıdılar.</p>

  <p class="normal">Romas:</p>

  <p class="normal">"Bir yeriniz yandı mı?" diye sordu.</p>

  <p class="normal">Onun gösterdiği ilgi, gücümü ve çevikliğimi artırmıştı. Benim için değerli olan bu adamın gözüne girmek istiyor, onun övgüsünü kazanmak için canla başla çalışıyordum. Duman bulutları içinde her şey, bizim kitapların sayfaları güvercinler gibi uçuşuyordu.</p>

  <p class="normal">Sağ tarafta yangın durdurulabilmişti. Solda ise onuncu evi de istila ederek gitgide daha geniş bir alana yayılıyordu. Romas, köylülerin bir kısmını, kırmızı yılanların sinsiliklerini gözlemeye bırakarak, işçilerin çoğunluğunu sol tarafa gönderdi. Zengin köylülerin yanından hızla geçerken birtakım kötü niyetli imalar kulağıma geldi:</p>

  <p class="normal">"Kendisi ateşe verdi!"</p>

  <p class="normal">Dükkâncı ise:</p>

  <p class="normal">"Hamama bakmak gerek," dedi.</p>

  <p class="normal">Bu sözler tatsız bir şekilde hafızamda yer etti. Bilindiği gibi heyecan, özellikle de neşeden kaynaklanan heyecan insanın gücünü artırır. Ben de heyecanlıydım. Öylesine kendimden geçercesine çalışmıştım ki sonunda mecalim kalmamıştı. Sıcak bir şeye yaslanarak yerde oturduğumu hatırlıyorum. Romas bir kova suyu üzerime boca ediyordu. Etrafımızı saran köylüler ise saygıyla mırıldanıyorlardı:</p>

  <p class="normal">"Ne kuvvetli çocuk!"</p>

  <p class="normal">"Kolayca pes etmez!"</p>

  <p class="normal">Başımı Romas'ın dizlerine yasladım ve utanç verici bir şekilde ağlamaya başladım. O da ıslak başımı okşayarak:</p>

  <p class="normal">"Dinlen artık, yeter!" diyordu.</p>

  <p class="normal">İsten kararıp şeytanı andıran Kukuşkin ve Barinov beni teselli edip çukura götürdüler:</p>

  <p class="normal">"Bir şey yok kardeş. Hepsi geçti."</p>

  <p class="normal">"Korktun mu?"</p>

  <p class="normal">Toparlanıp kendime gelmeye vakit bulamadan on kadar köy zengininin çukura, bizim hamama doğru geldiklerini gördüm. Önlerinde muhtar, onun arkasında da, kollarına iki polis girmiş olduğu halde Romas gidiyordu. Şapkası yoktu. Islak gömleğinin kolları kopuktu. Piposunu dişlerinin arasına sıkıştırmıştı. Yüzü iç karartıcı bir şekilde asık ve korkunçtu. Asker Kostin, sopasını sallayarak çılgın gibi bağırıyordu:</p>

  <p class="normal">"Bu kâfiri ateşe atalım!"</p>

  <p class="normal">"Hamamı aç!"</p>

  <p class="normal">Romas, yüksek sesle:</p>

  <p class="normal">"Kilidi kırın. Anahtar kayboldu," dedi.</p>

  <p class="normal">Ayağa fırladım, yerden bir kazık kaptım ve Romas'ın yanına gittim. Polisler geri çekildiler. Muhtar ise tiz bir ses tonuyla, ürkerek:</p>

  <p class="normal">"Ortodokslar, kilit kırmak haramdır," dedi.</p>

  <p class="normal">Kuzmin beni göstererek haykırdı:</p>

  <p class="normal">"İşte bir başkası. Ya bu!.. Bu da kim oluyor?"</p>

  <p class="normal">Romas:</p>

  <p class="normal">"Sakin ol Maksimiç!" dedi. "Malları hamamda sakladığımı ve dükkânı benim ateşe verdiğimi sanıyorlar."</p>

  <p class="normal">"Siz ikiniz!"</p>

  <p class="normal">"Kır!"</p>

  <p class="normal">"Ortodokslar!"</p>

  <p class="normal">"Bunu sana ödetiriz!"</p>

  <p class="normal">Romas:</p>

  <p class="normal">"Sırtını sırtıma ver. Arkadan vurmasınlar," dedi.</p>

  <p class="normal">Hamamın kilidini kırdılar. Birkaç adam birden kapıdan içeri doluştu ve sonra hemen dışarı fırladı. Bense bu arada kazığı Romas'ın eline tutuşturmuş ve yerden bir başkasını almıştım.</p>

  <p class="normal">"Hiçbir şey yok."</p>

  <p class="normal">"Hiçbir şey mi?"</p>

  <p class="normal">"Ah iblisler!"</p>

  <p class="normal">Birisi ürkek bir sesle:</p>

  <p class="normal">"Haksızlık," dedi. Ve birkaç kişi gür sesiyle ona cevap yetiştirdi:</p>

  <p class="normal">"Ne demek haksızlık?"</p>

  <p class="normal">"Ateşe atalım!"</p>

  <p class="normal">"Fitneciler!"</p>

  <p class="normal">"Kooperatif kuracaklardı, ha!"</p>

  <p class="normal">"Hırsızlar! Bunlar hırsız çetesi!"</p>

  <p class="normal">Romas, yüksek sesle:</p>

  <p class="normal">"Kesin sesinizi!" diye haykırdı. "Malları hamamda saklamadığımı görmediniz mi? Her şey yanıp kül oldu. İşte kalanlar bunlar. Görüyor musunuz? Kendi malımı yakmak ne işime yarayacak?'</p>

  <p class="normal">"Sigortalıdır!"</p>

  <p class="normal">Ve tekrar on kadar kişi boğazını yırtarcasına bağırdı:</p>

  <p class="normal">"Niye onlara bakıp duruyoruz?"</p>

  <p class="normal">"Bu kadar sabrettiğimiz yeter!"</p>

  <p class="normal">Bacaklarım titredi, gözlerim karardı. Kızıl bir bulutun içinde gaddar suratlar ve ağızların kıllı çukurlarını görüyor, onları kötü bir şekilde dövmek arzumu zar zor bastırıyordum. Onlar ise etrafımızda hoplayıp zıplayarak bağrışıyorlardı.</p>

  <p class="normal">"Bak balta almışlar!"</p>

  <p class="normal">"Baltaları mı var?"</p>

  <p class="normal">Romas:</p>

  <p class="normal">"Sakalımı yolacaklar," dedi. –Alaylı bir şekilde güldüğünü fark ettim–. "Sen de payını alacaksın, Maksimiç. Ama sakin ol, sakin ol!"</p>

  <p class="normal">"Bakın genç olanın baltası var!"</p>

  <p class="normal">Gerçekten de pantolonumun kemerinden bir marangoz baltası sarkıyordu. Bunu unutmuştum. Romas:</p>

  <p class="normal">"Sanırım korktular," dedi. "Ama herhangi bir şey olursa sen yine de baltaya dokunma."</p>

  <p class="normal">Tanımadığım, ufak tefek, ayağı aksayan bir köylü, komik bir şekilde yerinde sıçrayarak çılgın gibi bağırıyordu:</p>

  <p class="normal">"Uzaktan onlara tuğla fırlatalım!"</p>

  <p class="normal">Adam gerçekten de bir tuğla parçası kaptı ve karnıma fırlattı. Ama ben karşılık veremeden Kukuşkin yukarıdan bir atmaca gibi üzerine atladı. İkisi birden sarmaş dolaş çukura yuvarlandılar. Kukuşkin'in ardından Pankov, Barinov, demirci ve on kadar adam daha yetişti. Kuzmin hemen ciddi bir tavırla söylenmeye başladı:</p>

  <p class="normal">"Mihaylo Antonov, sen akıllı bir adamsın. Bilirsin ki yangın köylüyü çileden çıkartır."</p>

  <p class="normal">Romas:</p>

  <p class="normal">"Haydi Maksimiç, sahile, meyhaneye gidelim," dedi. Ve pipoyu ağzından çekip çevik bir hareketle pantolonunun cebine soktu. Kazığa yaslanarak bezgin bir halde çukurdan çıktı. Yanında yürüyen Kuzmin ona bir şey söylediği zaman yüzüne bakmadan:</p>

  <p class="normal">"Defol budala!" dedi.</p>

  <p class="normal">Evimizin yerinde altın sarısı bir kor yığını parıldıyor, korların ortasında ocak duruyor, ocağın yangından zarar görmemiş bacasından havaya mavi bir buğu yükseliyordu. Kıpkırmızı olmuş karyolanın demirleri bir örümceğin ayağı gibi görünüyordu. Avlu kapısının kömür olmuş pervazları kapkara bekçileri andırıyordu. Pervazlardan birinin kor ve horoz tüyüne benzeyen ateşten bir şapkası vardı.</p>

  <p class="normal">Romas, içini çekip:</p>

  <p class="normal">"Kitaplar yanıp kül oldu," dedi. "Yazıklar olsun!"</p>

  <p class="normal">Çocuklar sopalarla yangın artıklarını sokaktaki çamurun içine batırıyor, artıklar domuz yavrularının sesi gibi cızırtılı sesler çıkararak sönüyor ve havayı beyazımsı bir dumanla dolduruyorlardı. Açık sarı saçlı, mavi gözlü bir çocuk, kapkara, ılık su birikintisinin içine oturmuş, elindeki demirle ezik bir kovaya vuruyor, demirin çıkardığı sesi büyük bir keyifle dinliyordu. Yangınzedeler asık suratla dolaşıyor, yangından zarar görmemiş ev eşyalarını topluyorlardı. Kadınlar biraz yanmış odun parçaları yüzünden birbirleriyle tartışıyor, ağlıyor ve küfrediyorlardı. Yangın yerinin arkasındaki bahçelerde ağaçlar kıpırtısızca duruyordu. Çoğunun yaprakları sıcağın etkisiyle solmuştu. Kırmızı elmaların bolluğu daha da göze çarpıyordu.</p>

  <p class="normal">Nehre inip suya girdik, sonra sahildeki kahvede sessizce çay içtik.</p>

  <p class="normal">Romas:</p>

  <p class="normal">"Köy ağaları elma işinde yenildiler," dedi.</p>

  <p class="normal">Pankov geldi. Her zamankinden daha dalgın ve nazikti.</p>

  <p class="normal">Romas:</p>

  <p class="normal">"Ne oldu kardeş?" diye sordu.</p>

  <p class="normal">Pankov omuzlarını silkti:</p>

  <p class="normal">"Benim evim sigortalıydı."</p>

  <p class="normal">Yabancı insanlar gibi gözleriyle birbirlerini inceleyip sustular.</p>

  <p class="normal">"Şimdi ne yapacaksın Mihail Antoniç?"</p>

  <p class="normal">"Düşüneceğim."</p>

  <p class="normal">"Buradan gitmelisin."</p>

  <p class="normal">"Bakacağım."</p>

  <p class="normal">Pankov:</p>

  <p class="normal">"Benim bir planım var," dedi. "Dışarı çıkıp konuşalım."</p>

  <p class="normal">Çıktılar. Pankov kapıda başını çevirip bana:</p>

  <p class="normal">"Sen korkak değilsin. Burada yaşayabilirsin. Senden korkarlar," dedi.</p>

  <p class="normal">Ben de sahile çıktım. Nehri seyrederek, çalıların altına uzandım. Güneşin batmak üzere olmasına rağmen hava sıcaktı. Bu köyde yaşadıklarım sanki suyun üstüne resmedilmiş gibi gözümün önüne seriliyordu. Hüzünlüydüm. Fakat çok geçmeden üzerime yorgunluk çöktü ve derin bir uykuya daldım.</p>

  <p class="normal">Uykumun arasında beni sarstıklarını ve bir yere sürüklediklerini hissettim. Bir ses:</p>

  <p class="normal">"Hey! Öldün mü yoksa? Gözünü aç!" diyordu.</p>

  <p class="normal">Nehrin ötesindeki çayırların üstünde kıpkırmızı, büyük, tekerlek gibi bir ay parıldıyor, Barinov, üzerime eğilmiş beni sarsıyordu:</p>

  <p class="normal">"Haydi gel. Romas seni arıyor. Endişeleniyor." Arkamda yürürken homurdanıyordu:</p>

  <p class="normal">"Rastgele her yerde uyumamalısın. Adamın biri tepeden geçer, ayağı takılır, başına taş düşer. Ya da bunu bilerek yapar. Bu insanların hiç şakası yoktur. Buranın halkı kin tutar. Akıllarında tutacak başka bir şeyleri de yoktur zaten."</p>

  <p class="normal">Sahildeki çalıların arasında biri sessizce yürüyor, dallar kıpırdıyordu. Migun çınlayan sesiyle:</p>

  <p class="normal">"Buldun mu?" diye sordu.</p>

  <p class="normal">Barinov:</p>

  <p class="normal">"Getiriyorum," dedi.</p>

  <p class="normal">Ve on adım uzaklaştıktan sonra içini çekti:</p>

  <p class="normal">"Balık aşırmaya niyetleniyor. Migun için de hayat hiç kolay değil."</p>

  <p class="normal">Romas beni öfkeli bir sitemle karşıladı:</p>

  <p class="normal">"Ne diye böyle dolaşıyorsunuz? Yoksa sizi de benzetmelerini mi istiyorsunuz?"</p>

  <p class="normal">Yalnız kaldığımızda suratını asarak yavaşça sordu:</p>

  <p class="normal">"Pankov, onun yanında kalmanızı teklif ediyor. Dükkân açmak istiyor. Ben kalmanızı tavsiye etmem. Kalan malların hepsini ona sattım. Viyatka'ya gideceğim ve bir süre sonra da, yanıma gelmeniz için size yazarım... Nasıl, razı mısın?"</p>

  <p class="normal">"Düşüneyim."</p>

  <p class="normal">"Düşün."</p>

  <p class="normal">Yere uzandı, bir süre dönüp durdu, sonra sustu. Pencerenin önünde oturmuş Volga'yı seyrediyordum. Mehtabın akisleri bana yangının alevlerini hatırlatıyordu. Yeşil sahilin aşağısında bir römorkörün çarkları ağır ağır suyu kırbaçlıyor, üç direk feneri yıldızlara dokunarak, ara sıra onları örterek karanlıkta süzülüyordu.</p>

  <p class="normal">Romas, uykulu bir sesle:</p>

  <p class="normal">"Köylülere kızıyor musunuz?" diye sordu. "Değmez. Onlar sadece aptaldır. Kötülük ve öfke budalalıktan başka bir şey değildir."</p>

  <p class="normal">Sözleri beni avutmuyor, acımın şiddetini hafifletmiyordu. Gözümün önüne kudurmuşçasına bağıran kıllı suratlı vahşi yaratıklar geliyordu:</p>

  <p class="normal">"Uzaktan tuğla fırlatalım!"</p>

  <p class="normal">O zamanlar unutmam gereken şeyleri unutmasını henüz beceremiyordum. Evet, tek tek ele alındığında her birinin içinde çok az kötülük olduğunu ya da hiç olmadığını fark etmiştim. Bunlar aslında iyi yürekli vahşi hayvanlardı. İçlerinden herhangi birini çocuksu bir gülümsemeyle gülümsetmek zor bir iş değildi. Herhangi biri erdem, mutluluk, yüce davranışlar hakkındaki öyküleri çocuksu bir güvenle dinleyebilirdi. Kendi kişisel arzularının kurallarına göre daha kolay bir yaşam hayalini kurduran her şey, bu insanların tuhaf ruhları için bir değer taşıyordu.</p>

  <p class="normal">Fakat bu insanlar köy toplantılarında veya sahildeki kahvede gri bir topluluk olarak bir araya geldikleri zaman iyi özelliklerini bir yerlere gizliyor, papazlar gibi yalan ve ikiyüzlülük cüppesi giyiyorlar, güçlülerin önünde köpekçe bir dalkavukluğa başlıyorlardı. Bu anlarda onların bu halini seyretmek insanda tiksinti uyandırıyordu. Ya da aniden içlerini bir kötülük duygusu kaplar, kabararak, kurtlar gibi dişlerini göstererek vahşice birbirlerine hırlarlar; o anda önemsiz şeyler yüzünden dövüşmeye hazırdırlar ve dövüşürler. Bu anlarda korkunçturlar; daha dün akşam ağıla giren koyunlar gibi sakin ve itaat ederek içine girdikleri kiliseyi yakıp yıkabilirler. Aralarında hiç kimsenin sevmediği, bütün köyün alay ettiği şairler ve masalcılar da vardır. Bunlar kendi hallerinde, hor görülerek yaşarlar.</p>

  <p class="normal">Bu insanlar arasında yaşayamıyorum, yaşayamam. Romas'la ayrıldığımız gün bu acı düşüncelerimin hepsini Romas'a açtım.</p>

  <p class="normal">Sitemle:</p>

  <p class="normal">"Vakitsiz verilmiş bir karar," dedi.</p>

  <p class="normal">"Ama böyle bir düşüncem varsa ne yapayım?"</p>

  <p class="normal">"Yanlış bir karar. Haksız."</p>

  <p class="normal">Romas güzel sözlerle uzun uzun haksız olduğumu, yanıldığımı anlatmaya çalıştı.</p>

  <p class="normal">"Hüküm vermekte aceleci davranmayın. Hüküm vermek hepsinden kolaydır. Bu yola başvurmayın. Her şeye sakin bir gözle bakın ve bir şeyi aklınızdan çıkarmayın: Her şey geçicidir, her şey iyiyle değişir. Yavaş yavaş mı? Olsun, böylesi daha iyidir. Her yere göz atın, inceleyin, korkusuz olun, ama hüküm vermekte aceleci davranmayın. Görüşmek üzere dostum, hoşça kal!"</p>

  <p class="normal">Onunla tekrar on beş yıl sonra Sedlets'te Romas, halkın hakkını savunduğu için bir on yıl daha Yakut bölgesine sürgüne gönderildikten sonra görüştük.</p>

  <p class="normal">O Krasnovidovo'dan ayrıldıktan sonra içime kurşun gibi bir ağırlık ve kasvet çöktü. Sahipsiz kalmış bir köpek yavrusu gibi telaşla oraya buraya koşturmaktan halsiz düşüyordum. Barinov'la köylere gidiyor, zengin köylülerin yanında çalışıyor, harman dövüyor, patates söküyor, bahçeleri temizliyorduk. Ben Barinov'un hamamında kalıyordum. Bir yağmurlu gecede bana:</p>

  <p class="normal">"Leksey Maksimiç halksız voyvoda olur mu, ha?" diye sordu. "Yarın denize açılalım mı? Ne dersin?.. Burada kalıp ne yapacağız? Bizim gibileri burada sevmiyorlar. Hem bir gün sarhoş olurlarsa..."</p>

  <p class="normal">Barinov bunu ilk kez söylemiyordu. Bilmem neden, onu da sıkıntı basmıştı. Bir maymununkini andıran elleri iki yanından kuvvetsiz bir halde sarkıyor, ormanda yolunu yitirmiş gibi ümitsiz ve bezgin bir tavırla çevresine bakıyordu.</p>

  <p class="normal">Hamamın penceresini yağmur kamçılıyor, su seli pencerenin köşesini yıkayarak gürültüyle çukurun dibine akıyor, son fırtınanın soluk şimşekleri güçsüzce yanıp sönüyordu.</p>

  <p class="normal">Barinov, yavaşça:</p>

  <p class="normal">"Yarın gidiyoruz değil mi?" diye sordu.</p>

  <p class="ortayazi">***</p>

  <p class="normal">Yola çıktık.</p>

  <p class="normal">Mavnanın kıçında koca kafalı, kıllı, canavar gibi bir adamın kullandığı dümenin yanında oturarak bir sonbahar gecesi, Volga'da yolculuk yapmak sözle tarif edilemeyecek kadar güzeldi; adam ağır ayaklarını güverteye vurarak ve sık sık içini çekerek dümeni kullanıyor.</p>

  <p class="normal">"Ooop... Oooop!"</p>

  <p class="normal">Zift gibi karanlık ve uçsuz bucaksız sular arkamızda hafifçe şırıldayarak ipek gibi akıp gidiyor. Nehrin üzerinde sonbaharın kara bulutları kümeleniyor. Etrafımızda sadece karanlığın ağır hareketi görülüyor: Karanlık, kıyıyı gözden sildi; sanki bütün toprak, karanlığın içinde eridiği, dumanlı ve sıvı bir hale gelerek, durup dinlenmeden, sonu gelmeden aşağılara, ne güneşin, ne ayın ne de yıldızların olmadığı dilsiz ve ıssız bir boşluğa akıyor...</p>

  <p class="normal">Önümüzde, nemli karanlığın içinde görünmeyen bir römorkör, sanki onu sürükleyen bir kuvvete karşı koyar gibi ağır ağır ilerliyor ve soluk alıyor. Üç ışık –ikisi suyun üzerinde, biri de onların tepesinde– römorköre eşlik ediyor. Benim yakınımda, bulutların altında, yaldızlı boyalar gibi dört ışık daha süzülüyor. Bunlardan biri, mavnamızın fenerinin ışığı.</p>

  <p class="normal">Kendimi soğuk ve yağlı bir köpüğün içine hapsolmuş gibi hissediyorum. Bu köpük meyilli bir yüzeyde yavaşça süzülüyor ve ben de bir sinek gibi onunla birlikte kayıyorum. Bana öyle geliyor ki, hareket yavaş yavaş azalıyor ve tamamen duracağı an yaklaşıyor. Mavna homurdanmayı ve çarklarıyla karanlık suyu kamçılamayı kesecek, bütün sesler, ağaçların yaprakları gibi uçup gidecek, tebeşirle yazılmış yazılar gibi silinecek, hareketsizlik ve ıssızlık beni kucaklayacak.</p>

  <p class="normal">Ve, dümenin başında dolaşan, koyun postu giymiş, başında da koyun postundan tüylü bir şapka olan iriyarı adam sonsuza dek büyülenerek kıpırdamadan duracak ve:</p>

  <p class="normal">"Oooop!.. Oooop!.." diye bağıramayacak.</p>

  <p class="normal">Ona sordum:</p>

  <p class="normal">"Adın ne?"</p>

  <p class="normal">"Öğrenip de ne yapacaksın?"</p>

  <p class="normal">Gün batarken Kazan'dan uzaklaştığımız sırada, bir ayı gibi hantal olan bu adamın yüzünün kıllı olduğunu ve gözlerinin görünmediğini fark etmiştim. Dümenin başındayken bir şişe votkayı tahta bir maşrapaya boşaltarak su gibi iki yudumda dikti ve bir elmayı dişledi. Römorkör, mavnayı sürüklediğinde bu adam dümenin koluna yapışmış, güneşin kırmızı yuvarlaklığına göz atmış, başını sallayarak sertçe:</p>

  <p class="normal">"Tanrım bizi koru!" demişti.</p>

  <p class="normal">Gemi Nijniy Novgorod'daki panayırdan Astrahan'a dört mavna götürüyordu. Mavnalar demir levhalarla, şeker fıçılarıyla ve birtakım ağır sandıklarla yüklüydü. Hepsi İran'a gidiyordu. Barinov sandıklara ayağıyla vurdu, kokladı, bir süre düşündü ve:</p>

  <p class="normal">"Bunlar silahtan başka bir şey olamaz," dedi. "İjev fabrikasından."</p>

  <p class="normal">Fakat dümenci onun karnına yumruk indirerek sordu:</p>

  <p class="normal">"Seni ne ilgilendirir ki?"</p>

  <p class="normal">"Aklıma geldi de..."</p>

  <p class="normal">"Suratını dağıtmamı ister misin?"</p>

  <p class="normal">Yolcu vapuruna binmeye paramız olmadığından, bize "acıdıkları" için mavnaya alınmıştık. Her ne kadar gemiciler gibi biz de nöbet tutuyorsak da, mavnadakiler bize dilenci gözüyle bakıyorlardı.</p>

  <p class="normal">Barinov:</p>

  <p class="normal">"Sen halk deyip duruyorsun," diye bana sitem ediyordu. "Ama olay basit; en üstte olanın sözü geçer."</p>

  <p class="normal">O kadar koyu bir karanlık vardı ki, mavna görünmüyor, insan yalnızca sisli bulutların altında fenerlerin ışığıyla aydınlanmış direklerin ucunu seçebiliyordu. Bulutlar gazyağı kokuyordu.</p>

  <p class="normal">Dümencinin kasvetli suskunluğu beni öfkelendiriyor. Ben lostromo olarak dümende nöbet tutmak ve bu vahşi yaratığa yardım etmek için görevlendirildim. Işıkların hareketini izleyen dümenci bana dönemeçlerde:</p>

  <p class="normal">"Dikkatli ol!" diyor.</p>

  <p class="normal">Ayağa fırlıyorum ve dümenin kolunu çeviriyorum.</p>

  <p class="normal">"Oldu," diye homurdanıyor.</p>

  <p class="normal">Yeniden güvertede oturuyorum. Bu adamla konuşmak mümkün değil. Bana hep soruyla karşılık veriyor.</p>

  <p class="normal">"Sana ne bundan?"</p>

  <p class="normal">Acaba ne düşünüyor? Kama nehrinin sarı sularının Volga'nın çelik yatağına döküldüğü yeri geçerken kuzeye doğru bakarak mırıldandı:</p>

  <p class="normal">"Rezil herif."</p>

  <p class="normal">"Kim?"</p>

  <p class="normal">Cevap vermedi.</p>

  <p class="normal">Uzaklarda bir yerlerde, karanlığın girdaplarında köpekler havlıyor ve uluyor. Bu sesler, karanlığın henüz ezip geçmediği birtakım yaşam kalıntılarını anımsatıyor. Bunlar sanırım erişilemeyecek kadar uzak ve gereksiz şeyler. Dümendeki adam aniden:</p>

  <p class="normal">"Buradaki köpekler kötü!" diyor.</p>

  <p class="normal">"Neredeki? Buradaki mi?"</p>

  <p class="normal">"Her yerdeki. Bizde köpekler tam anlamıyla bir canavardır."</p>

  <p class="normal">"Nerelisin?"</p>

  <p class="normal">"Vologda."</p>

  <p class="normal">Tıpkı delik deşik bir çuvaldan dökülen patatesler gibi cahilce, ağzından ağır sözcükler dökülmeye başladı:</p>

  <p class="normal">"Yanındaki kim? Amcan mı? O bence budalanın teki. Benim amcam akıllı, yiğit biri. Zengin. Simbirsk'te iskele işletiyor. Sahilde kahvesi var."</p>

  <p class="normal">Adam bütün bunları ağır ağır ve sanki zar zor söyledikten sonra görünmeyen gözlerini uzaktaki geminin fener direğine dikti ve karanlığın ağları içinde altın sarısı bir örümcek gibi nasıl ilerlediğini seyretti.</p>

  <p class="normal">"Dikkat et! Okuma yazman var mı? Kanunları kimin yazdığını biliyor musun?"</p>

  <p class="normal">Cevap vermemi beklemeden devam ediyor.</p>

  <p class="normal">"Herkes değişik bir şeyler söylüyor. Kimileri Çar'ın, kimileri metropolitin, kimileri de senatonun yazdığını öne sürüyor. Eğer kanunları kimin yazdığını bilseydim ona gider ve şöyle derdim: Kanunları öyle bir yaz ki elimi kaldırıp kimseye vurmayayım. Kanun çelik gibi sağlam olmalı; anahtar gibi. Benim yüreğimi kilitlesin o kadar! O zaman ben korkarım. Aksi takdirde korkmam. Hayır!"</p>

  <p class="normal">Gitgide daha sessiz ve birbirini tutmayan sözlerle kendi kendine mırıldanıyor, dümenin tahta koluna yumruğuyla vuruyordu.</p>

  <p class="normal">Vapurdan megafonla bağırıyorlardı. Bu boğuk insan sesi de, gecenin yağlı karanlığının içine çektiği köpek havlamaları ve ulumaları gibi gereksizdi. Işıkların akisleri sarı yağ lekeleri halinde vapurun kenarından karanlık suya süzülüyor ve bir şeyi aydınlatamadan kayboluyorlardı. Kapkara ve ıslak bulutlar öylesine yoğun ve bitişik ki sanki başımızın üstünden bir çamur gibi akıyor. Biz gittikçe daha derin bir karanlığın içine dalıyoruz.</p>

  <p class="normal">Adam somurtarak yakınıyor:</p>

  <p class="normal">"Bana neler çektirdiler. Artık duygum kalmadı."</p>

  <p class="normal">İçimi umursamazlık sardı. Umursamazlık ve yoğun bir kasvet duygusu. Uyku bastırmıştı.</p>

  <p class="normal">Bulutları zar zor yarıp geçen güneşsiz bir şafak, sönük ve güçsüz bir şekilde ağardı, suyu kurşuni renge boyadı. Kıyılardaki sarı çalılıkları, çelik gibi pasla örtülü çamları, dalların kara pençelerini, birbiri ardına sıralanmış köy evlerini, sanki taştan yontulmuş gibi duran bir köylünün siluetini ortaya çıkarttı.</p>

  <p class="normal">Bir martı eğri büğrü kanatlarıyla ıslık çalarak mavnanın üzerinden geçti.</p>

  <p class="normal">Dümenci ve ben vardiya değiştirdik. Ben büyük tentenin altına geçip uykuya daldım. Fakat çok geçmeden –bana öyle geldi– ayak patırtıları ve çığlıklarla gözümü açtım. Başımı tentenin altından çıkardığımda üç tayfanın dümenciyi kamaranın duvarına sıkıştırarak ahenkli seslerle bağırdıklarını gördüm.</p>

  <p class="normal">"Vazgeç Petruha!"</p>

  <p class="normal">"Tanrı yardımcın olsun, ne yapalım."</p>

  <p class="normal">"Adam sen de!"</p>

  <p class="normal">Kollarını çaprazlama kavuşturmuş, parmaklarıyla da omzunu kavramış olan dümenci sakince ayakta dikiliyordu. Ayağıyla bir bohçayı güverteye sıkıştırıyor, sırayla herkese bakıyor ve kısık bir sesle söyleniyordu:</p>

  <p class="normal">"Beni günaha sokmayın!"</p>

  <p class="normal">Yalınayaktı. Başında hiçbir şey yoktu. Üzerinde yalnızca don ve gömlek vardı. Tarak görmemiş saçları kara bir yığın halinde başından sarkıyor, inatçı, çıkık alnına dökülüyordu. Saçlarının altından köstebek gibi küçük, kan çanağı gözleri görünüyordu. Bu gözlerin yalvaran, kaygılı bir bakışı vardı.</p>

  <p class="normal">Ona:</p>

  <p class="normal">"Boğulursun!" diyorlardı.</p>

  <p class="normal">"Ben mi? Asla. Bırakın kardeşlerim. Bırakmazsanız, Simbirsk'e varır varmaz onu öldürürüm."</p>

  <p class="normal">"Kes artık."</p>

  <p class="normal">"Ah, kardeşler."</p>

  <p class="normal">Ağır ağır kollarını açtı, diz çöktü ve elleriyle kamaranın duvarına yaslanarak çarmıha gerilmiş gibi bir halde tekrarladı:</p>

  <p class="normal">"Beni günaha sokmayın."</p>

  <p class="normal">Tuhaf bir şekilde boğuk olan sesinde insana dokunan bir şeyler vardı. Kürek gibi uzun ve avuçları insanlara dönük olan gerilmiş kolları titriyordu. Uzun sakallı, bir ayıyı andıran yüzü de titriyordu. Kör köstebek gözleri siyah bilyalar halinde yuvalarından fırlamıştı. Sanki görünmeyen bir el boğazına yapışmış, onu boğuyordu.</p>

  <p class="normal">Adamlar sessizce ona yol açtılar. O, ağır ağır ayağa kalktı, bohçasını kaldırdı ve:</p>

  <p class="normal">"Sağ olun!" dedi.</p>

  <p class="normal">Küpeşteye yaklaştı ve kendinden beklenmeyen bir çeviklikle suya atladı. Ben kenara fırladım ve Petruha'nın başını silkeleyerek, bohçasını başının üzerine şapka gibi geçirdiğini, akıntı yönünde kumlu kıyıya doğru yüzdüğünü gördüm. Kıyıda onu rüzgârın etkisiyle eğilen ağaçların dalları, sarı yapraklarını suya fırlatarak karşılıyorlardı.</p>

  <p class="normal">Köylüler:</p>

  <p class="normal">"Sonunda kendini aştı!" diye söyleniyorlardı.</p>

  <p class="normal">"Delirdi mi?" diye sordum.</p>

  <p class="normal">"Niçin delirsin? Hayır, o, bunu ruhu kurtulsun diye yaptı."</p>

  <p class="normal">Petruha sığ bir yere ulaşmıştı, göğsüne kadar gelen suyun içinde doğruldu ve başının üstündeki bohçayı salladı.</p>

  <p class="normal">Tayfalar:</p>

  <p class="normal">"Elveda!" diye bağırdılar.</p>

  <p class="normal">Birisi:</p>

  <p class="normal">"Nüfus cüzdanı olmadan ne yapacak?" dedi.</p>

  <p class="normal">Kızıl saçlı, çarpık bacaklı bir tayfa bana keyifle anlatmaya başladı:</p>

  <p class="normal">"Onun Simbirsk'te yaşayan kötü bir amcası var. Onu öldürmeyi kafasına koymuştu. Fakat kendine acıdı ve günah işlemekten vazgeçti. Vahşi bir adamdır, ama iyi kalpli bir köylü. İyi adamdır o."</p>

  <p class="normal">İyi adam ise dar kumsal şeridinde nehrin akıntısına karşı yürüyordu. Ve işte çalıların arasında gözden silindi.</p>

  <p class="normal">Tayfaların iyi çocuklar olduğu anlaşıldı. Hepsi de benim gibi doğma büyüme Volgalı'ydı. Akşama doğru kendimi onlardan biri gibi hissetmeye başladım. Ama ertesi gün bana somurtarak, şüpheyle baktıklarının farkına vardım. Hemen Barinov'un şeytanın çektiği dilini tutamadığını ve hayalcinin tayfalara bir şeyler anlattığını sezdim.</p>

  <p class="normal">"Anlattın mı?"</p>

  <p class="normal">Kadınsı gözlerinin içi gülerek, mahçup bir tavırla kulağının arkasını kaşıyarak itiraf etti:</p>

  <p class="normal">"Biraz anlattım!"</p>

  <p class="normal">"Ben senden susmanı istememiş miydim?"</p>

  <p class="normal">"Sustum, ama öyle ilginç bir olaydı ki. İskambil oynamak istedik, ama kâğıtları dümenciye kaptırdık. Canımız sıkıldı. Sonra ben de..."</p>

  <p class="normal">Art arda sorduğum sorulardan sonra anlaşıldı ki, Barinov can sıkıntısından oldukça eğlenceli bir masal uydurmuştu. Masalın sonunda Hohol ve ben eski Vikingler gibi baltalarla bir yığın köylüye saldırıyorduk.</p>

  <p class="normal">Ona kızmanın gereği yoktu. Onun için hakikat, ancak gerçek dünyanın dışındaydı. Onunla iş aramaya gittiğimiz bir gün tarladaki bir çukurun kenarına oturup inançla ve şefkatle bana şunları söylemişti:</p>

  <p class="normal">"İnsanın gerçeği keyfine göre seçmesi gerekir! Bak, çukurun ardında koyun sürüsü otluyor, köpekler koşuyor, çoban dolaşıyor. Eee, ne olmuş? Biz bundan ruhumuz adına nasıl faydalanabiliriz? Çevrene şöyle bir baksan yeter. Kötü insan var, doğru. Ama iyi insan nerede? İyi insan daha anasının karnından doğmadı herhalde!"</p>

  <p class="normal">Simbirsk'te tayfalar oldukça soğuk bir tavırla mavnadan inip kıyıya çıkmamızı önerdiler.</p>

  <p class="normal">"Siz bizim işimize yaramazsınız!" dediler.</p>

  <p class="normal">Bizi kayıkla Simbirsk iskelesine götürdüler, cebimizde otuz yedi kapikle öylece kalakaldık.</p>

  <p class="normal">Kahveye çay içmeye gittik.</p>

  <p class="normal">"Ne yapacağız şimdi?"</p>

  <p class="normal">Barinov kendinden emin bir tavırla, "Ne mi yapacağız? Yolumuza devam etmemiz gerekir," dedi.</p>

  <p class="normal">Samara'ya kadar bir yolcu gemisinde kaçak yolculuk ettik. Samara'da bir mavna tuttuk, yedi gün sonra sağ salim Hazar Denizi kıyılarına vardık. Orada Kalmuk, Kabankul Bay'ın çamurlu dalyanında çalışan pis bir dalyanın küçük bir balıkçı artelinde işe başladık.</p>
</body>
</html>
