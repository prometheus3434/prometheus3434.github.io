<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc5" style="page-break-before:always">4.</h2>

  <p class="Standard">&nbsp;</p>

  <p class="Standard" style="margin-left:0;margin-right:0;text-indent:18.859844px">Amerika'daki önde gelen politik şahsiyetlerin, sözde kafayı yemiş yalnızlar tarafından işlenen vahşi suikastlerle öldürülmesindeki amaç, Ferris F. Fremont'un seçilmesini sağlamaktı. Tek yol buydu. O, kimseyle açıkça rekabet edemezdi. Bütün o saldırgan kampanyalarına rağmen, aslında değersiz birisiydi. Bir zamanlar ona yardım edenlerden birisi, bu fikri ona vermiş olmalıydı. "Eğer Beyaz Saray'a girmek istiyorsan Ferris,"demiş olmalıydı, "ilk önce herkesi öldürmelisin." Bunu harfi harfine ciddiye alan Fremont, 1963'den başlayarak, kendisine denileni yaptı ve Lyndon Johnson hükümeti sırasında da bu şekilde çalışmaya devam etti. Lyndon Johnson emekli olunca, önü açıldı. Rekabet edemeyen birinin rekabet etmesi beklenemezdi.</p>

  <p class="Standard" style="margin-left:0;margin-right:0;text-indent:18.859844px">Ferris Fremont'un ahlakı üzerinde durmaya gerek yok. Zaman zaten kararını vermişti, bütün dünya vermişti - onu hâlâ büyük bir saygıyla destekleyen Sovyetler Birliği dışında. Aslında Fremont, Amerika'daki Sovyet entrikalarıyla yakından ilişkiliydi, söz sahibi Ruslar tarafından destekleniyordu ve stratejisini tasarlayanlar da onlardı. Bunlar tartışılabilirdi, ama her şeye rağmen gerçektiler. Sovyetler onu destekledi, sağ görüşlüler destekledi ve sonunda aday yokluğunda herkes onu destekledi. Başa geldiğinde büyük bir destek dalgasını arkasına almıştı. Başka kime oy verebilirlerdi ki? Aslında Fremont'un başka biriyle yarışmadığı, adamlarının Demokrat Parti'nin içine sızdığı, casusluk yaparak oradaki her şeyi dinledikleri ve mahvettikleri düşünülürse, her şey daha kolay anlaşılırdı. Fremont, politik muhalefetini yok etmekte önemli rol oynayan Amerikan istihbarat toplumunun (kendilerine böyle denilmesinden hoşlanıyorlardı) ve eski ajanların desteğini almıştı. Tek partili sistemde seçimler her zaman ezici çoğunlukla kazanılır.</p>

  <p class="Standard" style="margin-left:0;margin-right:0;text-indent:18.859844px">Neden Sovyetler Birliği ve Amerikan toplumu gibi iki farklı grup aynı adamı destekliyor? diye sorabilir biri. Ben bir politik kuramcı değilim, ama Nicholas bir keresinde şöyle demişti, "İkisi de namussuz ve yetersiz politik figürlerden hoşlanırlar. Böylece hükümeti arkadan yönetebiliyorlar. Sovyetler ve polis, ikisi de gölge hükümettir. Daima da olacaklar, çünkü ikisinin de birer silahı var. Üstelik silahları da kafaya dayanmış durumda."</p>

  <p class="Standard" style="margin-left:0;margin-right:0;text-indent:18.859844px">Kimse Fremont'un kafasına silah dayamamıştı. O, bizim kafalarımıza yöneltilen silahtı. Onu seçen insanlara yöneltilen. Onun arkasında dünyanın her yerinden polisler vardı, Rusya'daki sol görüşlü polisler, Amerika'daki sağ görüşlü polisler. Polis polistir. Sadece aralarında rütbe farkı vardır; yüksek rütbeliler ve düşük rütbeliler. En tepedeki polisiyse kimse görmemiştir.</p>

  <p class="Standard" style="margin-left:0;margin-right:0;text-indent:18.859844px">Sonuçta Nicholas da politik kuramcı değildi. Fremont'un ardındaki koalisyonun nasıl oluştuğu konusunda bir fikri yoktu, bunun nasıl var olduğu konusunda da. Hepimiz gibi o da, o yıllarda önemli politikacılar öldükçe ve Fremont güçlendikçe şaşırıp kalmıştı. Kimse ne olduğunu anlamadı. Olayın farkma varılmadı.</p>

  <p class="Standard" style="margin-left:0;margin-right:0;text-indent:18.859844px">Bir Latin sözü vardır, biri kimin suç işlediğini bulmaya çalıştığında kendine şunu sormalı der, <i>Kimin kazandığına bak</i>. John Kennedy, Dr. King, Bobby Kennedy ve diğerleri öldürüldüğünde, George Wallace kötürüm kaldığında hepimiz sormalıydık, Kim kazanıyor? Amerika'daki herkes bu anlamsız ve iğrenç cinayetler yüzünden kaybetti, önünde Beyaz Saray yolu tamamen açılan ikinci sınıf bir adamın dışında: girip orada kalmak için yolu açıktı. Başka bir biçimde asla buna şansı olamazdı.</p>

  <p class="Standard" style="margin-left:0;margin-right:0;text-indent:18.859844px">Her ne kadar bunu kimin ve niçin yaptığını açıklayamasak da kendimizi affetmeliydik. Diğer ülkelerin tarihleri bu tür olaylarla dolu olmasına rağmen böyle bir şey Amerika'da daha önce hiç olmamıştı. Ruslar bunu iyi bilir; İngilizler de - Kambur Richard'ı, Shakespeare'in dediği gibi, III. Richard'ı düşünün. Bu konuya bir örnektir: Richard, tahtı ele geçirmek için herkesi, hatta çocukları bile öldürmüştü ve her seferinde bahanesi doğanın onu çirkin yaratmış olmasıydı. Doğa, Ferris Fremont'u da çirkin yaratmıştı, dıştan ve içten. Şahsen bunu asla anlayamadım. Bir sürü olasılık üzerinde düşündük, ama bu, aklımızın ucundan bile geçmedi. Düzenbaz düşünce, o zamana dek Amerikan tahtı için dolaplar çevirmemişti.</p>

  <p class="Standard" style="margin-left:0;margin-right:0;text-indent:18.859844px">Niyetim Ferris Fremont'un nasıl güçlendiğini anlatmak değil. Onun düşüşünü anlatmak istiyorum. Önceki öykü biliniyor, ama nasıl yenildiğini anlayan var mı, şüpheliyim. Nicholas Brady ve onun arkadaşları hakkında yazmayı tasarlıyorum.</p>

  <p class="Standard" style="margin-left:0;margin-right:0;text-indent:18.859844px">Tüm gün yazmak için kitabevindeki işimi bırakmama rağmen, University Music'e uğrayıp yeni albümleri dinlemek ve zamanın çoğunda dağıtımcıların görevlileri ya da ofisindeki kâğıt işleriyle uğraşan Nicholas'a merhaba demekten hoşlanıyordum. 1953 yılında University Music'i idare etmeye başladı; sahibi, Herb Jackman'ın Kesington'da bir mağazası daha vardı, zamanının çoğunu orada harcıyordu. Evine de daha yakındı. Pat, hâlâ Berkeley'de çalışıyordu, Nicholas ve o, çoğu günler beraberdi.</p>

  <p class="Standard" style="margin-left:0;margin-right:0;text-indent:18.859844px">Benim bilmediğim Herb'in kalbinin durumuydu. 1951'de bir kalp krizi geçirmiş ve doktoru emekli olmasını söylemiş. Henüz kırk yedi yaşındaydı, emekliye ayrılmak yerine Kesington'da çok küçük bir dükkân satın alıp orada vakit geçirdi. Dükkân sadece cumartesileri iş yapıyordu, ama University Music'de beş kişi çalışıyordu ve her zaman yoğundu.</p>

  <p class="Standard" style="margin-left:0;margin-right:0;text-indent:18.859844px">Nicholas ve Pat, elbette Herb'in durumunu biliyorlardı. Bazen, cumartesi geceleri Herb ve dostlan University Music'deki ofiste bir araya gelip poker oynarlardı. Ara sıra ben de katılırdım. Dostları Herb'in kalbinin durumunu biliyorlardı. Kaba bir gruptu, ama onu çok severlerdi; çoğu komşu dükkânların küçük esnafıydı ve esrarkeşlerin Telegraph Bulvarı'nda yoğunlaşmaları en büyük ortak dertleriydi. İlerde neler olacağını görebiliyorlardı. Nicholas daha sonraları Herb'in ölmesinin nedeni olarak, Telegraph'ın bir uyuşturucu merkezine dönüşmesini gösterdi. Herb ölmeden önce satıcıların yoldan geçenlere açıkça 'joint' teklif ettiklerini görmüştü. Bu durumun Herb gibi eski kafalı bir Oklahomalıya kalp krizi geçirtmesi çok normaldi.</p>

  <p class="Standard" style="margin-left:0;margin-right:0;text-indent:18.859844px">Dana'daki evinde Tony Poucher ve dostlarıyla da poker oynardım; onlar da benim gibi bilimkurgu yazarlarıydı. Nicholas asla poker oynamadı; bunun için fazla entelektüeldi. O, kitaplar, plaklar ve Bulvar kafeleriyle ilgilenen tipik Berkeley entelektüeliydi. Rachel'le birlikte dışarı çıktıklarında, körfezi geçip San Fransisco'ya, North Beach ve Grant boyunca sıralanmış kafelere giderlerdi. Ama daha önce Çin Mahallesi'nde durup hep aynı yerde akşam yemeği yerlerdi, Washington'daki Yee Jun'un yeri onlara göre oradaki en eski restorandı. Merdivenlerden inerek girerdiniz ve mermer masaları vardı. Walter adında kısa boylu bir garson vardı, evsiz öğrencileri bedava doyurduğu söylenirdi. Bu, bir anlamda, bir gün Beatnikleri (Herb Caen onları böyle adlandırmıştı) yok edip yerlerini Haight-Ashbury hippileriyle doldurmaktı. Nicholas asla bir Beatnik ya da hippi değildi - bunun için fazla entelektüeldi - ama kot pantolonu, spor ayakkabıları, kısa sakalı ve karmakarışık saçıyla onlara benzerdi.</p>

  <p class="Standard" style="margin-left:0;margin-right:0;text-indent:18.859844px">Nicholas için hayatı boyunca plakçı tezgâhtarı olarak kalma ihtimali büyük bir sorundu. University Music'i yönetmesi bile tezgâhtarlık gibi geliyordu. Bu durum kafasını karıştırıyordu, özellikle karısı diplomasını almaya hazırlanırken. Okula gitmek yerine karısına okulu bitirtiyordu. İçinde Rachel'in ona yukardan baktığı duygusu vardı. Berkeley bir üniversite kenti olduğu için çoğu insanın kendisine yukardan baktığını hissediyordu. Bu, onun için zor bir süreçti. Patronunun bir kalp krizi daha geçireceği belliydi ve o noktada Pat, University Music'in resmi sahibi olarak, şüphesiz onu, Nicholas Brady'i yönetici yapacaktı. Herb'in yapmış olduğu ve zaten uzun süredir kendisinin yapıyor olduğu şeyleri yapacaktı. Bunun kendisini de Herb gibi bitireceğini düşünmeye başladı. Sabah dokuzda başlayıp gece yarısına kadar süren ve karşılığını göremediği bir işte stres ve çok çalışmak yüzünden genç yaşta ölmek düşüncesi sürekli aklındaydı. Bağımsız bir dükkân sahibi için perakende plak satışı zarar ettiren bir işti; Music Box ve Wherehouse gibi mağaza zincirleri, indirimli satışlar yaparak yaygınlaşmaya başlamışlardı.</p>

  <p class="Standard" style="margin-left:0;margin-right:0;text-indent:18.859844px">Bu dönemde Nicholas, başka bir doğaüstü deneyim daha geçirdi. Bana ertesi gün anlattı.</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Meksika'yla ilgiliydi. Meksika'ya hiç gitmemişti ve hakkında az şey biliyordu. Rüyasının onu şaşırtmasının nedeni buydu: her araba, her bina, kaldırım ve lokantalardaki herkes çok belirgindi. Üstelik eskiye ait de değildi, çünkü Sarı taksiler görmüştü. Mexico City gibi çok gürültülü, modern ve büyük bir kentti, ama bir şekilde sesler kesilmişti ve arka planda sürekli bir uğultu vardı. Rüyasında tek bir sözcüğü bile net olarak duymamıştı. Kimse onunla konuşmadı; karakterler yoktu, sadece taksiler, arabalar, sokak işaretleri, mağazalar, lokantalar vardı. Tamamen bir sahne gibiydi. Tuhaf, canlı ve parıltılı bir renk içinde saatlerce devam edip gitmişti, Nicholas'ın dediğine göre, bir tür akrilik resim gibiydi.</p>

  <p class="Standard" style="margin-left:0;margin-right:0;text-indent:18.859844px">Rüyayı çok tuhaf bir şekilde görmüştü: gündüz vaktiydi. Tatil gününde, öğleden sonra iki civarında uykusu gelmiş ve oturma odasındaki kanepeye uzanmıştı. Rüya birden başlamıştı. Taco almak için bir taco tezgâhının önünde duruyordu. Ama ardından sahne büyümeye başlamıştı, sanki kapılar ardına dek açılmış ya da yukarı çekilmiş gibiydi; aniden artık taco tezgâhının önünde değildi, onun yerine bir Mexico panoramasıyla karşı karşıyaydı. Romantik ve heyecan vericiydi, gecenin içinde rengârenk ışıldıyordu, bir sürü ayrıntı ve umutla onu cezbetmişti. Bütün yönlerde bir yelpaze gibi açılmıştı, aklının içindekilerinin bir parçası olmayan, güzel, zorlayıcı, teşvik edici ve kısa zaman sonra zengin bir yaşamın her yerden açığa çıktığı, tanıdık olmayan, engin ve yabancı bir manzaranın ortasındaydı.</p>

  <p class="Standard" style="margin-left:0;margin-right:0;text-indent:18.859844px">İnsan mırıltıları, trafik uğultusu ve her şey o kadar gerçekti ki bir yanılsama olamazdı.</p>

  <p class="Standard" style="margin-left:0;margin-right:0;text-indent:18.859844px">Rüyanın bir yerinde kendisini küçük bir grup ile birlikte okyanus kıyısında müze benzeri bir yere giderken bulmuştu. Sonradan hatırlayamadığı bir sürü sergi ve resim görmüştü, sadece bu bölüm saatlerce sürmüştü. Olay boyunca geçen toplam zaman, gerçekte, yaklaşık sekiz saatti. Yatarken saate bakmış, kalktığında tekrar kontrol etmişti. Sekiz saat boyunca Meksika manzaraları, üstelik bedava!</p>

  <p class="Standard" style="margin-left:0;margin-right:0;text-indent:18.859844px">"Sanki başka bir akıl benimle iletişim kurmaya çalışıyordu. Yaşanmamış bir hayat, sanırım. Yaşamam gereken yer. Böyle bir deneyim geçirebilirim," dedi ardından.</p>

  <p class="Standard" style="margin-left:0;margin-right:0;text-indent:18.859844px">Buna karşı çıkacak değildim. İçindeki sıkışmış Berkeley hayatı, böyle canlı bir yolculuk için haykırmıştı.</p>

  <p class="Standard" style="margin-left:0;margin-right:0;text-indent:18.859844px">"Bu, belki de senin Güney California'ya gitmen gerektiği anlamına geliyor," dedim.</p>

  <p class="Standard" style="margin-left:0;margin-right:0;text-indent:18.859844px">"Hayır, Meksika'ydı... Yabancı bir ülke."</p>

  <p class="Standard" style="margin-left:0;margin-right:0;text-indent:18.859844px">"Hiç L.A.'e taşınmayı düşündün mü?"</p>

  <p class="Standard" style="margin-left:0;margin-right:0;text-indent:18.859844px">Bunu hiç komik bulmamıştı. "Engin bir zihin benimle konuşuyordu! Uzayın sonsuz mesafelerinin ötesinden! Başka bir yıldızdan!"</p>

  <p class="Standard" style="margin-left:0;margin-right:0;text-indent:18.859844px">"Neden? " diye sordum.</p>

  <p class="Standard" style="margin-left:0;margin-right:0;text-indent:18.859844px">"Onun nelere ihtiyaç duyduğumu gördüğüne inanıyorum. Beni şu anda görünmeyen büyük bir amaca doğru yöneltmek niyetinde olduğuna inanıyorum. Ben..." Nicholas'ın yüzünde sinsi, gizemli bir ifade vardı. "Buna bir isim koydum: Vali-sistem A. Açılımı Devasa Aktif Canlı Bilinç Sistemi A. Kısaca 'A' diye isimlendirdim, çünkü bu sadece onlardan biri olabilir. Bütün bunlar onun karakteri: devasa, aktif, bilinçli ve bütün bunlar tutarlı bir sistem oluşturuyor."</p>

  <p class="Standard" style="margin-left:0;margin-right:0;text-indent:18.859844px">"Bütün bunları sana Mexico'yu göstermesinden mi anladın?"</p>

  <p class="Standard" style="margin-left:0;margin-right:0;text-indent:18.859844px">"Onu hissettim. Onun doğasını sezdim. Bazen geceleri yatıyor ve uyumadan onunla iletişim kurmaya çalışıyorum. Bütün bunlar yıllar boyunca ısrarlı yalvarış ve istemelerimin sonucu; bir çok kez bunun için yalvardım."</p>

  <p class="Standard" style="margin-left:0;margin-right:0;text-indent:18.859844px">"Yalvarma"sözü üzerinde düşündüm ve sonra bu sözcükle dua etmeyi kastettiğini fark ettim. Bunun için dua etmişti, ama buna dua demeye cesaret edememişti çünkü Berkeley'de hiç kimse "dua" sözcüğünü kullanmazdı. II. Dünya Savaşı sırasında çalışmak için Richmond'daki tersanelere göç eden Okie'lerin dışında Berkeley'de din yoktu. Nicholas "dua"sözcüğünü kullanarak faka basmayacaktı.</p>

  <p class="Standard" style="margin-left:0;margin-right:0;text-indent:18.859844px">Valis - onun adlandırmasıyla - ile başka olaylar da yaşamış olması gerektiğini tahmin ettim.</p>

  <p class="Standard" style="margin-left:0;margin-right:0;text-indent:18.859844px">Gerçekten de bana daha sonra anlatacağı birtakım olaylar yaşamıştı; tuhaf bir şekilde tekrarlanan türde rüyalar. Bu rüyalarda eski Kutsal Kitaplara benzer şekilde basılmış büyük kitaplar görmüştü. Yazılanları ya okumuş ya da okumaya çalışmıştı... en azından bilinçli aklıyla. Ne kadarının bilinçsiz bir şekilde zihnine emilip bastırıldığını ya da uyanma sırasında unutulduğunu söyleyebilmek güçtü. Anlattıklarından anlayabildiğim kadarıyla, rüyalarında ona, hızlandırılmış bir kurstaymış gibi binlerce metin gösterilmişti ki bunu ne o ne de ben anlatabilirdim.</p>
</body>
</html>
