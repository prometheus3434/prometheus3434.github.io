<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc9" style="page-break-before:always">8.</h2>

  <p class="Standard">&nbsp;</p>

  <p class="Standard" style="margin-left:0;margin-right:0;text-indent:18.859844px">Nicholas'ın bu varlık tarafından istilasını açıkça kabullenmişlerdi; bu durumu kabullenmiş ve korkmuyor görünüyorlardı. Bu benim dayanabileceğimden fazlaydı; bütün bu olanlar bana garip ve korkutucu geliyordu, bu şeyle mücadele edilmeliydi. Bir insan kişiliğinin bir şey - her neyse - tarafından ele geçirilmesiyle. Nicholas'ın teorilerinin doğru olduğunu kabul edelim. Gerçi tamamen yanılıyor da olabilirdi. Öyle bile olsa, belki de bu yüzden burada olmak istemiştim. Yıllardır Nicholas en iyi arkadaşımdı; altı yüz milin bizi ayırmasına rağmen hâlâ öyleydi. Ve tıpkı onun gibi, Placentia bölgesini de sevmeye başlamıştım. İspanyol mahallesini sevmiştim. Berkeley'de hiç böyle bir şey yoktu.</p>

  <p class="Standard" style="margin-left:0;margin-right:0;text-indent:18.859844px">"Böyle bir zamanda," dedi Rachel, "arkadaşınla beraber olman çok güzel bir jest."</p>

  <p class="Standard" style="margin-left:0;margin-right:0;text-indent:18.859844px">"Bu bir jestten de fazla," dedim.</p>

  <p class="Standard" style="margin-left:0;margin-right:0;text-indent:18.859844px">"Sen Placentia'ya gelmeden bir gün önce," dedi Rachel, "kazayla bir şey öğrendim; bunu ikimizin de anlayacağını sanmıyorum. Küçük palmiye ağaçlarının olduğu sokaklardan birinde arabamla gidiyordum, sadece Johnny'i sakinleştirip apartmana dönmeden önce uyumasını sağlamak için rastgele sürüyordum ve üzerinde bir levha olan yeşil bir ev gördüm. 'Ferris F. Fremont'un Doğduğu Ev' yazıyordu. Bizim binanın yöneticisine sordum ve o da evet, Ferris Fremont Placentia'da doğdu dedi."</p>

  <p class="Standard" style="margin-left:0;margin-right:0;text-indent:18.859844px">"Ama, şimdi burada değil," dedi Nicholas. "Üç bin mil ötede, Washington DC'de."</p>

  <p class="Standard" style="margin-left:0;margin-right:0;text-indent:18.859844px">"Ne kadar komik," dedi Rachel. "Bir zorbanın doğduğu bir kentte yaşıyor olmak. Tıpkı onun gibi çirkin, küçük bir evdi, berbat bir rengi vardı. Arabadan çıkmadım; açık olmasına ve insanların içeri girmelerine rağmen yanına yaklaşmak bile istemedim.</p>

  <p class="Standard" style="margin-left:0;margin-right:0;text-indent:18.859844px">Küçük bir müze gibiydi, belki de okul kitapları ve uyuduğu yatak sergileniyordu, otoyolun yakınında gördüğünüz California'nın tarihi yerleri gibi."</p>

  <p class="Standard" style="margin-left:0;margin-right:0;text-indent:18.859844px">Nicholas döndü ve karısına şaşırtıcı bir bakış attı.</p>

  <p class="Standard" style="margin-left:0;margin-right:0;text-indent:18.859844px">"Hiç kimse sana bundan bahsetmedi mi?" dedim.</p>

  <p class="Standard" style="margin-left:0;margin-right:0;text-indent:18.859844px">"Buradaki insanların," dedi Rachel, "bu konuda konuşmaktan pek hoşlandıklarını sanmıyorum. Bunu bir sır gibi saklıyorlar sanırım. Fremont belki de oranın tarihi bir yer yapılması için para ödemiştir, çünkü hiçbir resmi bir işaret görmedim."</p>

  <p class="Standard" style="margin-left:0;margin-right:0;text-indent:18.859844px">"Oraya gitmek isterim," dedim.</p>

  <p class="Standard" style="margin-left:0;margin-right:0;text-indent:18.859844px">"Fremont," diye düşüncelere daldı Nicholas. "Dünya tarihindeki en büyük yalancı. Belki de orada doğmamıştır; belki de orayı doğmuş olması gerekiyor gibi düzenleyen bir halkla ilişkiler şirketi vardır. Bunu görmek isterim. Rachel, haydi oraya gidelim; bir göz atalım."</p>

  <p class="Standard" style="margin-left:0;margin-right:0;text-indent:18.859844px">Rachel sola döndü; artık çok dar, yanında ağaçlar sıralanmış ve bir kısmı asfalt döşenmemiş sokaklarda ilerliyorduk. Burası eski şehirdi, daha önce buradan geçmiştim.</p>

  <p class="Standard" style="margin-left:0;margin-right:0;text-indent:18.859844px">"Santa Fe yolu üzerinde," dedi Rachel. "O sırada onu korkuluklara asıp şehrin dışına kadar dolandırmak istediğimi hatırlıyorum." Kaldırımın kenarına çıkıp arabayı park etti. "İşte orada, sağda." Gösterdi. Evlerin sadece ana hatlarını görebiliyorduk. Bir yerde bir televizyonda İspanyolca bir program vardı. Bir köpek havladı. Hava her zamanki gibi sıcaktı. Evin etrafında, sözde Ferris F. Fremont'un burada doğmuş olduğunu gösteren özel ışıklar yoktu. Nicholas ve ben arabadan çıkıp yürüdük; Rachel ise arabada kalıp uyuyan bebeğini tutuyordu.</p>

  <p class="Standard" style="margin-left:0;margin-right:0;text-indent:18.859844px">"Görecek fazla bir şey yok, bu gece içeri giremeyiz," dedim Nicholas'a.</p>

  <p class="Standard" style="margin-left:0;margin-right:0;text-indent:18.859844px">"Önceden hayalimde gördüğüm bir yer olup olmadığını anlamak istiyorum," dedi Nicholas.</p>

  <p class="Standard" style="margin-left:0;margin-right:0;text-indent:18.859844px">"Bunu yarın yapmak zorundasın."</p>

  <p class="Standard" style="margin-left:0;margin-right:0;text-indent:18.859844px">Kaldırım boyunca yavaş yavaş yürüdük; çatlakların arasından çimenler çıkmıştı ve Nicholas aniden ayağını taşa çarparak küfretti. Sonunda köşeye geldik ve durduk.</p>

  <p class="Standard" style="margin-left:0;margin-right:0;text-indent:18.859844px">Nicholas eğilerek kaldırımın çimentosuna kazınmış bir sözcüğü inceledi, bu çok eskiden, beton daha sertleşmeden yazılmış bir sözcüktü. Profesyonel bir şekilde yazılmıştı.</p>

  <p class="Standard" style="margin-left:0;margin-right:0;text-indent:18.859844px">"Bak," dedi Nicholas.</p>

  <p class="Standard" style="margin-left:0;margin-right:0;text-indent:18.859844px">Eğildim ve sözcüğü okudum.</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px;text-align:center">ARAMCHEK</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">"Bu sokağın ilk adıydı," dedi Nicholas, "açıkça belli. Değiştirilmeden önce. Böylece Fremont'un suikastçılar grubunun ismini nereden bulduğunu biliyoruz: çocukluğundan. Kaldırımdaki bu yazıyı bulmuş olmalı. Belki de şimdi bunu hatırlamıyordur bile. Burada oynamış olmalı."</p>

  <p class="Standard" style="margin-left:0;margin-right:0;text-indent:18.859844px">Ferris Fremont'm küçük bir oğlan olarak burada oyun oynadığı düşüncesi - herhangi bir yerde Ferris Fremont'u küçük bir oğlan olarak düşünmek - çok garipti. Bisikletini bu evlerin yanında sürmüş, bu gece bizim sürçtüğümüz bu çatlaklarda sekmiş ve belki de annesi onu sokaktan geçen arabalar konusunda uyarmıştı. Küçük bir oğlan, burada oynarken kafasında, yoldan geçen insanlarla ve ayağının altındaki çimentoya kazınmış esrarengiz ARAMCHEK sözcüğüyle ilgili hayaller üretmiş, haftalarca, aylarca ne anlama geldiğini tahmin etmeye çalışmış, çocuk aklıyla, daha sonra yetişkinliğinde gelişecek olan, sözcüğün içindeki gizli ve okült amaçları sezmişti. Hiçbir inancı ve gerçek üyesi olmayan, ama bir şekilde toplum için muazzam bir düşman olan bu devasa suikast organizasyonu için aşırı abartılı ve paranoyak hayaller içinde, nerede yakalanırsa orada yok edilmesi gerektiğine inanmıştı. Bunların ne kadarı çocukken aklına gelmişti merak ediyordum. Belki de bütün bu şeyi o zaman hayal etmişti. Bir yetişkin olarak sadece söylemişti.</p>

  <p class="Standard" style="margin-left:0;margin-right:0;text-indent:18.859844px">"Sokağın ilk isminden çok," dedim, "müteahhitin ismi de olabilir. Bir iş yaptıklarında çoğu zaman yazıyorlar."</p>

  <p class="Standard" style="margin-left:0;margin-right:0;text-indent:18.859844px">"Belki de buraya gelen bir müfettişin buradaki tüm aramları kontrol etme işini tamamlamadığı anlamına geliyordur," dedi Nicholas. "Aram nedir? Ya da burası aramları kontrol ettiğin bir nokta anlamına da gelebilir. Kaldırımdaki ufak bir deliğe metal bir çubuk saplıyor ve bir ölçüm alıyorsun, tıpkı su saati ölçümü almak gibi." Güldü.</p>

  <p class="Standard" style="margin-left:0;margin-right:0;text-indent:18.859844px">"Bu gizemli," dedim. "Bir sokak adı gibi gelmiyor."</p>

  <p class="Standard" style="margin-left:0;margin-right:0;text-indent:18.859844px">"Orange County'ye ilk yerleşen bir Slav göçmen. Aslında Urallardan geldiler. Sığır ve buğday yetiştirdi. Belki MeksikalIların devrettiği büyük bir çiftliğe sahipti. Damgası neydi merak ediyorum. Bir aram ve kontrol işareti."</p>

  <p class="Standard" style="margin-left:0;margin-right:0;text-indent:18.859844px">"Ferris'in yaptığını yapıyoruz," dedim.</p>

  <p class="Standard" style="margin-left:0;margin-right:0;text-indent:18.859844px">"Ama daha akla uygun şekilde. Biz çatlak değiliz. Bir tek sözcükten neler elde edebilirsin ki?"</p>

  <p class="Standard" style="margin-left:0;margin-right:0;text-indent:18.859844px">"Belki Ferris Fremont bizden daha çok şey biliyordur. Büyüyüp para kazandıktan sonra araştırma yaptırmıştır; belki bu çocukluk rüyasının gerçekleştirilmesiydi: gizemli ARAMCHEK sözcüğünü araştırmak, gerçekten ne anlama geldiğini ve neden kaldırıma kazınmış olduğunu bulmak."</p>

  <p class="Standard" style="margin-left:0;margin-right:0;text-indent:18.859844px">"Ferris'in bu sözcüğün anlamını birine sormamış olması ne kötü."</p>

  <p class="Standard" style="margin-left:0;margin-right:0;text-indent:18.859844px">"Belki sormuştur. Ve hâlâ soruyordur. Sorun bu; hâlâ öğrenmek istiyor. Elde ettiği 'Eski sokak ismi. Bir müteahhit' gibi cevaplardan tatmin olmadı. Bu yeterli değildi. Kötü bir olayı önceden belirten bir şeyden daha fazlası."</p>

  <p class="Standard" style="margin-left:0;margin-right:0;text-indent:18.859844px">"Bana bir şey ifade etmiyor," dedi Nicholas. "Tanrı bilir kaç yıldır bu çimento kaldırımda yazılı duran tuhaf bir sözcük bu. Haydi gidelim." Arabaya döndük ve eve doğru yola koyulduk.</p>
</body>
</html>
