<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc15" style="page-break-before:always">14.</h2>

  <p class="Standard">&nbsp;</p>

  <p class="Standard" style="margin-left:0;margin-right:0;text-indent:18.859844px">Ondan sonraki hafta, görmesini engelleyen ateşten fırıldaklar devam etti, ama sadece geceleri; zayıflamış olan onun gece görmesiydi. Onu inceleyen bir doktor durumun güzelavratotu alkoloidlerinin zehirlemesine benzediğini söyledi; son zamanlarda çok fazla alerji hapı almış mıydı? Hayır, dedi Nicholas. İşe gidemeyip evde kalmıştı, birkaç gün boyunca; sersem gibiydi, arabasını sürmeye çalıştığında elleri titriyor ve ayaklarını hissetmiyordu. Doktor bir tür zehirlenme ya da sarhoş edici maddeden şüphelendi, ama hangisi olduğuna karar veremiyordu.</p>

  <p class="Standard" style="margin-left:0;margin-right:0;text-indent:18.859844px">Her gün Nicholas'a uğrayıp kontrol ediyordum. Bir gün dairesine girdiğimde onu aralarında devasa bir C vitamini kutusunun da olduğu bir sürü vitamin şişesiyle otururken buldum.</p>

  <p class="Standard" style="margin-left:0;margin-right:0;text-indent:18.859844px">"Nedir bütün bunlar?" diye sordum.</p>

  <p class="Standard" style="margin-left:0;margin-right:0;text-indent:18.859844px">Kaygılı ve solgun bir şekilde oturan Nicholas kendi yöntemleriyle zehri bedeninden atmaya çalıştığını söyledi, başvuru kitaplarından öğrenmiş olduğu kadarıyla suda çözünebilir vitaminler idrar söktürücüydü ve bunlardan yeterince alarak geceleri başına bela kesilen, gözünü kırptığında alevlenen, sivri uçlu, renkli ateş fırıldaklarından kurtulacağını umuyordu.</p>

  <p class="Standard" style="margin-left:0;margin-right:0;text-indent:18.859844px">"Uyuyabiliyor musun?" diye sordum.</p>

  <p class="Standard" style="margin-left:0;margin-right:0;text-indent:18.859844px">"Hayır," dedi, "hem de hiç." Yatak ucundaki radyoyu melodik ve yavaş rock parçaları dinlemek için açık bırakmayı denemişti, ama, birkaç saat sonra müziğin yerini karanlık, tehdit edici bir ses alıyordu; şarkı sözleri tuhaf bir değişim gösteriyor ve radyoyu kapatmak zorunda kalıyordu.</p>

  <p class="Standard" style="margin-left:0;margin-right:0;text-indent:18.859844px">Doktor, tansiyon sorununun olabileceğini sanıyordu. Ayrıca uyuşturucu olasılığını da ima etmişti. Ama Nicholas herhangi bir şey kullanmıyordu, buna emindim.</p>

  <p class="Standard" style="margin-left:0;margin-right:0;text-indent:18.859844px">"Eğer uykuya dalacak olursam," dedi Nicholas titreyerek, "korkunç kabuslar görüyorum."</p>

  <p class="Standard" style="margin-left:0;margin-right:0;text-indent:18.859844px">Bana birini anlattı. Rüyasında eski Roma'da bir amfiteatrın altında ufacık bir kafese kapatılmış, yukarıda büyük kanatlı kertenkeleler onu arıyorlarmış. Uçan kertenkeleler aniden onun varlığını tespit ederek aşağı inmişler ve kafesin kapışım açmaya çalışmışlar. Kapana kıstırılmış olan Nicholas'ın bütün yapabildiği kertenkelelere tıslamakmış, çünkü küçük bir memeli türü bedenindeymiş. Rachel onu rüyasından uyandırmış ve yarı uyanık durumda dilini uzatıp gözü dönmüş bir zalim gibi tıslamaya devam etmiş. O sırada Nicholas'ın gözlerinin açık olduğundan bahsetti Rachel. Daha sonra ayılmış ve Rachel'a kedisi Charley'nin kafeste kendisine yol göstermesiyle ilgili dolambaçlı bir öykü anlatmış. Yatak odalarına bakınmasının ardından Charley kayboldu diye korkudan ağlamaya başlamış, şimdi kedi olmadan nasıl yolunu bulacaktı, kendisinin kör olduğunu bilmiyor muydu?</p>

  <p class="Standard" style="margin-left:0;margin-right:0;text-indent:18.859844px">Radyoyu sakin, melodik rock şarkıları dinlemek için açık bırakmaya devam etmiş. Ta ki bir gece radyonun kendisiyle konuştuğunu duyana dek. İğrenç ve haince konuştuğunu duyana dek.</p>

  <p class="Standard" style="margin-left:0;margin-right:0;text-indent:18.859844px">"Penis Nick,"diyormuş radyo, yakınlarda yeni albümünü çıkaran bir vokalistin sesini taklit ederek. "Dinle Penis Nick. Sen beş para etmezsin ve gebereceksin. Seni Uyumsuz! Seni penis, Nick! Geber, geber, <i>geber!!</i>"</p>

  <p class="Standard" style="margin-left:0;margin-right:0;text-indent:18.859844px">Kalkmış ve tamamen uyanıkken duymuş bunu. Evet, radyo "Penis Nick"diyordu, peki; ve ses meşhur bir şarkıcının sesine benziyordu, ama korkuyla bunun sadece bir benzetme olduğunu fark etti. Bu fazla zalimce, fazla metalik, fazla yapaydı. Onun mekanik bir taklidiydi ve ne olursa olsun bunu söylemezdi, eğer söylemiş olsa bile radyo istasyonu bunu yayınlamazdı. Üstelik doğrudan ona hitap edilmişti.</p>

  <p class="Standard" style="margin-left:0;margin-right:0;text-indent:18.859844px">Bundan sonra radyoyu bir daha hiç açmadı.</p>

  <p class="Standard" style="margin-left:0;margin-right:0;text-indent:18.859844px">Gündüzleri giderek artan miktarlarda suda çözünebilen vitaminler, özellikle de C Vitamini aldı. Geceleriyse uyanık duruyor, korku içindeki düşünceleri hızla akıyor, sivri uçlu, çılgınca renkli vızıltılar gözünün önünde dönüp duruyor ve etrafı tamamen karartıyordu. Gece acil bir durum olursa ne olacak? diye sordu kendi kendine. Ya Johnny hasta olursa? Nicholas'ın onu hastaneye arabayla götürebilmesinin imkânı yoktu; aslında eğer binada yangın çıksa Nicholas'ın kendi yolunu bulabilmesi bile çok güçtü. Bir gece komşuları olan bir kız ondan aşağı inip ana sigorta kutusuna bakmasını rica etmiş ve o da kıza aşağı kadar eşlik etmişti, ama sonra kız telefona cevap vermek için yukarı çıktığında kör bir şekilde karşı konulamaz bir panik ve şaşkınlık içinde, karanlıkta debelenip durmuştu, ta ki Rachel aşağı inip onu kurtarana dek.</p>

  <p class="Standard" style="margin-left:0;margin-right:0;text-indent:18.859844px">Sonunda ilk kez psikiyatra gitti. Psikiyatr onu manik olarak teşhis etti ve lityum karbonat verdi. Böylece şimdi vitaminlerle beraber lityum karbonat da alıyordu. Titreyerek, korku içinde ve başına gelenleri anlamayarak yatak odasına çekildi, hiç kimseyi - elinden geldiğince - görmek istemiyordu.</p>

  <p class="Standard" style="margin-left:0;margin-right:0;text-indent:18.859844px">Bundan sonraki trajedi, apse yapıp çene kemiğine kaynamış yirmi yaş dişiydi. Nicholas'ın Orange County'nin en iyi ağız cerrahı Dr. Kosh'dan acil bir randevu almaktan başka seçeneği yoktu.</p>

  <p class="Standard" style="margin-left:0;margin-right:0;text-indent:18.859844px">Sodyum Pentothal onun için büyük bir ferahlamaydı; belki de üç haftadır ilk kez tamamen bilinçsiz hale gelmişti. Eve neşeli döndü - ta ki ilacın etkisi geçip ağrı çenesine vurmaya başlayıncaya dek. Günün kalan bölümünde başını geriye atarak ve döndürerek yattı; bütün gece boyunca ağrı o kadar fazlaydı ki dönen vızıltıları bile unuttu; ertesi gün Dr. Kosh'u aradı ve ilaç tedavisi rica etti.</p>

  <p class="Standard" style="margin-left:0;margin-right:0;text-indent:18.859844px">"Size reçete vermedim mi? dedi Dr. Kosh dalgınlıkla. "Eczaneyi arayıp size hemen gönderteceğim. Darvon-N yazıyorum; o diş, çene kemiğinin altına kadar büyümüş, bu yüzden diş parçalarını çıkarmak için çene kemiğini kırmak zorundayız."</p>

  <p class="Standard" style="margin-left:0;margin-right:0;text-indent:18.859844px">Nicholas çenesine ıslak çay paketleri koyarak eczanenin göndereceği çocuğun kapıyı çalmasını bekledi.</p>

  <p class="Standard" style="margin-left:0;margin-right:0;text-indent:18.859844px">Sonunda kapı çaldı.</p>

  <p class="Standard" style="margin-left:0;margin-right:0;text-indent:18.859844px">Hâlâ ağrıdan sersem gibi olan Nicholas kapıya dek yürüyüp açtı. Kapıda koyu siyah saçlı bir kız duruyordu. Saçları o kadar siyahtı ki, halka şeklinde kıvrılmış bukleleri neredeyse mavi gibi görünüyordu. Tamamen beyaz bir üniforma giyiyordu. Kızın boynunda bir kolye gördü, altın zincirine halkalarla altın bir balık figürü yerleştirilmişti. Büyülenmiş durumdaki Nicholas, hipnotize olmuş gibi kızın kolyesine baktı ve konuşamadı.</p>

  <p class="Standard" style="margin-left:0;margin-right:0;text-indent:18.859844px">"Sekiz kırk iki," dedi kız.</p>

  <p class="Standard" style="margin-left:0;margin-right:0;text-indent:18.859844px">Nicholas on dolar uzattı ve "Nedir bu kolye?" dedi.</p>

  <p class="Standard" style="margin-left:0;margin-right:0;text-indent:18.859844px">"Eski zamanlardan kalma bir işaret," dedi kız, sol elini altın balığı göstermek için kaldırdı. "İlk Hıristiyanlar tarafından kullanılırdı."</p>

  <p class="Standard" style="margin-left:0;margin-right:0;text-indent:18.859844px">Nicholas kızın gitmesini izleyerek elinde ilaç torbası kapıda durdu. Rachel, onu kendine getirmek için yanma gidip hafifçe vurduğunda hâlâ orada duruyordu.</p>

  <p class="Standard" style="margin-left:0;margin-right:0;text-indent:18.859844px">İlaç ağrıya iyi geldi ve birkaç gün içerisinde Nicholas iyileşti. Fakat elbette hâlâ tedavinin etkisi altındaydı ve yatarak dinleniyordu. Vızıltı görüntüleri artık çok şükür gitmişti; Dr. Kosh'u ziyaretinden beri onları hiç görmemişti.</p>

  <p class="Standard" style="margin-left:0;margin-right:0;text-indent:18.859844px">"Senden bir iyilik isteyeceğim," dedi bir gün Rachel'a, kadın tam da Alpha Beta'ya gidip alışveriş yapmaya hazırlanırken. "Bana birkaç adak mumu ve cam bir mumluk alabilir misin? Hem mumlar hem de mumluk beyaz olmalı."</p>

  <p class="Standard" style="margin-left:0;margin-right:0;text-indent:18.859844px">"Adak mumu nedir?" diye sordu Rachel şaşırarak.</p>

  <p class="Standard" style="margin-left:0;margin-right:0;text-indent:18.859844px">"Şu küçük kısa tombul mumlardan," dedi Nicholas. "Katolik kiliselerinde gördüğün mumlardan."</p>

  <p class="Standard" style="margin-left:0;margin-right:0;text-indent:18.859844px">"Neden istiyorsun bunları?"</p>

  <p class="Standard" style="margin-left:0;margin-right:0;text-indent:18.859844px">Nicholas dürüstçe şöyle dedi, "Bilmiyorum, sanırım... iyileşmek için. İyileşmeliyim." O günlerde daha sakindi, ama ameliyat için çok güçsüzdü. Her neyse, korkusu geçmiş ve yüzünde gördüğümüz korku, yolunu şaşırma, kendinden geçme ifadesi artık kaybolmuştu.</p>

  <p class="Standard" style="margin-left:0;margin-right:0;text-indent:18.859844px">"Görüş gücün nasıl?" diye sordum, o gece yanma uğradığımda.</p>

  <p class="Standard" style="margin-left:0;margin-right:0;text-indent:18.859844px">"İyi." Nicholas, tamamen giyinik bir halde yatakta sırt üstü yatıyordu, yanındaki masada beyaz bir adak mumu yanıyordu.</p>

  <p class="Standard" style="margin-left:0;margin-right:0;text-indent:18.859844px">Yatak odasının kapısını kapattıktan sonra Nicholas, tavana bakarak dedi ki, "Phil, gerçekten radyonun bunu dediğini duydum. Tenis Nick, Penis Nick' defalarca." Bundan söz ettiği tek kişi bendim. "Ve biliyorum," dedi, "radyonun bunu söyleyemeyeceğini de aynı derecede biliyorum. Aklımda hâlâ aynı sesi duyabiliyorum. Çok yavaş ve çok ısrarcı konuşuyor. Tıpkı birisi seni programlamaya çalıştığı zamanki gibi, anlıyor musun? Şeytani bir ses. Beni öldürmek için programlıyor. İnsan değildi. Uykumda kim bilir kaç kez duyup da hatırlamadığımı merak ediyorum. Eğer uykusuzluk çekmeseydim."</p>

  <p class="Standard" style="margin-left:0;margin-right:0;text-indent:18.859844px">"Dediğin gibi," dedim, "mümkün değil."</p>

  <p class="Standard" style="margin-left:0;margin-right:0;text-indent:18.859844px">"Teknik olarak olası. Bunlar oluyor. Örneğin çok yakınına, mesela yan tarafındaki apartmana yerleştirilen küçük bir radyo vericisi elektronik bir sinyal veriyor. Bu yolla diğer alıcılar etkilenmez. Sadece benimkini etkiler. Ya da yukarıdan geçen bir uyduyla belki."</p>

  <p class="Standard" style="margin-left:0;margin-right:0;text-indent:18.859844px">"Bir ne?"</p>

  <p class="Standard" style="margin-left:0;margin-right:0;text-indent:18.859844px">"ABD radyo ve televizyon istasyonlarının bir sürü uydusu var," dedi Nicholas. "Genellikle bilinçaltıyla algılanan bir dalga. Bir şekilde bunu algılamış olmalıyım, ki bunu yapmamalıydım. Bir şekilde iletimlerini karıştırdılar. Bu, eminim beni uyandıran şeydi ve bunu kesinlikle yapmamam gerekiyordu."</p>

  <p class="Standard" style="margin-left:0;margin-right:0;text-indent:18.859844px">"Kim yapacaktı bunu?"</p>

  <p class="Standard" style="margin-left:0;margin-right:0;text-indent:18.859844px">"Bilmiyorum," dedi Nicholas. "Hiçbir teorim yok. Hükümetin bir bölümü sanırım ya da Ruslar. Bugünlerde yukarıda bir sürü gizli Sovyet vericisi var. Burası gibi kalabalık bölgelere yayın yapıyor bu vericiler. İğrenç, pis ve müstehcen öneriler yayınlıyorlar, Tanrı bilir neler."</p>

  <p class="Standard" style="margin-left:0;margin-right:0;text-indent:18.859844px">"Ama ismin."</p>

  <p class="Standard" style="margin-left:0;margin-right:0;text-indent:18.859844px">"Belki de dinleyen herkes kendi ismini duydu," dedi Nicholas. " 'Pete, küçük bit,' ya da 'Mike, seni yuvarlak' gibi. Bilmiyorum. Bunları düşünmeye çalışmaktan bıktım." Hafifçe yanan mumu gösterdi.</p>

  <p class="Standard" style="margin-left:0;margin-right:0;text-indent:18.859844px">"Demek bu yüzden bunu yakmak istiyorsun her zaman," dedim anlayarak. "Kovmak için..."</p>

  <p class="Standard" style="margin-left:0;margin-right:0;text-indent:18.859844px">"Aklımı başında tutması için," diye araya girdi Nicholas.</p>

  <p class="Standard" style="margin-left:0;margin-right:0;text-indent:18.859844px">"Nick," dedim, "bu işten kurtulacaksın. Bir teorim var, dönen ateş fırıldakları senin hasta yirmi yaş dişinden çıkan zehir ve toksinler yüzündendi. Radyoda duyduğun şeyler de öyle. Farkına varmadan zehirlendin. Ağız operasyonu olacağına göre bitecek ve iyi olacaksın. İşte bu yüzden şimdiden daha iyisin."</p>

  <p class="Standard" style="margin-left:0;margin-right:0;text-indent:18.859844px">"Kızın taktığı altın kolyeye ne demeli? Ve dediklerine?"</p>

  <p class="Standard" style="margin-left:0;margin-right:0;text-indent:18.859844px">"Onun bu işle ilgisi ne?"</p>

  <p class="Standard" style="margin-left:0;margin-right:0;text-indent:18.859844px">"Sanki bütün hayatım boyunca onu bu kapıda bekliyordum. Onu gördüğüm anda anladım bunu. Oradaydı ve giyeceğini bildiğim şeyi giyiyordu. Ona, kolyenin ne olduğunu sormak zorundaydım, kendimi engellemenin bir yolu yoktu. Phil, bu soruyu sormak için programlanmıştım. Bu benim kaderimdi."</p>

  <p class="Standard" style="margin-left:0;margin-right:0;text-indent:18.859844px">"Ama bu, vızıltıları görmen ya da radyodan duydukların gibi kötü değil."</p>

  <p class="Standard" style="margin-left:0;margin-right:0;text-indent:18.859844px">"Hayır," diye katıldı Nick. "Bu başımdan geçen en önemli deneyim; tıpkı bir..." Biraz sustu. "Yıllarca onun ya da o kadının gözüküp gözükmeyeceğini merak edip üstelik geleceğine emin olmanın ne demek olduğunu bilemezsin. Er geç gelecekti ve sonra hiç beklemediğin, ama en çok ihtiyaç olduğu anda..." Bana bakıp gülümsedi.</p>

  <p class="Standard" style="margin-left:0;margin-right:0;text-indent:18.859844px">Stresinin oldukça azaldığını anlattı bana, ama hâlâ geceleri renkler görüyordu. Sivri uçlu fırıldaklar yerine daha çok sürüklenen bulanık parçalar. Renkler onun düşüncelerine göre değişiyordu; tam bir uyum vardı. Uykuya dalarken gördüğü rüyada, eğer erotik konular düşünürse, sisimsi parçalar kırmızıya dönüyordu. Bir keresinde Afrodit'i gördüğünü düşündü, çıplak güzel ve büyük göğüslü. Kutsal konuları düşündüğündeyse parçalar soluk bir beyaza dönüyordu.</p>

  <p class="Standard" style="margin-left:0;margin-right:0;text-indent:18.859844px">Bu durum, bana okuduğum <i>Tibet Ölüler Kitabı</i>'nı anımsattı; Bardo Thödol ölümden sonra var olmayı anlatıyordu. Ruh, farklı renklerdeki ışıklar boyunca rastgele hareket ediyor, her renk farklı tür bir rahimi, farklı bir yeniden doğuşu simgeliyordu. Bütün kötü rahimlerden uzak durup sonunda açık beyaz ışığa gelmek göçmüş ruhun işiydi. Bunu Nicholas'a anlatmamaya karar verdim, çünkü kafası zaten yeterince karışıktı.</p>

  <p class="Standard" style="margin-left:0;margin-right:0;text-indent:18.859844px">"Phil," dedi, "bu farklı renkteki ışık parçaları boyunca hareket ederken çok garip hissediyordum. Sanki öldüğümü hissediyordum. Belki ağız ameliyatı bana ölümcül bir şey yaptı. Ama korkmuyorum, bu bana doğal görünüyor."</p>

  <p class="Standard" style="margin-left:0;margin-right:0;text-indent:18.859844px">İşte bu tam anlattığım şeydi.</p>

  <p class="Standard" style="margin-left:0;margin-right:0;text-indent:18.859844px">"Sen garip yolculuklardasın, Nick," dedim.</p>

  <p class="Standard" style="margin-left:0;margin-right:0;text-indent:18.859844px">Kafasını sallayarak onaydı. "Ama bir şey oluyor. İyi bir şey. Sanırım en kötü kısmı atlattım. Benimle alay ve hakaret eden radyo sesi ve beni neredeyse kör eden hızla dönen sivri uçlu vızıltı görmeler, en kötü kısımdı. Bu mumla kendimi daha hissediyorum." Yatağın yanında duran küçük dar muma yöneldi. "Şu garip 'adak' sözcüğünün ne anlama geldiğine daha önce emin değildim, hatta kullanmadan önce bilmiyordum bile. Bana, doğru bir sözcük gibi geldi sadece. Bu, istediğim mum türüydü ve bunu nasıl isteyeceğimi biliyordum."</p>

  <p class="Standard" style="margin-left:0;margin-right:0;text-indent:18.859844px">"İşe ne zaman dönüyorsun?" dedim.</p>

  <p class="Standard" style="margin-left:0;margin-right:0;text-indent:18.859844px">"Pazartesi. Resmi olarak izinliyim. Artık hastalık izni bitti. Neredeyse kör olmak ve Tanrının belası, sersem gibi olmak çok berbattı. Ama kızı orada gördüğüm zaman ve altın balık işaretini... milattan önce 600 civarındaki Yunan Orpheus dinini<span class="Footnoteanchor"><a href="#ftn8" id="bodyftn8">1</a></span> bilirsin, Phil, onlar üyeliğe yeni kabul edilen birine altın bir işaret gösterir ve şöyle derlermiş; 'Sen dünyanın ve yıldızlı cennetin bir oğlusun. Doğumunu hatırla.' Bu ilginç: 'Yıldızlı cennet.'"</p>

  <p class="Standard" style="margin-left:0;margin-right:0;text-indent:18.859844px">"Ve o kişi hatırlar mıymış?"</p>

  <p class="Standard" style="margin-left:0;margin-right:0;text-indent:18.859844px">"Öyle olduğunu düşünürmüş. Bunun gerçekten işe yarayıp yaramadığını bilmiyorum. Bellek yitiminin geçtiğini ve kutsal soyunu hatırlamaya başladığını düşünürmüş. Benim anladığım kadarıyla yapılan gizemli ayinlerin amacı da bu. Bizleri hatırlamaktan alıkoyan engelin, bellek yitiminin ortadan kaldırılmasına 'anamnesis' deniyormuş. Bu engel hepimizde var. Bir Hıristiyan anamnesisi de var: İsa'nın hatırası, Son Yemeğin ve Çarmıha gerilmenin hatırası; Hıristiyan anamnesisinde de bu olaylar aynı şekilde hatırlanıyor, gerçek hatıralar olarak. Hıristiyan inanışının kutsal ruhani mucizesi işte bu; ekmek ve şarabın amacı bu. 'Bunu benim hatırlanışım için yap', yapıyorsun ve hemen İsa'yı hatırlıyorsun. Sanki onu biliyormuşsun, ama unutmuşsun gibi. Ekmek ve şarap, onların paylaşılması hatırlamayı geri getiriyor."</p>

  <p class="Standard" style="margin-left:0;margin-right:0;text-indent:18.859844px">"Peki," dedim, "kız sana balığın, altın kolyedeki işaretin, ilk Hıristiyanların işareti olduğunu söyledi, yani sen, dediğin gibi bir deneyim - anamnesis ya da her neyse - geçirdiysen, İsa'yı hatırlayabilirsin."</p>

  <p class="Standard" style="margin-left:0;margin-right:0;text-indent:18.859844px">"Öyle sanıyorum."</p>

  <p class="Standard" style="margin-left:0;margin-right:0;text-indent:18.859844px">"Bir şey düşünüyorum," dedim, "bir teori, aslında bu balık kolyeli koyu saçlı kızı daha önce gördün sen. Eczaneden ilaç getiriyordu; bazen onlardan bir şey isteyip getirtmez misin? Daha önce de gelmiş olamaz mı? Ya da onu eczanede görmüş olabilirsin. Dağıtıcılar dağıtım yapmadıklarında eczanede takılırlar; bazen tezgâhtar olarak da çalışırlar. Bu senin tanıma şokunu açıklıyor ve sen o zaman Sodyum Pentothal yüzünden yarı sarhoş gibiydin; deja vu, demek istediğim, büyük bir ağrı ve kolay kolay geçmeyen belirsizlik..."</p>

  <p class="Standard" style="margin-left:0;margin-right:0;text-indent:18.859844px">"Doktorun aradığı eczane," diye araya girdi Nicholas, "muayenehanesinin yanında, Anaheim'de; oraya daha önce hiç gitmedim; hayatım boyunca o eczaneden hiçbir şey almadım. Benimki Fullerton'da, doktorumun muayenehanesinin yanında."</p>

  <p class="Standard" style="margin-left:0;margin-right:0;text-indent:18.859844px">Sessizlik.</p>

  <p class="Standard" style="margin-left:0;margin-right:0;text-indent:18.859844px">"Farzet bu doğru," dedim. "Ama ağrı, stres ve Pentothal'ın yarattığı belirsizlik yüzünden kızın giydiklerine baktın. Sanki hipnotize edici bir obje gibi etkiledi seni, sallanan bir saat gibi. Ya da bu mumun alevi gibi." Adak mumunu gösterdim. "Ve 'İlk Hıristiyanlar' sözcüğü sana bir adak mumu alma fikrini verdi. Ameliyat olduğundan beri, telkine çok açık bir hale geldin, sanki hipnotik bir transın içindeymişsin gibi. Bu daima olur."</p>

  <p class="Standard" style="margin-left:0;margin-right:0;text-indent:18.859844px">"Emin misin?"</p>

  <p class="Standard" style="margin-left:0;margin-right:0;text-indent:18.859844px">"Evet, bu mantıklı geliyor kulağa."</p>

  <p class="Standard" style="margin-left:0;margin-right:0;text-indent:18.859844px">"Uğursuz bir duygu var içimde," dedi Nicholas, "Tanrı yardımcım olsun... Onun kolyesini gördükten sonra, Phil, birkaç dakikalığına inanılmaz bir deneyim geçirdim, MS birinci yüzyıla döndüm, Roma'daydım. Yani bana yardım etti. Kız bunları söyledi ve birden her şey gerçek oldu, tamamen gerçek. Varolan dünya - Placentia, Orange County, A.B.D - hepsi gitmişti. Ama sonra döndü."</p>

  <p class="Standard" style="margin-left:0;margin-right:0;text-indent:18.859844px">"Hipnotik telkin," dedim.</p>

  <p class="Standard" style="margin-left:0;margin-right:0;text-indent:18.859844px">Duraksadı ve "Eğer ölüyorsam dedi Nicholas.</p>

  <p class="Standard" style="margin-left:0;margin-right:0;text-indent:18.859844px">"Ölmüyorsun," dedim.</p>

  <p class="Standard" style="margin-left:0;margin-right:0;text-indent:18.859844px">"Eğer ölüyorsam," diye devam etti Nicholas, "gelecek kırk yıl boyunca bedenimi kim ya da ne yönetecek? Ölmekte olan şey aklım, Phil, bedenim değil. Terk ediyorum. Bir şey yerimi almalı. Bir şey alacak, buna eminim."</p>

  <p class="Standard" style="margin-left:0;margin-right:0;text-indent:18.859844px">Nicholas'ın koyun benzeri kedisi Pinky yatak odasına doğru yürüdü. Büyük erkek kedi yatağın üzerine sıçradı ve pençelerini topak haline getirerek oturdu; Nicholas'a sevgiyle bakıyordu.</p>

  <p class="Standard" style="margin-left:0;margin-right:0;text-indent:18.859844px">"Tuhaf bir kedin var," dedim.</p>

  <p class="Standard" style="margin-left:0;margin-right:0;text-indent:18.859844px">"Ondaki değişikliği fark ettin mi? Değişmeye başladı. Nedenini bilmiyorum; hangi yönde değiştiğini de bilmiyorum."</p>

  <p class="Standard" style="margin-left:0;margin-right:0;text-indent:18.859844px">Eğilerek kediyi okşadım. Her zamankinden daha uysaldı daha çok koyun, daha az kedi gibi. Etobur özellikleri kayboluyordu.</p>

  <p class="Standard" style="margin-left:0;margin-right:0;text-indent:18.859844px">"Charley," dedim, Nicholas'ın rüyasını ima ederek.</p>

  <p class="Standard" style="margin-left:0;margin-right:0;text-indent:18.859844px">"Hayır, Charley gitti," dedi Nicholas ve sonra birden kendini toparladı. "Charley hiçbir zaman var olmadı," diye düzeltti.</p>

  <p class="Standard" style="margin-left:0;margin-right:0;text-indent:18.859844px">"Bir süreliğine var oldu, her neyse," dedim.</p>

  <p class="Standard" style="margin-left:0;margin-right:0;text-indent:18.859844px">"Charley, Pinky'den çok farklıydı," dedi Nicholas. "Ama ikisi de benim kılavuzum. Değişik yollardan. Charley ormanı biliyordu. Daha çok, bir Kızılderilinin sahip olacağı bir totem kedisiydi." Nicholas yarı kendi kendine mırıldanıyordu, "Pinky'e ne olduğunu hiç anlamıyorum. Artık et yemiyor. Eğer onu etle beslersek titremeye başlıyor. Sanki et yemek ile ilgili yanlış bir şeyler varmış gibi, sanki onu etkiliyormuş gibi."</p>

  <p class="Standard" style="margin-left:0;margin-right:0;text-indent:18.859844px">"Bir süreliğine kaybolmamış mıydı?"</p>

  <p class="Standard" style="margin-left:0;margin-right:0;text-indent:18.859844px">"Geçenlerde geri geldi," dedi Nicholas hafifçe. Daha fazla açıklamadı. "Phil," dedi, "bu kedi, ilk kez vızıltıları görmeye başladığım ve senin beni eve kadar getirdiğin gün değişmeye başladı. Sen gittikten sonra gözlerimin üstüne bir havlu koymuş kanepede uzanıyordum ve Pinky, sanki kötü olduğumu anlamış gibi yanıma geldi. Aramaya başladı. Tam yerini keşfetmek ve iyileştirmek istiyordu. Üstümde dolaşıp aramaya devam etti. Bunu sezebiliyordum; sevgisini, kaygısını. Asla bulamadı. Sonunda midemin üzerine yattı ve ben kalkana kadar orada durdu. Gözlerim kapalı olmasına rağmen onun hâlâ sorunun tam yerini keşfetmeye çalıştığım sezebiliyordum. Ama o kadar küçük bir beyinle, kedilerin gerçekten çok küçük beyinleri vardır."</p>

  <p class="Standard" style="margin-left:0;margin-right:0;text-indent:18.859844px">Pinky yatağın üstüne, Nicholas'ın omzunun yakınına uzanmış, mırlıyor ve hâlâ Nicholas'a dikkatle bakıyordu.</p>

  <p class="Standard" style="margin-left:0;margin-right:0;text-indent:18.859844px">"Eğer konuşabilseydiler," diye mırıldandı Nicholas.</p>

  <p class="Standard" style="margin-left:0;margin-right:0;text-indent:18.859844px">"Sanki seninle iletişim kurmaya çalışıyor," dedim.</p>

  <p class="Standard" style="margin-left:0;margin-right:0;text-indent:18.859844px">"Nedir? Ne söylemek istiyorsun?" dedi kediye Nicholas.</p>

  <p class="Standard" style="margin-left:0;margin-right:0;text-indent:18.859844px">Kedi aynı dikkatle yüzüne bakmayı sürdürdü; daha önce hiçbir hayvanın yüzünde böyle bir ifade görmemiştim, bir köpekte bile.</p>

  <p class="Standard" style="margin-left:0;margin-right:0;text-indent:18.859844px">"Daha önce hiç böyle değildi," dedi Nicholas. "Değişimden önce. Yani o günkü vızıltıları kastediyorum."</p>

  <p class="Standard" style="margin-left:0;margin-right:0;text-indent:18.859844px">"O tuhaf gün," dedim. Her şeyin Nicholas için farklı olmaya başladığı ve onu şu anki gibi zayıf ve pasif yapan gün, diye düşündüm: her ne olacaksa kabullenmeye hazırdı. "Dünyanın sonu yaklaştığında, hayvanlarda değişiklik olacağını söylerler. Hepsi uysallaşacakmış."</p>

  <p class="Standard" style="margin-left:0;margin-right:0;text-indent:18.859844px">"Kim söylüyor bunu?"</p>

  <p class="Standard" style="margin-left:0;margin-right:0;text-indent:18.859844px">"Yehova Şahitleri. Sattıkları bir kitabı göstermişlerdi bana; içinde bir resim vardı ve her tür vahşi hayvan birlikte yatıyorlardı, artık vahşi değillerdi. Bunu, şimdi kedin anımsattı."</p>

  <p class="Standard" style="margin-left:0;margin-right:0;text-indent:18.859844px">"Artık vahşi değillerdi," diye mırıldandı Nicholas.</p>

  <p class="Standard" style="margin-left:0;margin-right:0;text-indent:18.859844px">"Sen de aynı şekilde görünüyorsun. Sanki bütün pençelerin çekilmiş gibi. Sanırım bunun bir nedeni var." Güldüm.</p>

  <p class="Standard" style="margin-left:0;margin-right:0;text-indent:18.859844px">"Bugün erken saatlerde," dedi Nicholas, "yarı uykuya dalmıştım ve rüyamda geçmişe gittim, Yunan adası Lemnos'a. Üç ayaklı bir sehpada, altın ve siyah renkli bir vazo vardı ve hoş bir sedir... MÖ 842 yılıydı. 842'de ne oldu? Miken dönemi, Girit'in çok güçlü olduğu bir dönem."</p>

  <p class="Standard" style="margin-left:0;margin-right:0;text-indent:18.859844px">"Sekiz kırk iki," dedim, "ağrı hapların için ödediğin ücretti. Bir bedeldi, tarih değil. Para."</p>

  <p class="Standard" style="margin-left:0;margin-right:0;text-indent:18.859844px">Gözlerini kırptı. "Evet, altın sikkeler de vardı."</p>

  <p class="Standard" style="margin-left:0;margin-right:0;text-indent:18.859844px">"Kız sana 'Sekiz kırk iki' demişti." Onun dikkatini toplamaya çalışıyordum. Onu tekrar uyandırmaya çalışıyordum. "Hatırladın mı?" Geri gel, Nicholas diye düşündüm kendi kendime. Dön bu dünyaya. Şu ana. Ağrı ve korku - otorite korkusu, bu ülkede hepimizin önünde uzanan otorite korkusu - yüzünden sürüklendiğin öteki dünya her neyse dön oradan. Son kez mücadele etmeliydik. "Nick," dedim, "Mücadele etmelisin." .</p>

  <p class="Standard" style="margin-left:0;margin-right:0;text-indent:18.859844px">"Bana olan şeyler kötü değil. Garip ve korkunç başladı, ama artık değil. Sanırım bekliyor olduğum şey bu."</p>

  <p class="Standard" style="margin-left:0;margin-right:0;text-indent:18.859844px">"Seni mengeneye koyduklarına eminler," dedim. "Ben olsam kızardım."</p>

  <p class="Standard" style="margin-left:0;margin-right:0;text-indent:18.859844px">"Belki bunun yapılabileceği tek yöntem bu. Böylesi bir süreç hakkında ne biliyoruz ki? Hiçbir şey. Birinin yerine geçilmesini daha önce hangimiz gördü? Onların bunu uzun çağlar önce yaptıklarını düşünüyorum, ama sonra yapmadılar. Benim dışında."</p>

  <p class="Standard" style="margin-left:0;margin-right:0;text-indent:18.859844px">O gece endişe içinde yanından ayrıldım. Nicholas yenilmeye karar vermişti ve bu böyleydi. Ben dahil, hiç kimse ona aksini söyleyemezdi. Sanki kürekleri olmayan bir kayığın akıntıda hareket etmesi gibi o da kontrolsüzce sürüklendiği yere, önündeki karanlığa doğru gelişigüzel hareket ediyordu.</p>

  <p class="Standard" style="margin-left:0;margin-right:0;text-indent:18.859844px">Sanırım bu Ferris Fremont'dan ve onun simgelediği her şeyden kurtulmanın bir yoluydu. Aynısını benim yapamamam çok kötüydü; böylece AHD'cilerin arama izniyle evime girmeleri, evimde saklı bulunan uyuşturucu, Vivian Kaplan'ın uydurma bir şikayetle Bölge Savcısı'na gitmesi gibi endişelerimi unutacaktım.</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Nicholas o gece yatağına yattığında, her zamanki gibi uyuyamadığını anladı. Düşünceler kafasında hızlı hızlı geçiyordu ve onlarla beraber yatak odasının yarı karanlığına, kafasında tasarladığı ışık parçaları da geçiyordu. Sonunda kalktı ve yalın ayak C vitamini almak için mutfağa gitti.</p>

  <p class="Standard" style="margin-left:0;margin-right:0;text-indent:18.859844px">O zaman çok önemli bir şey keşfetti. Başından beri büyük şişedeki kapsüllerin bir önceki şişedekiler gibi yüz miligram olduklarını sanmıştı. Oysa, bunlar yeni C vitaminleriydi ve her kapsül yüz miligram yerine beş yüz miligram içeriyordu. Nicholas bu yüzden alması gereken C vitaminin beş katını alıyordu. Çabuk bir hesap yaparak Nicholas her gün yedi gram fazladan aldığını keşfetti, artı diğer vitaminler. İlk başta bu onu korkuttu, ama sonra düşündü ki bunun bir anlamı yoktu; C vitamini suda çözünebilir olduğu için her yirmi dört saatte bir vücudundan atılır ve böylece birikmezdi. Ama bir günde yedi gram gerçekten fazlaydı. Yedi bin miligram ya da fazlası! Gerçekten vücudunu vitamine doyurmuştu. Bu hücre seviyesindeki her şeyin lityum karbonat da dahil, yapısını bozuyordu; geldiği hızda geri çıkıyordu.</p>

  <p class="Standard" style="margin-left:0;margin-right:0;text-indent:18.859844px">Biraz korkmuş olarak yatağına döndü; sırtüstü yatıp yorganı üstüne çekti. Sağında, masada adak mumu yanıyordu. Gözlerini karanlığa alıştığı anda sürüklenen renk parçaları görmeye başladı, ama daha hızlı ondan uzaklaşıyorlardı, düşünceleri de - manik, demişti psikiyatr - bu hıza uyuyorlardı. Kaçıyorlar, diye düşündü ve kafam da öyle; aklım onlarla beraber gidiyor.</p>

  <p class="Standard" style="margin-left:0;margin-right:0;text-indent:18.859844px">Hiçbir ses yoktu. Solundaysa, Rachel...</p>
  <hr class="footnoterule" />

  <p class="Footnote" style="font-style:italic;font-size:83%"><a class="FootnoteSymbol" href="#bodyftn8" id="ftn8">1</a> &nbsp;Orpheus: Yunan mitolojisinde insanüstü müzik yetenekleri olan kahraman. Yazdığına inanılan bazı kutsal metinlere dayalı dinsel bir hareketin koruyucusu sayılır. İlkçağ'da Orpheus'a dayandırılan öğreti ve şarkılara dayalı Helenistik bir gizem dininin doğduğu sanılmaktadır; ama böyle bir dinin tanımlanabilmesi için yeterli tarihsel veri yoktur. Bununla birlikte uzmanların çoğu İÖ 5. yüzyılda onun adını taşıyan bir hareket olduğunda birleşmektedir. Ayinlerinin önemli bir öğesi, tanrı Dionysos'un yerini tutan bir kişinin temsili biçimde ya da gerçekten parçalanması ve yeniden doğmasıdır, yhn</p>
</body>
</html>
