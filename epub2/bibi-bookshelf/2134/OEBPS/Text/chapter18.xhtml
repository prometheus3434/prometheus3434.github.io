<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc13" style="page-break-before:always">12.</h2>

  <p class="Standard">&nbsp;</p>

  <p class="Standard" style="margin-left:0;margin-right:0;text-indent:18.859844px">Kızın ismi Vivian Kaplan'dı. Eve döndüğüne emin olmak için bir saat bekledim ve aradım.</p>

  <p class="Standard" style="margin-left:0;margin-right:0;text-indent:18.859844px">"Alo?"</p>

  <p class="Standard" style="margin-left:0;margin-right:0;text-indent:18.859844px">Merhaba dedim ve sonra kim olduğumu belirtip Nicholas hakkındaki ifademi yazarken tıkandığımı açıkladım. "Belki," dedim, "bunun nedeni onun hakkında çok şey bilmem. Herkesten daha çok. Neyi koyup neyi koymayacağımı bilmek çok zor. Buna rağmen iyi bir derece almak istiyorum." Onu elde edeceğimi düşündüm.</p>

  <p class="Standard" style="margin-left:0;margin-right:0;text-indent:18.859844px">"Yapabileceğine eminim," dedi Vivian Kaplan. "Sen profesyonel bir yazarsın. Neden, ev kadınları ve tamirciler bu işte daha marifetliler."</p>

  <p class="Standard" style="margin-left:0;margin-right:0;text-indent:18.859844px">"Belki de profesyonel bir yazar olduğum içindir."</p>

  <p class="Standard" style="margin-left:0;margin-right:0;text-indent:18.859844px">"Ne demek bu?"</p>

  <p class="Standard" style="margin-left:0;margin-right:0;text-indent:18.859844px">"Ben bir edebiyatçıyım. Bir şeyler kurgulamaya alışığım."</p>

  <p class="Standard" style="margin-left:0;margin-right:0;text-indent:18.859844px">"Bu belgelerde bir şey kurgulaman gerekmiyor, Phil."</p>

  <p class="Standard" style="margin-left:0;margin-right:0;text-indent:18.859844px">"Nicholas hakkındaki bazı gerçekler vahşi bir uydurma gibi, Tanrı yardımcım olsun."</p>

  <p class="Standard" style="margin-left:0;margin-right:0;text-indent:18.859844px">Bu onu <i>yakaladı</i>. "Yaa?"</p>

  <p class="Standard" style="margin-left:0;margin-right:0;text-indent:18.859844px">"Utanç onu - üçümüzü - Berkeley'i terk edip buraya göçmeye zorladı. Sırrının çoğu hâlâ onun yüreğinde saklı."</p>

  <p class="Standard" style="margin-left:0;margin-right:0;text-indent:18.859844px">" 'Utanç,' " diye tekrarladı Vivian. " 'Sır.' "</p>

  <p class="Standard" style="margin-left:0;margin-right:0;text-indent:18.859844px">"Berkeley'de kalamazdı. Buraya gelip yüz yüze konuşmayı ister misin?"</p>

  <p class="Standard" style="margin-left:0;margin-right:0;text-indent:18.859844px">"Kısa bir süre için," dedi Vivian. "Uzun kalamam."</p>

  <p class="Standard" style="margin-left:0;margin-right:0;text-indent:18.859844px">"Sadece başlamama yardım etmek için," dedim sevinçle.</p>

  <p class="Standard" style="margin-left:0;margin-right:0;text-indent:18.859844px">Yarım saat sonra küçük, kırmızı bir Chevy garajımın önünde durdu. Vivian Kaplan dışarı çıktı; elinde çantası, sırtında kısa ve sahte bir deri ceket vardı. Ona eve kadar eşlik ettim.</p>

  <p class="Standard" style="margin-left:0;margin-right:0;text-indent:18.859844px">"Bunu gerçekten takdir ediyorum," dedim, oturma odasına buyur ederken. Ceketini alıp küçük odaya astım.</p>

  <p class="Standard" style="margin-left:0;margin-right:0;text-indent:18.859844px">Vivian çantasından küçük bir bloknot ve bir kalem çıkartarak yazmaya hazırlandı. "Bay Brady'nin utancının sebebi neydi? Siz dikte ettirin, ben yazayım."</p>

  <p class="Standard" style="margin-left:0;margin-right:0;text-indent:18.859844px">Mutfaktan bir şişe şarap getirdim, beş yıllık bir Louis Martini.</p>

  <p class="Standard" style="margin-left:0;margin-right:0;text-indent:18.859844px">"Bana vermeyin lütfen," dedi Vivian.</p>

  <p class="Standard" style="margin-left:0;margin-right:0;text-indent:18.859844px">"Sadece tadımlık. İyi bir yıldır bu."</p>

  <p class="Standard" style="margin-left:0;margin-right:0;text-indent:18.859844px">"Belki biraz, tadımlık."</p>

  <p class="Standard" style="margin-left:0;margin-right:0;text-indent:18.859844px">İkimize de şarap koydum. Arka planda müzik çalıyordu ve ışıklar kısıktı. Vivian, bunu fark etmişe benzemiyor ve dikkatle söyleyeceklerimi bekliyordu. Şarabına dokunmamıştı.</p>

  <p class="Standard" style="margin-left:0;margin-right:0;text-indent:18.859844px">"Nicholas," dedim, "Tanrı ile konuşuyor."</p>

  <p class="Standard" style="margin-left:0;margin-right:0;text-indent:18.859844px">Şaşkınlıktan ağzı açık bakakalmıştı.</p>

  <p class="Standard" style="margin-left:0;margin-right:0;text-indent:18.859844px">"Buna Berkeley'de başladı. Çocukken bir Quaker'dı, bilirsin. Eminim bu kayıtlarınızda vardır. Quakerlar Kutsal Ruhun sana gelip konuşabileceğine inanırlar. Hayatı boyunca hep Tanrının gelip onunla konuşması için bekledi, ki bu Kutsal Ruh'la aynı şey, teslis prensibine inanıyorsan, Nicholas ve ben inanırız. Berkeley'i terk etmeden birkaç yıl önce, altmışların başında, Tanrı ilk kez onunla konuştu."</p>

  <p class="Standard" style="margin-left:0;margin-right:0;text-indent:18.859844px">Vivian dinliyordu, hiçbir şey yazmamıştı.</p>

  <p class="Standard" style="margin-left:0;margin-right:0;text-indent:18.859844px">"O zamandan beri," dedim, "Nicholas Tanrı ile ilişkisini sürdürdü. Şu anda konuştuğumuz rahatlıkla, o da Tanrıyla konuşuyor."</p>

  <p class="Standard" style="margin-left:0;margin-right:0;text-indent:18.859844px">"Tanrım" dedi kız sabırsızca, "bu kötü; bunu rapor edemem."</p>

  <p class="Standard" style="margin-left:0;margin-right:0;text-indent:18.859844px">"Tanrı ile düzenli olarak konuşan başka birini tanıyor musun?" dedim. "Nicholas'ın bütün yaşamı bunun üzerine kurulu; Tanrıyla konuşmak ve Tanrının tekrar konuştuğunu duymak onun için her şey. Onun hayatına gıpta ediyorum."</p>

  <p class="Standard" style="margin-left:0;margin-right:0;text-indent:18.859844px">Vivian kalemi elinden bıraktı. "Deli olmadığına emin misin? Bu bana delice geldi."</p>

  <p class="Standard" style="margin-left:0;margin-right:0;text-indent:18.859844px">"Bunu yazmalısın," dedim. "Tanrının ona söylediği bazı şeyleri açıklayacağım."</p>

  <p class="Standard" style="margin-left:0;margin-right:0;text-indent:18.859844px">"Bu umurumda değil!" dedi Vivian sıkıntılı bir şekilde. "Bunun politik bir dayanağı yok! Böyle bir bilgiyle ne yapabiliriz?"</p>

  <p class="Standard" style="margin-left:0;margin-right:0;text-indent:18.859844px">"Tanrı, onun her şeyin, bütün şeylerin düzenine saldırmak ve yok etmek için belalara sebep olacağını söylemiş. Islak belalar, sanırım, öyle anlaşılıyor, suyla ilgili bir şey."</p>

  <p class="Standard" style="margin-left:0;margin-right:0;text-indent:18.859844px">"Saçma bu," dedi Vivian.</p>

  <p class="Standard" style="margin-left:0;margin-right:0;text-indent:18.859844px">"Bu beladan sonra göğe bir gökkuşağı yerleştireceğini söylemiş. Tanrı ile insanın arasındaki barışın bir işareti olarak."</p>

  <p class="Standard" style="margin-left:0;margin-right:0;text-indent:18.859844px">"Yapabileceğinin en iyisi bu mu?" dedi Vivian öfkeyle.</p>

  <p class="Standard" style="margin-left:0;margin-right:0;text-indent:18.859844px">"Sana bunları yazmakta sıkıntı çektiğimi söylemiştim. O yüzden buraya gelmeni istedim." Onun yanma, sedire oturdum ve elindeki kalemi aldım. "Açılış cümlesini yazacağım. Nicholas Brady</p>

  <p class="Standard" style="margin-left:0;margin-right:0;text-indent:18.859844px">"Beni buraya dini bir şey için mi getirdin? Dini bir şey kimseyi ilgilendirmez. Tanrı ile ilgili vatansever olmayan hiçbir şey yok. Başka bir şey yazamaz mısın?"</p>

  <p class="Standard" style="margin-left:0;margin-right:0;text-indent:18.859844px">"Berkeley'de Tanrı ile konuşmak utançtır. Nick bunu insanlara söylediğinde dışlandı. Onu bir hayvan gibi uzaklaştırdılar."</p>

  <p class="Standard" style="margin-left:0;margin-right:0;text-indent:18.859844px">"Orası Berkeley," dedi Vivian. "Orada ateist ve komünistlerden başka bir şey yok. Şaşırmadım. Fakat burası Orange County. Burası gerçek dünya."</p>

  <p class="Standard" style="margin-left:0;margin-right:0;text-indent:18.859844px">"Yani burada problem yok mu demek istiyorsun?"</p>

  <p class="Standard" style="margin-left:0;margin-right:0;text-indent:18.859844px">"Tabii ki yok."</p>

  <p class="Standard" style="margin-left:0;margin-right:0;text-indent:18.859844px">Nefes alarak rahatladım. "Yani Nicholas nihayet güvende."</p>

  <p class="Standard" style="margin-left:0;margin-right:0;text-indent:18.859844px">"Phil," dedi Vivian, "Tanrıyla ilgili anlattıklarını dengeleyecek - ne demek istediğimi biliyorsun - başka şeyler öne sürmelisin."</p>

  <p class="Standard" style="margin-left:0;margin-right:0;text-indent:18.859844px">"Tanrıyla ilgili anlattıklarımı dengeleyecek başka şeyler," dedim, "mümkün değil. Bütün güç ve bilgi onda."</p>

  <p class="Standard" style="margin-left:0;margin-right:0;text-indent:18.859844px">"Biz politik içeriği olan bir dosya hazırlamak zorundayız."</p>

  <p class="Standard" style="margin-left:0;margin-right:0;text-indent:18.859844px">"Biraz şarap al," dedim, bardağını uzatarak.</p>

  <p class="Standard" style="margin-left:0;margin-right:0;text-indent:18.859844px">"Hayır, şarap içmem," dedi Vivian telaşla. "Ama yanımda biraz ot getirdim." Çantasını açıp alt üst ederek aradı.</p>

  <p class="Standard" style="margin-left:0;margin-right:0;text-indent:18.859844px">Şaşırmadım. Bunu daha önce sezinlemiştim.</p>

  <p class="Standard" style="margin-left:0;margin-right:0;text-indent:18.859844px">"Küçük bir kutuya ihtiyacım var," dedi, "hazırlamak için. Ve kredi kartı gibi bir şeye. " Cüzdanında beyaz bir iş kartı buldu.</p>

  <p class="Standard" style="margin-left:0;margin-right:0;text-indent:18.859844px">"Şuna bir bakayım," dedim, elimi uzatarak. Vivian ot paketini kutunun içine koydu; otu alıp banyoya gittim ve kapıyı hızla kapattım. Marihuanayı tuvalete boşaltıp sifonu çektim; evimde yasal olmayan mal bulunamayacaktı, en azından bu paket.</p>

  <p class="Standard" style="margin-left:0;margin-right:0;text-indent:18.859844px">"Ne yapıyorsun?" dedi Vivian hiddetle, kilitli kapının ardından; kapıya vurmaya başladı. "Ne yaptın?"</p>

  <p class="Standard" style="margin-left:0;margin-right:0;text-indent:18.859844px">Bir kez daha sifonu çektim; tamamen emin olmak için, sonra acele etmeden kapıyı açtım.</p>

  <p class="Standard" style="margin-left:0;margin-right:0;text-indent:18.859844px">"Sifonu mu çektin?" diye sordu inanamayarak.</p>

  <p class="Standard" style="margin-left:0;margin-right:0;text-indent:18.859844px">"Evet öyle yaptım," dedim.</p>

  <p class="Standard" style="margin-left:0;margin-right:0;text-indent:18.859844px">"Neden? Neyse, aldırma, ne olduysa oldu. Biraz yüksek kalite esrarım var. İyi ki esrar çubuğumu yanımda getirmişim." Oturma odasına döndü ve ben de arkasından gittim. Esrarı ondan uzaklaştırmak çok daha zor olacaktı, anlamıştım. Kimse esrarını teslim etmezdi, özellikle yaptıklarımdan sonra.</p>

  <p class="Standard" style="margin-left:0;margin-right:0;text-indent:18.859844px">Vivian ayakkabılarını çıkarıp sedire oturdu; ince bir esrar parçasını çubuğa yerleştirip yaktı. "Al." Duman geldiğinde bana uzattı. "Aylardır aldığım en iyi esrar. Seni gerçekten uçuracak."</p>

  <p class="Standard" style="margin-left:0;margin-right:0;text-indent:18.859844px">"Evimde uyuşturucu istemiyorum," dedim.</p>

  <p class="Standard" style="margin-left:0;margin-right:0;text-indent:18.859844px">"Hiç kimse içeriyi göremez."</p>

  <p class="Standard" style="margin-left:0;margin-right:0;text-indent:18.859844px">"Huzursuz oluyorum," dedim.</p>

  <p class="Standard" style="margin-left:0;margin-right:0;text-indent:18.859844px">"Herkes huzursuz olur. İki senedir esrar kullanıyorum ve hiç tutuklanmadım."</p>

  <p class="Standard" style="margin-left:0;margin-right:0;text-indent:18.859844px">"Evet ama sen bir AHD'cisin."</p>

  <p class="Standard" style="margin-left:0;margin-right:0;text-indent:18.859844px">"Benim için daha tehlikeli," dedi Vivian. "Çoğu AHD'ci dürüsttür ve aynı anda hem AHD'ci olup hem de esrar kullanmak çok riskli. Senin gibi insanları bulunca kullanıyorum. Bu gece buraya gelmemin sebebi bu. Beraber rahatça esrar kullanabiliriz."</p>

  <p class="Standard" style="margin-left:0;margin-right:0;text-indent:18.859844px">"Ben kullanmıyorum," dedim.</p>

  <p class="Standard" style="margin-left:0;margin-right:0;text-indent:18.859844px">"Elbette kullanıyorsun. Herkes biliyor kullandığını. Sen Amerika'daki en büyük esrarkeşlerden birisin. Kitaplarındaki biyografilerde bile yazıyor. Harlan Ellison'ın Dangerous Visions'da yazdığı şeye bak. Bizde çok daha ayrıntılı bilgiler var.</p>

  <p class="Standard" style="margin-left:0;margin-right:0;text-indent:18.859844px">Bütün arkadaşların kullandığını söylüyorlar."</p>

  <p class="Standard" style="margin-left:0;margin-right:0;text-indent:18.859844px">"Bu kitapları satmak için uyduruldu," dedim.</p>

  <p class="Standard" style="margin-left:0;margin-right:0;text-indent:18.859844px">"Kullanıyorsun," dedi Vivian. "Çubuğu ver. Sıra bende."</p>

  <p class="Standard" style="margin-left:0;margin-right:0;text-indent:18.859844px">Çubuğu zorla da olsa tuvalete boşaltıp suyu çekebilirdim, ama geri verdim. Derin bir nefes aldı, yüzü kızardı.</p>

  <p class="Standard" style="margin-left:0;margin-right:0;text-indent:18.859844px">"Esrar beni şehvetli yapar" dedi öksürerek, çubuğu tekrar bana geçirdiğinde.</p>

  <p class="Standard" style="margin-left:0;margin-right:0;text-indent:18.859844px">"Yaa," dedim. "Öyle mi?"</p>

  <p class="Standard" style="margin-left:0;margin-right:0;text-indent:18.859844px">"Seni de şehvetli yapar mı?" Bir nefes daha çekti, gözleri odaksız bakmaya başladı, bütün vücudu gevşeyip rahatlamış gözüküyordu.</p>

  <p class="Standard" style="margin-left:0;margin-right:0;text-indent:18.859844px">"Yatak odasına gidelim," dedim.</p>

  <p class="Standard" style="margin-left:0;margin-right:0;text-indent:18.859844px">"Yavaş ol. Esrarla işimiz bittiğinde." Ayindeymiş gibi uyuşuk ve memnun bir şekilde içmeye devam etti. Politik raporum ve ot paketini boşaltmış olmamla ilgili kaygıları yok olmuştu.</p>

  <p class="Standard" style="margin-left:0;margin-right:0;text-indent:18.859844px">Durumu bana zulmeden zorbanın aleyhine çevirmenin zamanı gelmişti. Küçük Vivian Kaplan'ı metresim yaptıktan sonra politik raporum hakkında kaygılanmama gerek kalmayacaktı. Yavaşça uzanıp esrar çubuğunu masaya bıraktım ve onu ayağa kaldırdım. "Kafan kıyak mı?" diye sordum yatak odasına doğru giderken. Duvara çarpmaması için onu tutmak zorundaydım.</p>

  <p class="Standard" style="margin-left:0;margin-right:0;text-indent:18.859844px">"Tabii ki öyleyim," dedi Vivian. Yatak odasının açık kapısına yaklaşırken üstündekinin düğmelerini açmaya başladı, haşin etkisiyle mırıldanıp gülümseyerek yatak odasına girdi. Arkasından girip kapıyı kapattım.</p>

  <p class="Standard" style="margin-left:0;margin-right:0;text-indent:18.859844px">"Bir dakika," dedim, yatağın ucuna oturmuş eteğini çıkarırken. "Hemen dönerim." Esrar çubuğunu bıraktığım oturma odasına döndüm. Dikkatle çantasına koyup çantayı kapattım; eğer biz yatak odasındayken içeri girerlerse uyuşturucunun ona ait olduğu açıkça belli olacaktı. Beni sorumlu tutamayacaklardı.</p>

  <p class="Standard" style="margin-left:0;margin-right:0;text-indent:18.859844px">"Çabuk ol!" diye bağırdı Vivian. "Çökmeye başladım." Hızla yatak odasına gittim, çırılçıplaktı; elbiseleri bir yığın halinde yazı sandalyemin üstündeydi. "Esrar beni bazen uykulu yapar," dedi. "Hemen devam etmeliyim yoksa etkisinden kurtulurum."</p>

  <p class="Standard" style="margin-left:0;margin-right:0;text-indent:18.859844px">Seviştik. Sonuna doğru Vivian derin ve rahat bir uykuya daldı. Duş almaya giderken, kurbandan çok efendi durumundayım diye düşündüm. Bu kız artık beni gözetlemeyecek. Bir düşmanı bir arkadaştan bile daha iyi bir şeye dönüştürmüştüm: bir seks ortağına.</p>

  <p class="Standard" style="margin-left:0;margin-right:0;text-indent:18.859844px">Duşumu aldıktan sonra tekrar yatak odasına girdim; çarşafı başına çekmiş uyuyordu. "Vivian," dedim omzuna dokunarak, "istediğin bir şey var mı? içecek bir şey?"</p>

  <p class="Standard" style="margin-left:0;margin-right:0;text-indent:18.859844px">"Açım," diye mırıldandı mahmur bir şekilde. "İlişkiden sonra kendimi hep aç hissederim. İlk deneyimimden sonra buzdolabındaki her şeyi yemiştim: Yarım tavuk, bir pizza, iki hamburger ve bir litre süt. Ne bulduysam."</p>

  <p class="Standard" style="margin-left:0;margin-right:0;text-indent:18.859844px">"Biftek hazırlayabilirim," dedim.</p>

  <p class="Standard" style="margin-left:0;margin-right:0;text-indent:18.859844px">"Alkolsüz bir şeyler var mı, Pepsi gibi?"</p>

  <p class="Standard" style="margin-left:0;margin-right:0;text-indent:18.859844px">Bir kutu Coors bira getirdim. Vivian iç çamaşırlarıyla yatakta oturmuş birasını içiyordu.</p>

  <p class="Standard" style="margin-left:0;margin-right:0;text-indent:18.859844px">"AHD için çalışmadığın zamanlarda ne yaparsın?" diye sordum. "Her zaman AHD için çalışmıyorsun herhalde."</p>

  <p class="Standard" style="margin-left:0;margin-right:0;text-indent:18.859844px">"Okula gidiyorum," dedi Vivian.</p>

  <p class="Standard" style="margin-left:0;margin-right:0;text-indent:18.859844px">"Hangisine? Cal Stat Fullerton? Santa Ana College?"</p>

  <p class="Standard" style="margin-left:0;margin-right:0;text-indent:18.859844px">"Valentia Lisesi. Son sınıf. Haziran'da mezun oluyorum."</p>

  <p class="Standard" style="margin-left:0;margin-right:0;text-indent:18.859844px">"Lise!" dedim, felakete uğramış gibi. Güçlükle konuşabiliyor, korkudan titriyordum. "Tanrı aşkına, kaç y: andasın?"</p>

  <p class="Standard" style="margin-left:0;margin-right:0;text-indent:18.859844px">"On yedi," dedi birasını yudumlarken. "Eylül'de on sekiz olacağım."</p>

  <p class="Standard" style="margin-left:0;margin-right:0;text-indent:18.859844px">Aman Tanrım, anlamıştım. On sekizine basmamıştı. Bu kanunen tecavüzdü! Ağır bir suç! Uyuşturucu kadar kötü, daha beter. Yapması gereken polise gitmekti; tutuklanmam kaçınılmazdı.</p>

  <p class="Standard" style="margin-left:0;margin-right:0;text-indent:18.859844px">"Vivian," dedim sinirlenerek, "benimle yatağa girmen kanuna aykırı. Bunu bilmiyor musun?" Kıyafetlerini toplamaya başladım. "Hemen buradan gitmek zorundasın!"</p>

  <p class="Standard" style="margin-left:0;margin-right:0;text-indent:18.859844px">"Kimse burada olduğumu bilmiyor," dedi, sakince Coors'u yudumlamaya devam etti. "Bill dışında."</p>

  <p class="Standard" style="margin-left:0;margin-right:0;text-indent:18.859844px">"Tanrının belası Bill de kim?"</p>

  <p class="Standard" style="margin-left:0;margin-right:0;text-indent:18.859844px">"Beraber geldiğim delikanlı. Eve gidince onu arayacağımı söyledim, böylece iyi olduğumu bilecekti. Öyle anlaşmıştık."</p>

  <p class="Standard" style="margin-left:0;margin-right:0;text-indent:18.859844px">Bu benim için çok fazlaydı; sandalyeye çöktüm ve sadece ona baktım.</p>

  <p class="Standard" style="margin-left:0;margin-right:0;text-indent:18.859844px">"O umursamaz," dedi Vivian. "Politik yanıtını zamanında dosyaya geçirdiğin sürece. Önemsediği tek şey bu, merkezde puanlarını yükseltmek. Kontenjan sistemine göre çalışıyoruz, ama Bili daima kontenjanını geçip fazladan puan kazanıyor. O içimizdeki en hevesli AHD'ci. Bu yüzden ondan hoşlanıyorum; o beni dengeliyor, bilirsin, benim kaygısız tavrımı, öyle diyorlar. Puanları ve kontenjanı gerçekten umursamıyorum; sadece bize tayin ettikleri insanlarla görüşüp tanışmayı seviyorum."</p>

  <p class="Standard" style="margin-left:0;margin-right:0;text-indent:18.859844px">Bunu kendi kendime yapmıştım. Kızı bir bahane uydurarak evime çağırıp onunla yatmak fikri benimdi, benim planımdı. Kıçımı yatağa koymuş ve boğazıma ilmeği kendim geçirmiştim. Harika. Şimdi ne yapmam gerekiyordu? Beni gerçekten ele geçirmişlerdi. Ya işbirliği yapacak ya da Orange County Hapishanesi'ne gidecektim. Ve insanlar Orange County Hapishanesi'nde - ölümüne dövülüp - ölüyorlardı; her zaman oluyordu bu. Özellikle siyasi mahkûmlar.</p>

  <p class="Standard" style="margin-left:0;margin-right:0;text-indent:18.859844px">Hayatımın geri kalanını itiraflarımı yazarak geçireceğim dedim kendi kendime. Ve arkadaşlarım hakkında yazılar. Nicholas kendi hakkında bir kitap yazmamı isterse, kabul edecektim. Vivan Kaplan beni ele geçirmişti. Oyuna getirildiğimi düşündüm. On sekiz yaşını geçmemiş ama büyük gösteren çekici genç kızlar gönderiyorlardı. Gece tek başına çıkabilen, uyuşturucu kullanan, uzun bacaklı, masum yüzlü kızlar. Telefon numaraları Tanrının belası ihbarcı çantasının üzerinde kocaman rakamlarla yazılı kızlar. Gerçek bir tuzak.</p>

  <p class="Standard" style="margin-left:0;margin-right:0;text-indent:18.859844px">"Şimdi de şu Tanrı işi," dedi Vivian, sakin bir ses tonuyla. Esrarın etkisi yavaş yavaş yok olmuştu, artık keyifli değildi. "Bunu kullanamazsın Phil; Nicholas Brady'nin Tanrı ile konuşmasıyla ilgilenmiyoruz. Bilmek istediğimiz onun Komünist Parti ile bağları, Berkeley'deki onun eski faal dönemlerinde kurduğu ilişkiler. Üstüm, Nicholas Brady'nin Progressive Records'daki işi solcu sanatçıları halkın önüne çıkarmak için kabul ettiğini düşünüyor. Bu hep kullandıkları eski bir taktik, bu arada Brady tabii ki pasif kalıyor. Ama ona yol gösteren insanlarla bağlantıları olmalı, belki postayla. Sen onun mektuplarını okuyabilecek konumdasın, değil mi? Parti'yle bağlantısını New York'taki KGB ajanlarıyla mektuplaşarak sürdürüyor olabilir. Anlaşma imzaladığı sanatçılardan hangilerinin Komünist olduğunu ve emirleri kimden aldığını öğrenmek istiyoruz, bu yılanın başı..."</p>

  <p class="Standard" style="margin-left:0;margin-right:0;text-indent:18.859844px">"Nicholas sadece para kazanmaya çalışıyor," dedim sıkkın bir şekilde. "Böylece çocuğunu dişçiye gönderebilecek."</p>

  <p class="Standard" style="margin-left:0;margin-right:0;text-indent:18.859844px">"New York'tan birileriyle görüşmüyor mu? Telefon konuşmalarına ne demeli?"</p>

  <p class="Standard" style="margin-left:0;margin-right:0;text-indent:18.859844px">"Telefonunu dinleyin," dedim.</p>

  <p class="Standard" style="margin-left:0;margin-right:0;text-indent:18.859844px">"Eğer onun telefon konuşmalarıyla ilgili bilgi bulabilirsen," diye devam etti Vivian, "New York'u aradığını görürsen; bu</p>

  <p class="Standard" style="margin-left:0;margin-right:0;text-indent:18.859844px">"Vivian," dedim, "bunu yapmayacağım."</p>

  <p class="Standard" style="margin-left:0;margin-right:0;text-indent:18.859844px">"Neyi yapmayacaksın?"</p>

  <p class="Standard" style="margin-left:0;margin-right:0;text-indent:18.859844px">"Nicholas'ı gammazlamayacağım. Veya başka birini. Siktirip gidebilirsin. Verdiğiniz çantayı da geri al. Bıktım."</p>

  <p class="Standard" style="margin-left:0;margin-right:0;text-indent:18.859844px">"Senin hakkında çok şey var elimizde Phil. Birçok insan senin hakkında çok şey biliyor," dedi biraz duraksadıktan sonra.</p>

  <p class="Standard" style="margin-left:0;margin-right:0;text-indent:18.859844px">"Ne yani?" dedim, yorgun ve öfkeliydim, artık ne olursa olsun. Bana yapabilecekleri çok şey vardı, çok şey.</p>

  <p class="Standard" style="margin-left:0;margin-right:0;text-indent:18.859844px">"Hakkındaki dosyayı okudum," dedi Vivian.</p>

  <p class="Standard" style="margin-left:0;margin-right:0;text-indent:18.859844px">"Yani?"</p>

  <p class="Standard" style="margin-left:0;margin-right:0;text-indent:18.859844px">"Seni mahkûm edecek bir dava hazırlanabilir."</p>

  <p class="Standard" style="margin-left:0;margin-right:0;text-indent:18.859844px">"Bu konuda yanılıyorsun," dedim, ama blöf yapan bendim. Bunu ikimiz de biliyorduk, yüzündeki ifadeyi görebiliyordum.</p>

  <p class="Standard" style="margin-left:0;margin-right:0;text-indent:18.859844px">"Nicholas'ın yerine seni izlememizi mi istiyorsun?"</p>

  <p class="Standard" style="margin-left:0;margin-right:0;text-indent:18.859844px">Omuz silktim.</p>

  <p class="Standard" style="margin-left:0;margin-right:0;text-indent:18.859844px">"Bu ayarlanabilir. Gerçekten, ikinizi birden yakalayabiliriz; yaşamlarınız birbirine bağlı. Biriniz düşerse, diğeri de düşer."</p>

  <p class="Standard" style="margin-left:0;margin-right:0;text-indent:18.859844px">"Üstünün sana söylediği bu muydu?"</p>

  <p class="Standard" style="margin-left:0;margin-right:0;text-indent:18.859844px">"Bunu kendi aramızda tartıştık."</p>

  <p class="Standard" style="margin-left:0;margin-right:0;text-indent:18.859844px">"Öyleyse elinden geleni yap. Zaten buraya sakladığınız uyuşturucuyu biliyorum, onu bulup yok ettim. Biri beni uyardı."</p>

  <p class="Standard" style="margin-left:0;margin-right:0;text-indent:18.859844px">"Hepsini bulmuş olamazsın," dedi Vivian.</p>

  <p class="Standard" style="margin-left:0;margin-right:0;text-indent:18.859844px">"Bol miktarda mı var?"</p>

  <p class="Standard" style="margin-left:0;margin-right:0;text-indent:18.859844px">"Hayır ama saklayan kişi Birdenbire durdu.</p>

  <p class="Standard" style="margin-left:0;margin-right:0;text-indent:18.859844px">"Eğer saklayabilirse," dedim, canımdan bezmiş bir halde, "onu bulabilirim. Ve eğer bulursam bu onun sonu olur. Tıpkı getirdiğin ot paketi gibi. Bir AHD'ci ot içiyor, - bu hesaplanmıyor. Sen ve Tanrının cezası esrar çubuğun - Tanrım, otu çıkarır çıkarmaz beni oyuna getireceğini anladım."</p>

  <p class="Standard" style="margin-left:0;margin-right:0;text-indent:18.859844px">"Phil, uzun zamandır oyuna getiriliyorsun. Bu gece olanlar, sadece ufak bir kısmı. Benimle yatman..."</p>

  <p class="Standard" style="margin-left:0;margin-right:0;text-indent:18.859844px">"Sürücü ehliyetini görebilir miyim?" Birdenbire anlamıştım. Belki de on sekizden küçük değildi. Hızla onu geçip yatak odasından çıktım. Oturma odasına doğru gittim, Vivian arkamdan bana yetişmeye çalışarak koşmaya başladı. Faydası olmadı, yolunu kesip onun önünde oturma odasına girdim.</p>

  <p class="Standard" style="margin-left:0;margin-right:0;text-indent:18.859844px">"Çantamdan uzak dur!" diye haykırdı.</p>

  <p class="Standard" style="margin-left:0;margin-right:0;text-indent:18.859844px">Çantasını kapıp banyoya koştum ve kapıyı kilitledim. Çantanın içindekileri banyo halısına silkeledim.</p>

  <p class="Standard" style="margin-left:0;margin-right:0;text-indent:18.859844px">Sürücü ehliyetinde yaşı on dokuz gözüküyordu. On sekiz yaşının altında değildi. Bu da bir polis tuzağıydı, ama artık boşa çıkmıştı. Bu kadar. Ama bana sınıra ne kadar yakın olduğumu gösterdi.</p>

  <p class="Standard" style="margin-left:0;margin-right:0;text-indent:18.859844px">Banyo kapısını açtım. Vivian görünürde yoktu. Yatak odasında telefonla konuşuyordu.</p>

  <p class="Standard" style="margin-left:0;margin-right:0;text-indent:18.859844px">Yatak odasına girdiğim zaman kapattı ve küstahça karşıma dikildi. "Eşyalarımı geri alabilir miyim?"</p>

  <p class="Standard" style="margin-left:0;margin-right:0;text-indent:18.859844px">"Tabii ki. Banyo halısının üzerindeler. Kendin toplayabilirsin." Banyoya kadar eşlik ettim, orada diz çöküp kâğıtlarını, makyaj malzemelerini, cüzdanını ve eşyaları toplamaya başladı. "Ne yaptın?" diye sordum. "AHD'yı arayıp planın yürümediğini mi söyledin?"</p>

  <p class="Standard" style="margin-left:0;margin-right:0;text-indent:18.859844px">Eşyalarını çantasına tıkıştırdı, ayağa kalktı, sessizce ayakkabılarını giymek için yatak odasına döndü, holden oturma odasına yürüdü; orada ceketini giydi ve sonra esrar çubuğu dahil her şeyini topladı, evin ön kapısını açıp arabasına yürüdü.</p>

  <p class="Standard" style="margin-left:0;margin-right:0;text-indent:18.859844px">Onunla gittim. Gece ılık ve hoştu. Doğrusu kendimi iyi hissediyordum; bir polis tuzağını daha bertaraf etmiştim.</p>

  <p class="Standard" style="margin-left:0;margin-right:0;text-indent:18.859844px">"Seni tekrar göreceğim, Phil," dedi Vivian.</p>

  <p class="Standard" style="margin-left:0;margin-right:0;text-indent:18.859844px">"Hayır, görmeyeceksin," dedim, arabasının kapısını açarken." Seni görmek istemiyorum. Ne yatakta ne başka bir yerde."</p>

  <p class="Standard" style="margin-left:0;margin-right:0;text-indent:18.859844px">"Beni tekrar göreceksin," dedi Vivian, arabayı çalıştırırken.</p>

  <p class="Standard" style="margin-left:0;margin-right:0;text-indent:18.859844px">"Elinde suçlayıcı hiçbir delil yok; seni görmek zorunda değilim."</p>

  <p class="Standard" style="margin-left:0;margin-right:0;text-indent:18.859844px">"Sen duş alırken ne yaptığımı sorsana."</p>

  <p class="Standard" style="margin-left:0;margin-right:0;text-indent:18.859844px">Direksiyonunun başında sakince oturuyordu; ona baktım. "Sen..."</p>

  <p class="Standard" style="margin-left:0;margin-right:0;text-indent:18.859844px">"Hiç bulamayacağın bir yere sakladım," dedi; ardından hızla camını kapamaya başladı.</p>

  <p class="Standard" style="margin-left:0;margin-right:0;text-indent:18.859844px">"Ne sakladın?" Cama el attım, ama kapanmaya devam etti; kapıya el attım onu da kilitlemişti.</p>

  <p class="Standard" style="margin-left:0;margin-right:0;text-indent:18.859844px">"Kokain," dedi. Camı kapayıp vitesi değiştirdi, araba birden sokağa fırladı ve lastiklerini bağırtarak sağa doğru keskin bir dönüş yaptı. Aciz bir şekilde dikilip gitmesini izledim.</p>

  <p class="Standard" style="margin-left:0;margin-right:0;text-indent:18.859844px">Saçma, dedim kendi kendime. Başka bir saçmalık daha, tıpkı on sekiz yaşından küçük olması gibi.</p>

  <p class="Standard" style="margin-left:0;margin-right:0;text-indent:18.859844px">Ama nasıl emin olabilirdim? En az on beş dakika duşta kalmıştım. Vivian Kaplan'ın evimde istediği bir şeyi saklamak için tam on beş dakikası olmuştu - bir şey saklamak, araştırmak, okumak, bir şeylerin nerede olduğuna bakmak için, görevlendirildiği her şeyi yapmak için tam on beş dakika. Muhtemelen, diye düşündüm, benimle yatağa girmesi de bir hileydi - ilgimi başka bir yere çekerek meşgul etmek için planlanmıştı, böylece asıl meseleyi unutmuştum. Ve asıl mesele neydi? Mesele şuydu: kol bandı takan izinli bir hükümet ajanı, böylece açık kimliği tespit edilebilen biri, benden on beş dakikalık yalnız başına dolaşabilme ayrıcalığı almıştı. Kanunen oradaydı. Ben çağırmıştım. Ve bu, polis arkadaşım beni uyardıktan sonra olmuştu.</p>

  <p class="Standard" style="margin-left:0;margin-right:0;text-indent:18.859844px">Beni uyarmanın hiçbir yararı yok, dedim vahşi, aciz bir hiddetle. Çok salaktım. Uyarı boşunaydı, ne olursa olsun devam ettim. Onları ben davet ettim; sonra kendimi on beş dakika kilitleyerek onlara evimin içinde dolaşabilme imkânı verdim. Bir silah veya uyuşturucu yerleştirmiş olabilirdi; ömür boyu hapsi boylardım. Mükemmele varan bir polis tuzağının kurbanıydım ve işin çoğunu ben yapmıştım.</p>

  <p class="Standard" style="margin-left:0;margin-right:0;text-indent:18.859844px">Ya da bunun başka bir yalan olduğunu düşün. Kokain saklamadığını düşün. Kokain çok az yer kaplar; günlerce arayabilir ve hiçbir zaman bulamayabilirdim. Bulamazsam da kafayı yiyebilirdim, kendimi ya paranoid psikozlu bir cinnetin içine sokacaktım ya da hiç bir zaman gerçeği bilemeyecektim. Aynı zamanda, günün her saniyesi bir ihbar üzerine polislerin eve gelmesini ve beni mahvetmelerini bekleyecektim. Bir duvarı yarıp kokoyu bulacaklardı ve sonra on yıllık bir mahkûmiyet.</p>

  <p class="Standard" style="margin-left:0;margin-right:0;text-indent:18.859844px">Birden ürperdim; belki de ihbar telefon konuşmasıydı, diye düşündüm. Polisin beklediği ihbar, uyuşturucunun orada olduğu değil de uyuşturucunun başarıyla yerleştirilmiş olmasıydı; eve girdiklerinde, araştırdıklarında bir şeyler bulacaklarına emindiler.</p>

  <p class="Standard" style="margin-left:0;margin-right:0;text-indent:18.859844px">Sonra günlerim, saatlerim sayılı .diye düşündüm. Aramanın bir faydası yoktu. En iyisi oturmaktı, sadece eve dönüp oturmak.</p>

  <p class="Standard" style="margin-left:0;margin-right:0;text-indent:18.859844px">Öyle yaptım. Ön kapıyı kapatım ve sedirin üstüne oturdum. Kalkıp radyoyu açtım. Beethoven'in <i>İmparator</i> konçertosunu dinledim; dinledim ve bekledim: müziği değil, yaklaşan arabaları dinledim. Çok kötü bir deneyimdi. Zaman uzadıkça uzuyordu. Sonunda ne kadar zaman geçtiğini öğrenebilmek için mutfağa gidip fırının saatine bakmak zorunda kaldım. Bir saat, iki saat geçmişti. Kimse gelmedi: ne arabalar, ne kapıyı yumruklamalar, ne pompalı silahlar ne de üniformalı adamlar. Sadece radyo çalıyordu ve benim dışımdaki boş bir ev vardı.</p>

  <p class="Standard" style="margin-left:0;margin-right:0;text-indent:18.859844px">Alnıma dokundum, sıcak ve terliydi. Banyoya gidip termometreyi aldım, salladım ve ateşimi ölçtüm. 39°C, gerginlik ve stresten ateşim çıkmıştı. Hileli, haksız ama gerçek bir stres yüzünden hasta olmuştum. Vivian tüyecek kadar akıllıydı diye düşündüm. Doğru ya da yanlış, zehrini akıttıktan sonra gaz pedalım kökleyip lastiği eritmişti. Bir daha görürsem onu öldüreceğim. Bunu o da biliyor ve buradan uzak duracak.</p>

  <p class="Standard" style="margin-left:0;margin-right:0;text-indent:18.859844px">Bunu sağ salim atlatırsam, dedim kendi kendime, bir kitap yazacağım. Bunu bir şekilde romana dönüştüreceğim. Böylece başka insanlar da bilecek. Vivian Kaplan yaptıkları yüzünden tarihe geçecekti. Kendi kendime söz verdim, devam etmek için. Bir yazarı kolay yenemezsin, dedim kendi kendime. Eğer onu yakmak istiyorsan, ölmüş olduğuna emin ol. Çünkü yaşıyorsa, konuşacaktır: yazılı bir şekilde konuşacaktır, basılı, bir sayfa üzerinde.</p>

  <p class="Standard" style="margin-left:0;margin-right:0;text-indent:18.859844px">Ama yaşıyor muyum? diye sordum. .</p>

  <p class="Standard" style="margin-left:0;margin-right:0;text-indent:18.859844px">Sadece zaman gösterecek bunu. Şu anda sanki öldürücü bir darbe yemiştim, bir bıçak yarası kadar derindi ve acı dayanılmazdı. Ama kurtulmalıydım. Evime yapılan saldırıdan kurtulmuştum, birçok şeyden kurtulmuştum. Muhtemelen bundan da kurtulacaktım. Eğer kurtulursam AHD'nin başı beladaydı, bilhassa Vivian Kaplan'ın.</p>

  <p class="Standard" style="margin-left:0;margin-right:0;text-indent:18.859844px">Kendime bunları telkin ettim, ama gerçekten inanmıyordum. İnandığım AHD ve onun başı Ferris Fremont'un beni ele geçirdiğiydi. Üstelik tuzağı ben kurmuştum - en kötü tarafı da buydu, gerçekten acı veren şey buydu. Kendi kurnazlığım bana ihanet etmiş ve beni düşmana teslim etmişti. Dayanılması zor bir durumdu.</p>
</body>
</html>
