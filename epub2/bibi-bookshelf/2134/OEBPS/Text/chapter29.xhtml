<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc24" style="page-break-before:always">22.</h2>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Fikrimi değiştirdim ve Sadassa Silvia'ya akşam yemeğine çıkmayı teklif etmedim; onun yerine işten erkenden ayrılarak Orange County'e döndüm. Aklım hâlâ haberlerde ve Sadassa'nın söylediklerindeydi. Bütün bu olanlar beni korkutup dehşete düşürüyordu.</p>

  <p class="Standard" style="margin-left:0;margin-right:0;text-indent:18.859844px">Artık iletişim ağıyla birlikte birlikte Valis ve YZ operatörünü tanrısal olarak kabul etmiştim, yani her ikisi de ölümlü değildi. Kimse Tanrıyı havaya uçuramazdı. Ama şimdi karım ve en iyi arkadaşım bana bu tanrısal yardımın kaynağının kesin olarak saptandığını söylüyorlardı: aşağılara bilgi yayan ve Dünya yörüngesinde dolaşan bir uydu, üstelik Sovyetler Birliği'nin önde gelen bir astrofizikçisi - radyoteleskopları, savaş başlıklı karşı-uydular ve kim bilir nelerle donatılmış kozmik polis - tarafından suçüstü yakalanmıştı.</p>

  <p class="Standard" style="margin-left:0;margin-right:0;text-indent:18.859844px">Bu düşünce - başka bir yıldız sisteminden dünyadışı bir zekânın, araçlarından birini gezegenimizin etrafında yörüngeye yerleştirip bize gizli bilgiler yayması - korkutucu olduğu kadar sınırsız bir şeyi sınırlı ve zedelenebilir bir gerçekliğe, sıradan tehlikelere indirgiyordu. Her şeyi bilen ve her şeye gücü yeten olarak düşündüğüm bu varlık gökyüzünden vurulup indirilmek üzereydi. Ve bunun gerçekleşmesiyle birlikte Ferris Fremont'u devirme olasılığının da yok olacağını fark ettim. Sovyetler - şüphesiz bizim gelişmiş istasyonlarımızla işbirliği yaparak çalışmışlardı - bu DDZ uydusunu düşürdüklerinde her iki ülkedeki özgür insanların umutları da yok olacaktı.</p>

  <p class="Standard" style="margin-left:0;margin-right:0;text-indent:18.859844px">Ama bu durum, eğer yeni keşfedilen uydu ve benim deneyimlerim arasında bir bağlantı varsa doğruydu. Ama hem Rachel'ın hem de Phil'in belirtmiş olduğu gibi, bu olay bir tesadüften çok daha fazlaydı; birbirine çok yakındılar.</p>

  <p class="Standard" style="margin-left:0;margin-right:0;text-indent:18.859844px">Tanrım, diye düşündüm, yıllardır onun bana söylediği şeyleri yapıyordum. Güney California'ya taşınmış, Progressive Records'da işe girmiştim. Onu vurup düşürdükleri zaman ben ne yapacaktım? Hayatım neyin etrafında kurulacaktı? Ama sonra düşündüm ki, belki de Valis, onun yerine başka bir uydu yerleştirecekti. Bunu yapabilirdi; önceden görme yeteneği sayesinde Sovyetlerin amaçlarını uzun zamandır biliyordu, aslında başından beri biliyordu. Onu gafil avlayamazdınız.</p>

  <p class="Standard" style="margin-left:0;margin-right:0;text-indent:18.859844px">Ya da belki avlayabilirdiniz.</p>

  <p class="Standard" style="margin-left:0;margin-right:0;text-indent:18.859844px">Uydunun görevini yapıp bitirmiş olması da olası, diye düşündüm sağ şeritteki büyük bir kamyonun dibinden geçerken. Daha şimdiden içindeki her şeyi iletmişti. Ama onun sesini duymaya alışmıştım, o sevimli YZ sesini, beni bilgilendiren, beni rahatlatan, bana yardım eden o sese... Johnny için yaptıklarına bir bakın, benim için yaptıklarına. Tüm bunlardan mahrum kalmak...</p>

  <p class="Standard" style="margin-left:0;margin-right:0;text-indent:18.859844px">Bunların dışında başka ne uğruna yaşayabilirim ki? diye kendi kendime sordum. Bunların dışında uğruna yaşayabileceğim başka neyim vardı ki? Rachel ile olan ilişkim o kadar iyi değildi; oğlumu seviyordum, ama onu çok az görüyordum; işim önemliydi, ama o kadar da önemli değildi. Sahip olduğunuz böylesi bir şey, bu YZ sesini duymak, onu kaybetmek hiçbir zaman sahip olmamaktan çok daha kötüydü. Bu, öylesine acı veriyordu ki.</p>

  <p class="Standard" style="margin-left:0;margin-right:0;text-indent:18.859844px">Kaybetmenin acısı, diye düşündüm, dünyadaki en büyük acıydı. Bir arkadaşım, bir gün benimle konuşmayı kesecekti. İşte o gün, tehdit edici bir biçimde önümde duruyordu, bu durum Sovyetler Birliği'nin şu anda durdurucu bir uydu fırlatmaya hazırlandığı kadar kesindi. Bütün dünyaya yayılmış olan zorbalık yönetimi düşmanını saptamıştı ve şimdi harekete geçiyordu. Büyük gizli makine harekete geçirilmişti.</p>

  <p class="Standard" style="margin-left:0;margin-right:0;text-indent:18.859844px">O uyduyu gökyüzünde havaya uçurduklarında, beni de havaya uçuracaklarını anlamıştım. Ayakkabı ilanından kurtarılmanın şimdi bir şey başarmış olmak anlamına gelmediğini fark ediyordum. Bütün o yardımlar, bütün o bilgi ve kavrayış, bütün yetiştirme ve yol gösterme - her şey bok yoluna gitmişti - hiçbir şey içindi: gitmişti. Ve sadece benim için değil; adil bir toplum isteyen, özgür olmak isteyen herkes için böyleydi. Bütün o YZ sesini duyanlar ve duymayanlar: hepimizin kaderimiz aynıydı. Sahip olduğumuz tek dost, önümüzdeki günlerin birinde, sanki hiç var olmamış gibi yok edilecekti.</p>

  <p class="Standard" style="margin-left:0;margin-right:0;text-indent:18.859844px">Otoyol boyunca ilerlerken evrenin harap olup gidişini hissettim: soğukluk, hastalanma ve son kayıtsızlık.</p>

  <p class="Standard" style="margin-left:0;margin-right:0;text-indent:18.859844px">Sanırım, dedim kendi kendime, bu olanları mantıklı bir şekilde açıklayabilir ve şöyle diyebilirdim: Valis'in yardımı sayesinde güzel bir kızla tanıştım, çekici ve akıllı... yaşam ümidi santimetrelerle ölçülen. Duman olup gitmeden hemen önce bir araya getirildik. Planlar, umutlar, hayaller, hepsi duman olup gitmişti. Buraya parçalanılmak için gelen bir uydunun parçaları, tıpkı bizim gibiydi: yok edilmek için yaratılmıştı. Bütün bunların cehenneme kadar yolu var, diye düşündüm, iyice bitkin bir hale gelmiştim. Bütün bu olanlara başlamasak veya denemesek çok daha iyi olurdu. Hatta bir yardımın olduğunu bile bilmesek, yaşamlarımızda bizim için çok daha mutlu bir şeylerin olduğunu hayal etmesek, çok daha iyi olurdu.</p>

  <p class="Standard" style="margin-left:0;margin-right:0;text-indent:18.859844px">Bir zorbaya saldırdığınızda onun karşılık vermesini beklemelisiniz. Neden olmasın ki? Neden karşılık vermesin ki? Zorbalığın doğası hakkında birtakım fikirlerim olduğu halde nasıl başka bir şey bekleyebilirdim ki? Bu DDZ uydusu için bir hidrojen savaş başlığı; Sadassa için kanser; eğer ayakkabı reklamı tuzağı işlemiş olsaydı, benim için hapis... Hapis ya da ölüm.</p>

  <p class="Standard" style="margin-left:0;margin-right:0;text-indent:18.859844px">Bu konu hakkında düşüncelere dalmışken önümdeki kamyonun yavaşladığını fark etmedim veya belki de fark ettim ama umursamadım. Fren lambaları yandı; önemsemedim. Küçük Volkswagen arabamla doğrudan kamyonun kuyruk kısmına, büyük demir arka tamponuna doğru ilerlemeye devam ettim.</p>

  <p class="Standard" style="margin-left:0;margin-right:0;text-indent:18.859844px">Hiçbir şey duymadım ve hissetmedim, ne bir çarpışma ne de bir darbe. Bütün görebildiğim, ön camımın milyarlarca kırılmış kola şişesi dibine, sanki beni yutan devasa bir örümcek ağına benzeri ilginç bir dokuya dönüşmesiydi. Bir örümcek ağına düştüm diye düşündüğümü hatırlıyorum. Daha sonra yem olmak üzere. Örümcek ağı, tamam ama örümcek nerede? diye düşündüm. Yoktu.</p>

  <p class="Standard" style="margin-left:0;margin-right:0;text-indent:18.859844px">Bir sıvı boğazımdan ve göğsümden aktı. Bu, kendi kanımdı.</p>
</body>
</html>
