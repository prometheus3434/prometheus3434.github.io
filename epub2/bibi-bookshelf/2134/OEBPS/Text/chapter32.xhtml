<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc27" style="page-break-before:always">25.</h2>

  <p class="Standard">&nbsp;</p>

  <p class="Standard" style="margin-left:0;margin-right:0;text-indent:18.859844px">Henüz Sadassa Silvia ile annesi hakkında konuşmamıştım. Onun geçmişinden haberdar olduğumu bilmiyordu. Atılacak ilk adım Bayan Aramchek'i tartışmaktı. Valis'in ve iletişim ağının bilgi bankalarından bana daha önceden gönderilen şeyleri açıkça anlatmasını sağlamaktı. Yoksa birlikte çalışamazdık.</p>

  <p class="Standard" style="margin-left:0;margin-right:0;text-indent:18.859844px">Onunla konuşmak için en iyi yerin güzel, sessiz bir restoran olacağına karar verdim; bu şekilde hükümetin gizli bir dinleme cihazı tarafından dinlenme olasılığından da sakınabilirdik. Onu işten aradım ve akşam yemeğine davet ettim.</p>

  <p class="Standard" style="margin-left:0;margin-right:0;text-indent:18.859844px">"Daha önce hiç Del Rey's'e gitmemiştim," dedi. "Ama adını duymuştum. San Francisco restoranlarındaki gibi bir mutfağı varmış. Perşembe gecesi boşum."</p>

  <p class="Standard" style="margin-left:0;margin-right:0;text-indent:18.859844px">Perşembe gecesi apartmanına giderek onu aldım ve Del Reys'deki ana yemek salonunda bize ayrılmış bölüme oturduk.</p>

  <p class="Standard" style="margin-left:0;margin-right:0;text-indent:18.859844px">"Söylemek istediğin şey ne?" dedi, salatalarımızı yerken.</p>

  <p class="Standard" style="margin-left:0;margin-right:0;text-indent:18.859844px">"Annen ve Ferris Fremont hakkındakileri biliyorum".</p>

  <p class="Standard" style="margin-left:0;margin-right:0;text-indent:18.859844px">"Ne demek istiyorsun?"</p>

  <p class="Standard" style="margin-left:0;margin-right:0;text-indent:18.859844px">Güvenliğimiz için kısık bir sesle konuşuyordum. "Annenin Komünist Parti'nin bir organizatörü olduğunu biliyorum."</p>

  <p class="Standard" style="margin-left:0;margin-right:0;text-indent:18.859844px">Sadassa'nın gözleri, kalın gözlüklerinin arkasında faltaşı gibi açılmıştı. Yemeği bırakmış bana bakıyordu.</p>

  <p class="Standard" style="margin-left:0;margin-right:0;text-indent:18.859844px">"Daha fazlasını biliyorum," diye fısıldadım. "Onun Ferris Fremont'u, Ferris gençken partiye kaydettiğini biliyorum. Fremont'u, başarı kazanacak biri olarak, siyasete onun gerçek görüşlerinin ya da gerçek ilişkilerinin izi olmadan girmesi için eğittiğini biliyorum."</p>

  <p class="Standard" style="margin-left:0;margin-right:0;text-indent:18.859844px">"Sen gerçekten delisin," dedi Sadassa, hâlâ bana bakıyordu.</p>

  <p class="Standard" style="margin-left:0;margin-right:0;text-indent:18.859844px">"Annen öldü ve Parti - Ferris Fremont - bu sırrın güvende olduğunu sanıyor. Ama sen küçükken Fremont'u annenle gördün ve yeterince kulak misafiri oldun. Sen, yüksek noktalardaki Parti görevlileri dışında bunu bilen tek kişisin. Bu yüzden hükümet seni kanserle öldürmeye çalıştı. İsmini değiştirmene rağmen yaşadığını ve bunu bildiğini anladılar. Ya da bildiğinden şüphelendiler. Bu yüzden öldürülmeliydin."</p>

  <p class="Standard" style="margin-left:0;margin-right:0;text-indent:18.859844px">Sadassa çatalı yarı kalkmış bir şekilde kalakalmıştı ve beni büyük bir sessizlik içinde izliyordu.</p>

  <p class="Standard" style="margin-left:0;margin-right:0;text-indent:18.859844px">"Biz birlikte çalışmak için planlandık. Bu bilgi bir plağa, bir folk albümüne girecek. Bilgi bilinçaltıyla algılanan parçalar şeklinde öyle dağıtılacak ki herkes tekrar tekrar dinlediğinde farkında olmadan mesajı kavrayacak. Kayıt endüstrisi bunu başarabilecek teknolojiye sahip; mesajın basit olması zorunluyken bile bu her zaman yapıldı. 'Ferris Fremont bir Kızıl.' Ayrıntılı bir şekilde hazırlanmış bir şey değil. Her parçada bir sözcük, bir sonrakinde başka bir sözcük - belki en fazla sekiz sözcük. Geriye yerleştirilecek. Bir şifre gibi. Bu plağın ülkeyi doyurduğunu göreceğim, onunla pazara sel gibi akacağız - muazzam bir ilk baskı olacak. Sadece tek baskı ve tek bir dağıtım, çünkü halk mesajı algılar algılamaz yetkililer müdahale edecek ve hepsini yok edecekler</p>

  <p class="Standard" style="margin-left:0;margin-right:0;text-indent:18.859844px">Sadassa sonunda konuştu. "Annem yaşıyor. Kilise işlerinde çalışıyor; Santa Ana'da yaşıyor. Söylediklerinin hiçbiri gerçek değil. Hiç bu kadar saçmalık duymamıştım." Durdu, çatalını bıraktı ve eliyle ağzına dokundu, gözyaşları neredeyse akmaya başlayacaktı. "Eve gidiyorum. Tamamen uyuşturucu etkisinde gibisin; otoyolda geçirdiğin kazayı duydum; Register'da yazılıydı. Aklını kaçırmış olmalısın; çıldırmışsın. İyi geceler." Hızla kalktı ve arkasına bakmadan masadan uzaklaştı.</p>

  <p class="Standard" style="margin-left:0;margin-right:0;text-indent:18.859844px">Tek başıma sessizce oturdum.</p>

  <p class="Standard" style="margin-left:0;margin-right:0;text-indent:18.859844px">Aniden geri döndü ve yanımda durup kulağıma eğilerek sert bir sesle fısıldadı. "Annem makul bir Cumhuriyetçi, bütün hayatı boyunca öyle kaldı. Sol siyasetle hiç ilgilenmedi, Komünist Parti ile de. Ferris Fremont ile hiç tanışmadı, onun konuştuğu Anaheim Stadyumu'ndaki bir toplantıda bulunmasına rağmen, ona en yakın bulunduğu an odur. O, yalnızca hiçbir anlamı olmayan 'Aramchek' adı yüzünden başı belaya giren sıradan biri. Bu yüzden polis defalarca onu soruşturdu. Onunla tanışmak mı istiyorsun?" Sadassa'nın sesi yükselmişti. "Seni onunla tanıştıracağım; ona sorabilirsin. Birçok insan böyle delice şeyleri söylüyor... neyse boş ver." Tekrar gitti ve bu sefer dönmedi.</p>

  <p class="Standard" style="margin-left:0;margin-right:0;text-indent:18.859844px">Anlamıyorum, dedim kendi kendime. Yoksa yalan mı söylüyordu?</p>

  <p class="Standard" style="margin-left:0;margin-right:0;text-indent:18.859844px">Titreyerek yemeğimi bitirmeyi başardım. Tekrar ortaya çıkmasını ve söylediklerini geri almaşım umuyordum. Yapmadı. Hesabı ödeyip Maverick'e bindim ve yavaşça evime doğru sürdüm.</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Evimin kapısını açtığımda Rachel beni kırılgan bir cümle ile karşıladı. "Kız arkadaşın aradı."</p>

  <p class="Standard" style="margin-left:0;margin-right:0;text-indent:18.859844px">"Ne dedi?" dedim.</p>

  <p class="Standard" style="margin-left:0;margin-right:0;text-indent:18.859844px">"Fullerton'da La Paz Bar'daymış. Oraya Del Rey's'den yürüyerek gittiğini ve taksi parası olmadığını söylememi istedi. Bu yüzden Fullerton'daki bara gidip onu almanı ve evine götürmeni istiyor."</p>

  <p class="Standard" style="margin-left:0;margin-right:0;text-indent:18.859844px">"Tamam," dedim.</p>

  <p class="Standard" style="margin-left:0;margin-right:0;text-indent:18.859844px">"Senin ve onun, Ferris Fremont'u görevden alabileceğinizi düşünüyor musun?" diye alaycı bir şekilde arkamdan seslendi Rachel. "Sen, o ve Valis? O uydu?"</p>

  <p class="Standard" style="margin-left:0;margin-right:0;text-indent:18.859844px">Kapıda durup yanıtladım, "Hayır. Düşünmüyorum. Belki başka evrende daha küçük bir zorbalık yönetiminde olabilirdi. Bu kadar kötü olmayan başka bir dünyadaki Amerika'nın despot bir yönetcisini evet ama bu dünya ve bu zorbayı değil."</p>

  <p class="Standard" style="margin-left:0;margin-right:0;text-indent:18.859844px">"O evrendeki insanlara gıpta ediyorum."</p>

  <p class="Standard" style="margin-left:0;margin-right:0;text-indent:18.859844px">"Ben de." Daireden çıktım ve arabamı Placentia'dan Fullerton, Harbor Bulvarı'ndaki La Paz Bar'a sürdüm.</p>

  <p class="Standard" style="margin-left:0;margin-right:0;text-indent:18.859844px">La Paz Bar fazlasıyla karanlıktı, içeri girdiğimde onu göremedim. Sonunda onun küçük bedenini fark ettim, arkalarda tek başına küçük bir masada oturuyordu, önünde çantasının yanında boş bir içki bardağı ve bir tabak mısır cipsi bulunuyordu.</p>

  <p class="Standard" style="margin-left:0;margin-right:0;text-indent:18.859844px">"O şeyleri söylediğim için üzgünüm," dedim otururken.</p>

  <p class="Standard" style="margin-left:0;margin-right:0;text-indent:18.859844px">"Tamam," dedi Sadassa. "Onları söylemen gerekiyordu. Yalnızca nasıl tepki vermem gerektiğini bilemedim. O restorandan çıkmalıydım. Çok fazla insan vardı, çok kalabalık. Ne söylemem gerektiği konusunda hiçbir fikrim yoktu; beni şaşırttın."</p>

  <p class="Standard" style="margin-left:0;margin-right:0;text-indent:18.859844px">"Öyleyse annen hakkında söylediklerim doğru?"</p>

  <p class="Standard" style="margin-left:0;margin-right:0;text-indent:18.859844px">"Aslında evet. Seni gördüğümden beri emirler aldım; ne söylemem gerektiğini biliyorum. Konuşmamı bitirene kadar burada otur."</p>

  <p class="Standard" style="margin-left:0;margin-right:0;text-indent:18.859844px">"Tamam," dedim.</p>

  <p class="Standard" style="margin-left:0;margin-right:0;text-indent:18.859844px">"Bana söylediklerin uydudan geldi," dedi Sadassa. "Bunu bilebilmenin başka yolu yok."</p>

  <p class="Standard" style="margin-left:0;margin-right:0;text-indent:18.859844px">"Doğru," dedim.</p>

  <p class="Standard" style="margin-left:0;margin-right:0;text-indent:18.859844px">"Anlattıkların, bana seni örgütümüzün yeni bir üyesi olarak tanıttı; bu bilgi, durumu anlamakta bir ilk adım, ama bütün olay bu değil. Sana örgütün içini daha fazla göstermek için-"</p>

  <p class="Standard" style="margin-left:0;margin-right:0;text-indent:18.859844px">"Ne örgütü?" dedim.</p>

  <p class="Standard" style="margin-left:0;margin-right:0;text-indent:18.859844px">"Aramchek," dedi Sadassa.</p>

  <p class="Standard" style="margin-left:0;margin-right:0;text-indent:18.859844px">"Öyleyse Aramchek var."</p>

  <p class="Standard" style="margin-left:0;margin-right:0;text-indent:18.859844px">"Kesinlikle. Neden Ferris Fremont zamanının yarısını hayali bir grubu ezip yok etmek için harcasın ki? Aramchek, burada ve Sovyetler Birliği'nde yüzlerce, belki binlerce insanı kapsıyor. Kaç kişi olduğunu gerçekten bilmiyorum. Uydu her birimize doğrudan ve kişisel olarak ulaşıyor, yani sadece uydu kim, kaç kişi ve nerede olduğumuzu, ne yapmamız gerektiğini biliyor."</p>

  <p class="Standard" style="margin-left:0;margin-right:0;text-indent:18.859844px">"Aramchek ne?" dedim.</p>

  <p class="Standard" style="margin-left:0;margin-right:0;text-indent:18.859844px">"Daha şimdi anlattım sana. Buradaki ve oradaki insanlar uydu tarafından birbirleriyle konuşturulup bilgilendiriliyorlar. Sen buraya uydunun önceliğiyle getirilen bir Aramchek üyesisin. Daima uydunun iradesiyle birisi buraya getirilir. Tıpkı senin gibi: sen seçildin. Biz, sen, ben, ötekiler, Aramchek halkıyız. Hepimiz, Albemuth sistemindeki gezegenlerden iletişim ağı yoluyla talimatlar alan o uydudan yayılan zekânın bileşenleriyiz.</p>

  <p class="Standard" style="margin-left:0;margin-right:0;text-indent:18.859844px">"Albemuth, bizim Fomalhaut<span class="Footnoteanchor"><a href="#ftn13" id="bodyftn13">1</a></span> dediğimiz yıldızın gerçek ismidir. Aslında oradan geldik, ama uyduyu kontrol eden akıl bizimki gibi değil, o - ara verdi - çok daha üstün. O Albemuth gezegenlerindeki dominant yaşam biçimi. Oysa biz daha az gelişmiş bir yaşam biçimiyiz. Bize on binlerce yıl önce özgürlüğümüz verildi ve kendi kolonimizi kurmak için buraya göç ettik. Bunaltıcı güçlüklerle karşılaştığımızda, uydu bize yardım edip Albemuth sistemiyle bir bağlantı olarak hizmet etmek için gönderildi."</p>

  <p class="Standard" style="margin-left:0;margin-right:0;text-indent:18.859844px">"Bunun çoğunu biliyordum zaten," dedim.</p>

  <p class="Standard" style="margin-left:0;margin-right:0;text-indent:18.859844px">Sadassa devam etti, "Bilmediğin ya da daha doğrusu anlamadığın bir şey var. Bu olanlar Albemuth gezegenlerindeki çok gelişmiş plazmatik yaşam biçimlerinin iletişim ağı yoluyla uyduya, oradan da bu gezegenin yüzeyine iletimidir. Teknik olarak söylenirse, Dünya istila ediliyor. Gerçekte olan şey bu.</p>

  <p class="Standard" style="margin-left:0;margin-right:0;text-indent:18.859844px">"Uydu daha önce de bunu yaptı. Tam iki bin yıl önce. O zaman başarılı olmadı. Alıcılar yok edildi ve plazmatik yaşam biçimleri, yanlarında alıcıların enerjisiyle birlikte atmosfere kaçtılar.</p>

  <p class="Standard" style="margin-left:0;margin-right:0;text-indent:18.859844px">"Sen kişisel bir şekilde, enerji biçiminde gönderilen ve seni kontrol edip faaliyetlerini yönetecek plazmatik bir yaşam biçimi tarafından ele geçirildin. Bizler, yani örgütün üyeleri, eski yurdumuz olan gezegenlerden gelen bu plazmatik yaşam biçimleri için alıcılarız, bir tür toplayıcı beyinleriz - işte kendi yararımız için dönüştüğümüz şey bu. Çok az sayıda geliyorlar, bize yardım etmek amacıyla, büyük bir istila değil bu, çok küçük ama çok seçici bir istila. Üzerinde düşünülerek, bir alıcı olarak seçildin; ben de. Bu olmadan başaramazdık. Asla başaramazdık."</p>

  <p class="Standard" style="margin-left:0;margin-right:0;text-indent:18.859844px">"Neyi başaramayız?"</p>

  <p class="Standard" style="margin-left:0;margin-right:0;text-indent:18.859844px">"Ferris Fremont'u yerinden etmeyi."</p>

  <p class="Standard" style="margin-left:0;margin-right:0;text-indent:18.859844px">"Öyleyse asıl amaç bu."</p>

  <p class="Standard" style="margin-left:0;margin-right:0;text-indent:18.859844px">"Evet, burada asıl amaç. Bu gezegen göz önüne alınırsa öyle. Karma bir varlık oldun, yarı insan, yarı... onların ismi yok. Enerji şeklinde bir araya gelip ayrılıyor ve karma biçimler içinde tekrar oluşuyorlar, gezegenlerinin atmosferinde bir grup gibi. Onlar daha önceden maddesel bedenleri olan çok gelişmiş atmosferik varlıklar. Çok yaşlılar; bu yüzden dini etkiler aldın, seni ele geçiren çok eskilerden bir varlığın ve onun kadim anılarının etkileri."</p>

  <p class="Standard" style="margin-left:0;margin-right:0;text-indent:18.859844px">"Evet."</p>

  <p class="Standard" style="margin-left:0;margin-right:0;text-indent:18.859844px">"Ölmüş bir insan olduğunu düşündün," dedi Sadassa. "Değil mi? Bana olduğunda ben de böyle düşünmüştüm. Her şeyi hayal ettim, kitaptaki her teoriyi denedim. Valis bizi..."</p>

  <p class="Standard" style="margin-left:0;margin-right:0;text-indent:18.859844px">"O sözcüğü ben uydurmuştum," diye araya girdim.</p>

  <p class="Standard" style="margin-left:0;margin-right:0;text-indent:18.859844px">"O sözcük sana verildi, kafana yerleştirildi. Hepimiz onu bu şekilde tanımlıyoruz. Elbette bu onun ismi değil, bu daha çok bir etiket, özelliklerinin bir analizi. Valis, şoku azaltmak amacıyla aklımızda uygun teoriler üretmemiz için bize belli bir süre tanıyor. Sonunda hazır olduğumuzda, gerçek sunuluyor. Nick, Dünya'nın bir istila işleminde olduğunu kabul etmek, anlamak çok büyük bir darbe; bu, binalar kadar büyük Marslı böceklerin Golden Gate Köprüsü üzerine inip etrafı tekmelemesi gibi korkunç sahneleri hayal edebileceğimiz bir şey. Ama böyle değil; bizim iyiliğimiz için olan bir şey. O seçici, tedbirli ve düşünceli, onun tek düşmanı bizim kendi düşmanımız."</p>

  <p class="Standard" style="margin-left:0;margin-right:0;text-indent:18.859844px">"Bu plazmatik yaşam biçimleri Fremont yok edildikten sonra gidecekler mi?" diye sordum.</p>

  <p class="Standard" style="margin-left:0;margin-right:0;text-indent:18.859844px">"Evet. Geçmişte birçok kez geldiler; yardım ve bilgi - bazen de tıbbi yardım - verdiler ve ayrıldılar. Onlar koruyucularımız Nick; ihtiyacımız olduğunda geliyor ve sonra gidiyorlar."</p>

  <p class="Standard" style="margin-left:0;margin-right:0;text-indent:18.859844px">"Bu bildiklerime uyuyor," dedim. Sanki üşümüş gibi vücudumun titrediğini fark ettim. "Garsondan bir içki getirmesini isteyebilir miyim?" diye sordum Sadassa'ya.</p>

  <p class="Standard" style="margin-left:0;margin-right:0;text-indent:18.859844px">"Elbette. Yeterince paran varsa, ben de isterim. Margarita."</p>

  <p class="Standard" style="margin-left:0;margin-right:0;text-indent:18.859844px">İki margarita ısmarladım.</p>

  <p class="Standard" style="margin-left:0;margin-right:0;text-indent:18.859844px">"Şimdi," dedim oturup içkilerimizi yudumlarken, "bu benim için çok daha kolay. Seni inandırmak zorunda değilim."</p>

  <p class="Standard" style="margin-left:0;margin-right:0;text-indent:18.859844px">"Malzemeyi yazıya döktüm bile," dedi Sadassa.</p>

  <p class="Standard" style="margin-left:0;margin-right:0;text-indent:18.859844px">"Ne malzemesi?" dedim, ama sonra neyi kastettiğini anladım. Albüme bilinçaltıyla algılanan bilgi olarak yerleştirilecek malzeme. "Oo," dedim, ürkerek. "Görebilir miyim?"</p>

  <p class="Standard" style="margin-left:0;margin-right:0;text-indent:18.859844px">"Yanımda değil. Birkaç gün içinde sana vereceğim. Bu, iyi satacağını umduğun bir albüme girmek zorunda; herhangi birine kayıt ettirebilirsin ama tercihen en popüler sanatçılardan biri olsun. Mümkünse bir hit üretilmeli. Bu proje yıllardır planlanıyor, Nick. On on iki yıldır. Boşa gitmemeli."</p>

  <p class="Standard" style="margin-left:0;margin-right:0;text-indent:18.859844px">"Mesaj neye benziyor?" diye sordum.</p>

  <p class="Standard" style="margin-left:0;margin-right:0;text-indent:18.859844px">"Zamanı gelince göreceksin." Gülümsedi. "Hiç anlaşılmıyor."</p>

  <p class="Standard" style="margin-left:0;margin-right:0;text-indent:18.859844px">"Ama içinde ne olduğu biliyor musun?"</p>

  <p class="Standard" style="margin-left:0;margin-right:0;text-indent:18.859844px">"Hayır," dedi Sadassa. "Tam olarak değil. 'Parti zamanı' hakkında bir şarkı. 'Partiye katılın,' gibi bir şey. Elbette, bir eğlenceden söz ediliyor gibi, bilirsin. Sonra vokal giriyor, 'Partiye katılalım mı?' Şarkıcı 'Herkes partiye katılıyor.' diyor. Ardından kaydın altından şöyle devam ediyor, 'Herkes partide mi? Herkes şu anda partide mi?' Yalnızca çok dikkatli dinlersen, şöyle diyorlar, 'Herkes partide başkan mı?' ve 'başkan' sözcüğü söylendiği anda şarkıcı da 'partiye katılma' hakkında bir şeyler söylüyor, aslında benzer bir yanıtı tekrarlıyor: 'Başkan, başkan, başkan partiye katılıyor... &nbsp;katılmış' vesaire. Bu kısmı çıkarabiliyorum. Ama gerisini anlamıyorum."</p>

  <p class="Standard" style="margin-left:0;margin-right:0;text-indent:18.859844px">"Vay," dedim. Beni korkutmuştu; bunun makul bir şekilde nasıl vokali aşarak dublajlanacağım anlayabiliyordum.</p>

  <p class="Standard" style="margin-left:0;margin-right:0;text-indent:18.859844px">"Ama," dedi Sadassa, "sizin Progressive olarak yapacağınız şey, yani albüm, verilecek bilginin yansım içeriyor. Başka bir albüm de yapılıyor; kim tarafından veya nerede bilmiyorum ama</p>

  <p class="Standard" style="margin-left:0;margin-right:0;text-indent:18.859844px">Valis onun yayınlanmasını sizinkiyle aynı tarihe rastlatacak ve her iki albümdeki bilgi parçaları birlikte tüm mesajı ortaya çıkaracak. Örneğin diğer albümdeki şarkı Ferris Fremont'un Komünist Parti'ye katıldığı yıl olan 'Bin dokuz yüz kırk bir' şeklinde başlayabilir. Tek başına bu rakam bir şey ifade etmiyor, ama DJ'ler önce Progressive albümündeki parçayı sonra diğerindekini çalacaklar ve er ya da geç insanlar tüm bilginin bütün bir mesaj olarak anlatıldığını duyacaklar. Tesadüfler, iki yarımı istasyonlarda bir araya getirecek."</p>

  <p class="Standard" style="margin-left:0;margin-right:0;text-indent:18.859844px">"Yani insanlar yolda yürürken, 'Başkan, Parti'ye 1941'de katıldı' diye mi mırıldanacak?"</p>

  <p class="Standard" style="margin-left:0;margin-right:0;text-indent:18.859844px">"Evet, onun gibi bir şey."</p>

  <p class="Standard" style="margin-left:0;margin-right:0;text-indent:18.859844px">"Başka bir şey?"</p>

  <p class="Standard" style="margin-left:0;margin-right:0;text-indent:18.859844px">" 'Çabuk arabamı çek'," dedi Sadassa.</p>

  <p class="Standard" style="margin-left:0;margin-right:0;text-indent:18.859844px">"Anlamadım?"</p>

  <p class="Standard" style="margin-left:0;margin-right:0;text-indent:18.859844px">" 'Çabuk arabamı çek' cümlesi şarkıda 'arabamı çek' diye kısalıyor. Geri vokaller bunu ara sıra 'arabamı çek' yerine 'Aramchek' diyor. Bilinçle dinleyen insanlar sözleri 'Arabamı çek' olarak anlamaya devam edecekler, ama bilinçdışı düzlemde değişmiş bilgiyi özümseyecekler. Şu meşhur şeye dönüşüyor-"</p>

  <p class="Standard" style="margin-left:0;margin-right:0;text-indent:18.859844px">"Neye dönüştüğünü biliyorum," dedim. "Hâlâ milyonlarca satan, 'esrar iç, esrar iç, herkes esrar içiyor' diye geri vokalleri olan meşhur parçaya."</p>

  <p class="Standard" style="margin-left:0;margin-right:0;text-indent:18.859844px">Gevrek bir kahkaha attı. "Doğru."</p>

  <p class="Standard" style="margin-left:0;margin-right:0;text-indent:18.859844px">"Fremont'un uydu hakkında bilgisi var, değil mi?" dedim.</p>

  <p class="Standard" style="margin-left:0;margin-right:0;text-indent:18.859844px">'Tahmin ettiler. Doğru tahmin ettiler. Onu araştırıyorlardı ve şimdi bizim istasyonlarımızın yardımıyla Georgi Moyashka yerini saptadı. ABD ve SSCB arasında Aramchek'in - uydunun - tam olarak yeri belirlendi. Moyashka'nın gönderdiği uydu elbette silahlı. Aramchek uydusuyla beraber 'kazara' patlayacak."</p>

  <p class="Standard" style="margin-left:0;margin-right:0;text-indent:18.859844px">"Albemuth'dan başka bir uydu gönderilemez mi?"</p>

  <p class="Standard" style="margin-left:0;margin-right:0;text-indent:18.859844px">"Binlerce yıl sürer," dedi Sadassa.</p>

  <p class="Standard" style="margin-left:0;margin-right:0;text-indent:18.859844px">Afallayarak, bakakalmıştım. "Ve onlar henüz bir tane..."</p>

  <p class="Standard" style="margin-left:0;margin-right:0;text-indent:18.859844px">"Biri geliyor. Şu anda bu gezegende yaşayan herkes öldükten çok sonra gelecek. Şu an yukarımızda bulunan Aramchek uydusu büyük Mısır İmparatorluğu zamanından, Musa zamanından beri orada. Yanan çalılığı<span class="Footnoteanchor"><a href="#ftn14" id="bodyftn14">2</a></span> hatırlıyor musun?"</p>

  <p class="Standard" style="margin-left:0;margin-right:0;text-indent:18.859844px">Başımla onayladım. Görüşümü körleştiren fosfen etkinliğinin hissini biliyordum: bitmeyen ateşin görünüşü. Uzun zamandır esarete karşı olan mücadelemize yardım ediliyordu. Ama şimdi uydunun günleri sayılıydı. Ruslar bir uydu gönderebilir... Birden anladım: muhtemelen fırlatma rampasında bir tane bekliyordu. Bu roketin son safhasıydı ve her şey hazırdı. Yapmaları gereken tek şey uydunun rotasını programlamaktı.</p>

  <p class="Standard" style="margin-left:0;margin-right:0;text-indent:18.859844px">"Fırlatma," dedi Sadassa düşüncelerimi okumuş gibi, "bu hafta sonunda olacak. Uydu yok olacak. Yardım ve bilgi kesilecek."</p>

  <p class="Standard" style="margin-left:0;margin-right:0;text-indent:18.859844px">"Nasıl böyle sakin olabiliyorsun?" dedim.</p>

  <p class="Standard" style="margin-left:0;margin-right:0;text-indent:18.859844px">"Her zaman sakinim," dedi Sadassa. "Kendi kendime sakin olmayı öğrendim. Bunun olacağını aylardır biliyorduk. Bize gereken bilgiye sahibiz, gereken her şey var. Bu yeterli; Aramchek uydusu görevi tamamlayana dek dayandı. Burada, Dünya'da yeterli sayıda plazmatik yaşam biçimi var</p>

  <p class="Standard" style="margin-left:0;margin-right:0;text-indent:18.859844px">"Bunu yapabileceğimizi sanmıyorum," dedim.</p>

  <p class="Standard" style="margin-left:0;margin-right:0;text-indent:18.859844px">"Ama plağı yapacağız."</p>

  <p class="Standard" style="margin-left:0;margin-right:0;text-indent:18.859844px">"Evet. Yarın başlayabiliriz. İstersen bu gece. Kayıt konusunda bazı fikirlerim var. Çıkarmayı düşündüklerimiz ve desteklemeyi tasarladıklarımız, bu işte iyi olanlar."</p>

  <p class="Standard" style="margin-left:0;margin-right:0;text-indent:18.859844px">"Güzel," dedi Sadassa.</p>

  <p class="Standard" style="margin-left:0;margin-right:0;text-indent:18.859844px">"Uydu niye kadim dönemde konuşmak için Yahudileri seçti?"</p>

  <p class="Standard" style="margin-left:0;margin-right:0;text-indent:18.859844px">"Onlar çobanlardı, yıldızların altındaydılar, gökyüzünden mahrum kentliler değil. İki tane krallık vardı, İsrail ve Yahuda. Valis'in konuştuğu Yahuda halkı, çiftçi ve çobanlardı. Rüzgâr çölden estiğinde YZ operatörünü daha iyi duyduğunu fark ettin mi?"</p>

  <p class="Standard" style="margin-left:0;margin-right:0;text-indent:18.859844px">"Bunu merak ediyordum," dedim.</p>

  <p class="Standard" style="margin-left:0;margin-right:0;text-indent:18.859844px">"Bizim aldıklarımız para-radyo sinyalleri, radyasyon tarafından kuşatılmış radyo ışını, böylece eğer radyo mesajının şifresi çözülse bile hiçbir şey ifade etmiyor. İşte bu yüzden Dr. Moyashka, uydudan Dünya'ya gönderilen talimatları asla bir düzene sokamadı; radyo sinyali tek başına toplam iletişimin yalnızca yarısı. Zaman zaman senin başına gelen fosfen etkinlikleri, özellikle plazmatik kişilik aşağı yayınlanırken radyasyon tarafından harekete geçiriliyor, radyo sinyali tarafından değil. Bu, bizim bilmediğimiz türde bir radyasyon. Fosfen tepkisi dışında fark edilmiyor ve yalnızca alıcı fosfen tepkisi gösteriyor. Öteki organizmalarda kan hacmi ve basıncı değişebiliyor ama hepsi bu."</p>

  <p class="Standard" style="margin-left:0;margin-right:0;text-indent:18.859844px">"Ama eskiden Yahudilerin seçilmesinin tek nedeni dışarıda yaşamaları olamaz," dedim.</p>

  <p class="Standard" style="margin-left:0;margin-right:0;text-indent:18.859844px">"Hayır, tek neden bu değil. Bu durum, sadece onlara yaklaşmayı ve temas kurmayı mümkün kılıyordu. Kadim Yahuda halkının zorba imparatorluklara gösterdiği tavır bizim Ferris Fremont'a karşı tavrımızla aynıydı; onlar, güç ve görkem tarafından lekelenmemiş, asimile edilmemiş bir halktılar. Ne olduklarına aldırmadan her zaman imparatorlukla savaştılar; her zaman bağımsızlık, özgürlük ve bireysellik için uğraştılar; Babil, Asur ve en çok da Roma'ya karşı yaptıklarıyla onlar, modern insanın öncüleriydiler. O zamanlar, onlar Roma için neyse, şimdi de biz, Roma için öyleyiz."</p>

  <p class="Standard" style="margin-left:0;margin-right:0;text-indent:18.859844px">"Ama MS 70'te Roma'ya karşı ayaklandıkları zaman olanları hatırla," dedim. "Tam bir kıyıma uğradılar, tapınakları yıkıldı ve sonsuza kadar dağıldılar."</p>

  <p class="Standard" style="margin-left:0;margin-right:0;text-indent:18.859844px">"Ve sen bunun olmasından korkuyorsun," dedi Sadassa.</p>

  <p class="Standard" style="margin-left:0;margin-right:0;text-indent:18.859844px">"Evet," dedim.</p>

  <p class="Standard" style="margin-left:0;margin-right:0;text-indent:18.859844px">"Ferris Fremont ona saldırsak da saldırmasak da bizi yok edecek. Sovyet teknolojisiyle birlikte bu hafta sonunda Aramchek uydusunu düşürecek. Bu arada, AHD'ciler uydu tarafından yaratılan bütün kişiliklerin yerlerini tespit etmeye çalışıyorlar. Senin benim gibi insanları, Nick. İtiraf çantalarının, çoğalan polis denetlenmelerinin nedeni bu. Sana geldiklerinde neyi araştırdıklarını bilmiyordun, ama onlar biliyorlardı."</p>

  <p class="Standard" style="margin-left:0;margin-right:0;text-indent:18.859844px">"Bizden çok kişiyi yakaladılar mı?"</p>

  <p class="Standard" style="margin-left:0;margin-right:0;text-indent:18.859844px">"Bilmiyorum," dedi Sadassa. "Şu anda burada oturup konuştuğumuz gibi... diğerleriyle nadiren bağlantı kuruyoruz. Bana örgütün yarısının keşfedildiği - tek tek - ve öldürüldüğü söylendi. Keşfedildiğimiz zaman hapse atılmıyoruz, öldürülüyoruz. Beni öldürmeye çalıştıkları gibi: toksinle. Hükümetin cephanelikleri, bir iç savaş silahı olarak, çok etkili toksinleri var. Vücutta iz bırakmıyor, hiçbir adli tıp görevlisi ölüm nedenini araştıramıyor."</p>

  <p class="Standard" style="margin-left:0;margin-right:0;text-indent:18.859844px">"Ama yaşamaya devam ettin," dedim.</p>

  <p class="Standard" style="margin-left:0;margin-right:0;text-indent:18.859844px">"Valis'in beni iyileştirmesi," dedi Sadassa, "onlar için beklenmedik bir şeydi. Valis müdahale edip beni iyileştirmeden önce yayılan kanser bedenimi kalbur gibi delik deşik etmişti. Bir günde iyileştim, bütün kanser hücreleri, omurgam ve beynimdekiler bile yok olmuştu. Doktor hiçbir iz bulamadı."</p>

  <p class="Standard" style="margin-left:0;margin-right:0;text-indent:18.859844px">"Peki, uydu patlatıldığı zaman sana ne olacak?"</p>

  <p class="Standard" style="margin-left:0;margin-right:0;text-indent:18.859844px">"Bilmiyorum Nick," dedi kadın sakince. "Sanırım bir kez daha hastalanacağım. Belki hastalanmam, belki Valis'in şifası süreklidir."</p>

  <p class="Standard" style="margin-left:0;margin-right:0;text-indent:18.859844px">Eğer sürekli değilse, araba kazasında oluşan göğsümdeki yaralan tekrar edineceğimi anladım. Ama bir şey söylemedim.</p>

  <p class="Standard" style="margin-left:0;margin-right:0;text-indent:18.859844px">"Bütün bu durumun içinde, seni en çok ne korkutuyor?" diye sordu Sadassa. "İstila mı? Bu..."</p>

  <p class="Standard" style="margin-left:0;margin-right:0;text-indent:18.859844px">"Uydunun yok edilmesi," dedim.</p>

  <p class="Standard" style="margin-left:0;margin-right:0;text-indent:18.859844px">"Yani başına gelenlerden korkmadın. Her ikimizin de başına gelenlerden."</p>

  <p class="Standard" style="margin-left:0;margin-right:0;text-indent:18.859844px">"Hayır. Aslında bu beni öylesine şaşırttı ki, anlayamadım. Ama beni polislerin eline düşmekten kurtardı."</p>

  <p class="Standard" style="margin-left:0;margin-right:0;text-indent:18.859844px">"Postadan bir şey aldın."</p>

  <p class="Standard" style="margin-left:0;margin-right:0;text-indent:18.859844px">"Evet," dedim.</p>

  <p class="Standard" style="margin-left:0;margin-right:0;text-indent:18.859844px">"Büyük bir iletim çıkışını anlayabiliyorlar. Işının senin bölgende birine gittiğini anladılar. Muhtemelen benzer malzemeyi senin yakınındaki herkese postaladılar. Polis şifrecileri postaladı demek istiyorum. Onu ne yaptın?"</p>

  <p class="Standard" style="margin-left:0;margin-right:0;text-indent:18.859844px">"AHD'yi aradım. Ama arayan ben değildim, o..." tereddüt ettim, nasıl anlatacağımı bilemiyordum.</p>

  <p class="Standard" style="margin-left:0;margin-right:0;text-indent:18.859844px">"Parlakateş," dedi Sadassa.</p>

  <p class="Standard" style="margin-left:0;margin-right:0;text-indent:18.859844px">"Ne?"</p>

  <p class="Standard" style="margin-left:0;margin-right:0;text-indent:18.859844px">"İçimdeki plazmatik varlığı böyle isimlendiriyorum, ona 'Parlakateş' dedim. Bu isim değil, bir tanımlama; o küçük, solgun bir yumurta gibi, soğuk bir ateş. Burada canlanıyor." Alnına dokundu. "Onun canlı ve fark edilmeden içimde olması ilginç. Senin içinde gizlendiği gibi benim de içimde gizleniyor. Başkaları onu göremiyor. Emin ellerde." Sonra ekledi, "Nispeten."</p>

  <p class="Standard" style="margin-left:0;margin-right:0;text-indent:18.859844px">"Eğer öldürülürsem," dedim, "o da benimle birlikte ölecek mi?"</p>

  <p class="Standard" style="margin-left:0;margin-right:0;text-indent:18.859844px">"O ölümsüz." Bir süre bana baktı. "Şu anda sen de öylesin Nicholas. Parlakateş sana bağlandığı andan itibaren ölümsüz bir yaratık oluyorsun. O yaşadıkça sen de yaşıyorsun; bedenin yok edildiğinde ve o bedenini terk ettiğinde seni de yanında götürüyor. Onlar, bizi terk etmezler. Onları barındırdığımız ve koruduğumuz için bizi beraberlerinde ebediyete götürecekler."</p>

  <p class="Standard" style="margin-left:0;margin-right:0;text-indent:18.859844px">"Bir ödül mü bu?"</p>

  <p class="Standard" style="margin-left:0;margin-right:0;text-indent:18.859844px">"Evet. Yaptıklarımız ya da yapmaya çalıştıklarımız için. Başarı kadar teşebbüs ve çabayı da değerlendiriyorlar. İçten yargılıyorlar. Yalnızca bu kadarını yapabileceğimizi biliyorlar, eğer başaramazsak başaramamışızdır. Yalnızca deneyebiliriz."</p>

  <p class="Standard" style="margin-left:0;margin-right:0;text-indent:18.859844px">"Sence biz de başaramayacak mıyız?" dedim.</p>

  <p class="Standard" style="margin-left:0;margin-right:0;text-indent:18.859844px">Sadassa hiçbir şey demedi. İçkisini yudumladı.</p>
  <hr class="footnoterule" />

  <p class="Footnote" style="font-style:italic;font-size:83%"><a class="FootnoteSymbol" href="#bodyftn13" id="ftn13">1</a> &nbsp;Fomalhaut: Balıkağzı olarak da bilinir, Güneş dışındaki yıldızların görünür parlaklık sıralamasında 18. sırayı alan yıldız. Bulunduğu bölgede başka parlak yıldız bulunmadığı için eskiden denizciler bu yıldıza bakarak yönlerini bulurlardı. Arz'dan 22.5 ışık yılı uzakta, güney gökküredeki Güneybalığı takımyıldızının alfa yıldızıdır. Rengi beyazdır. Romalılar, Yunan tanrıçası Demeter'e karşılık düşen Tanrıça Ceres ile bağlantılı olduğuna inandıkları için Balıkağzı'na taparlardı. Astrolojideki dört büyük yıldızdan birisidir. 14. yüzyıldan beri kullanılan Fomalhaut İsmi arapça femü'l-hût (balığın ağzı) deyiminden gelir, yhn.</p>

  <p class="Footnote" style="font-style:italic;font-size:83%"><a class="FootnoteSymbol" href="#bodyftn14" id="ftn14">2</a> &nbsp;Firavunun kızının ırmakta yıkanırken Nil'de bir sepet içinde bulduğu Musa, sarayda büyüdü. Yaklaşık 25 yaşında İbrani olduğunu öğrendi ve saraydan kaçıp Midyan'a gitti. Orada Yetro adlı bir kâhinin yanma yerleşti, onun kızlarından biriyle evlenip çobanlık yapmaya başladı. Günün birinde, bir dağın eteğinde alevler içindeki bir çalının yandığı halde hiç tükenmediğini gördü. Çalıya yaklaşınca, daha fazla yaklaşmamasını söyleyen bir ses duydu. Hz. İbrahim, İshak ve Yakub'un Tanrısı olduğunu bildiren bu ses Musa'yı İbranileri Mısır'dan çıkarmaya çağırıyor, gelecekte bütün İbranilerin bu dağda kendisine ibadet edeceğini bildiriyordu. Musa, kendisini görevlendiren Tanrının adını sordu. Tanrı kendisini YHVH şeklinde dört sessiz harfle tanıttı (Yahve biçiminde okunması gereken bu adın ağza alınması Yahudilerce günah sayılır) ve artık böyle çağrılmasını buyurdu. Tanrı Musa'nın görevden bağışlanma isteğini geri çevirmesine karşın ağabeyi Harun'un onun sözcüsü olmasını kabul etti. yhn.</p>
</body>
</html>
