<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc3" style="page-break-before:always">2.</h2>

  <p class="Standard">&nbsp;</p>

  <p class="Standard" style="margin-left:0;margin-right:0;text-indent:18.859844px">Nicholas Brady'nin doğaüstü deneyimlerinden ilki, yıllarca yaşadığı Francisco Sokağı'ndaki evde gerçekleşti; o ve karısı Rachel, 1953'te evlendiklerinde ilk iş olarak 3,750 dolara bu evi satın almışlardı. Ev çok eskiydi - özgün Berkeley çiftlik evlerinden biri - sadece 30 ayak genişliğindeki bir arsa üzerinde, garajsız ve doğrudan toprak zeminin üzerine oturtulmuş bir evdi. Mutfaktaki fırın, evin tek ısı kaynağıydı. Orada uzun süre oturmasının nedeni aylık giderinin 27,5 dolar olmasıydı.</p>

  <p class="Standard" style="margin-left:0;margin-right:0;text-indent:18.859844px">Nicholas'a evi neden hiç boyamadığını veya onarmadığını <a id="GoBack"></a>sorardım; tavan akıtıyordu, şiddetli yağmurlarda damlayan suları tutmak için her yere boş kahve fincanları koyarlardı. Evin rengi çirkin ve dökülmüş bir sarıydı.</p>

  <p class="Standard" style="margin-left:0;margin-right:0;text-indent:18.859844px">"Böylesine ucuz bir eve sahip olmanın amacını zedelememek için," diye açıkladı. Hâlâ parasının çoğunu plaklara harcıyordu. Rachel, Üniversite'de siyasal bilgiler bölümünde dersler alıyordu. Uğradığım zaman onu evde pek bulamazdım. Nicholas bir keresinde bana karısının kampüsteki Sosyalist İşçiler Partisi'nin gençlik grubu lideri olan bir öğrenciye âşık olduğunu söylemişti. O, Berkeley'de gördüğüm diğer kızlar gibiydi: Kot pantolon, gözlük, koyu renk uzun saçlar, iddialı ve sürekli politika tartışan yüksek bir ses. Bu, elbette ki, McCarty dönemi boyuncaydı. Berkeley son derece siyasi bir yer haline geliyordu.</p>

  <p class="Standard" style="margin-left:0;margin-right:0;text-indent:18.859844px">Nicholas'ın tatil günleri çarşamba ve pazardı. Çarşambaları evde yalnız başınaydı. Pazarlarıysa her ikisi de evdeydi.</p>

  <p class="Standard" style="margin-left:0;margin-right:0;text-indent:18.859844px">Bir Çarşamba - ki bu doğaüstü bir deneyim değildi - Nicholas evde Magnavox marka pikabında Beethoven'in 8. Senfonisi'ni dinlerken iki tane FBI ajanı damladı.</p>

  <p class="Standard" style="margin-left:0;margin-right:0;text-indent:18.859844px">"Bayan Brady evde mi?" diye sordular. İş giysileri içindeydiler ve şişkince evrak çantaları taşıyorlardı. Nicholas onların sigorta satıcıları olduklarını düşündü.</p>

  <p class="Standard" style="margin-left:0;margin-right:0;text-indent:18.859844px">"Ondan ne istiyorsunuz?" diye sordu düşmanca bir tavırla. Bir şey satmaya çalıştıklarını sanmıştı.</p>

  <p class="Standard" style="margin-left:0;margin-right:0;text-indent:18.859844px"><a id="DdeLink5959643230661"></a>İki ajan bakıştılar ve Nicholas'a kimliklerini gösterdiler. Nicholas, öfke ve dehşetle dolmuştu. İki FBI ajanına kekeleyen bir sesle, The New Yorker'daki "Şehir Konuşması" bölümünde okuduğu bir fıkrayı anlatmaya başladı: iki FBI ajanı bir adamı araştırmak için komşusuyla konuşuyorlarmış, komşusu adamın senfoniler dinlediğini söylemiş ve ajanlar da kuşkulanarak senfonilerin hangi dilde olduklarını sormuş.</p>

  <p class="Standard" style="margin-left:0;margin-right:0;text-indent:18.859844px">İki ajan, Nicholas'ın verandasında dikilip tahrif edilip yorumlanmış öyküyü dinlediler ama komik bulmadılar.</p>

  <p class="Standard" style="margin-left:0;margin-right:0;text-indent:18.859844px">"Bu bizim büroda olmadı," dedi bir tanesi.</p>

  <p class="Standard" style="margin-left:0;margin-right:0;text-indent:18.859844px">"Neden <i>benimle</i> konuşmuyorsunuz?" diye sordu Nicholas, karısını koruyarak.</p>

  <p class="Standard" style="margin-left:0;margin-right:0;text-indent:18.859844px">İki FBI ajanı bir kez daha bakışlarını değiştirdiler, başlarını salladılar ve eve girdiler. Korku içindeki Nicholas, titremesini önlemeye çalışarak adamların karşısına oturdu.</p>

  <p class="Standard" style="margin-left:0;margin-right:0;text-indent:18.859844px">"Bildiğiniz gibi, " diye açıklamaya başladı büyük gerdanlı olan ajan, "Amerikan vatandaşlarının özgürlüklerini totaliter girişimlerden korumak bizim işimiz. Biz hiçbir zaman Amerikan kanunlarınca korunan Demokrat ya da Cumhuriyetçi partiler gibi meşru siyasal partileri soruşturmayız." Ardından Sosyalist İşçiler Partisi hakkında konuşmaya başladı. Nicholas'a bu partinin meşru bir siyasal parti olmadığını, Amerikan özgürlüklerini hiçe sayarak vahşi bir devrime adanmış komünist bir örgüt olduğunu açıkladı.</p>

  <p class="Standard" style="margin-left:0;margin-right:0;text-indent:18.859844px">Nicholas bütün bunları biliyordu. Ama sessizliğini korudu.</p>

  <p class="Standard" style="margin-left:0;margin-right:0;text-indent:18.859844px">"Ve karınız," dedi öteki ajan, "SİP'nin öğrenci heyetinde, bize toplantılara kimlerin katıldığı ve neler konuşulduğu konusunda yardımcı olabilir." Her iki ajan da bir şeyler beklercesine Nicholas'a baktılar.</p>

  <p class="Standard" style="margin-left:0;margin-right:0;text-indent:18.859844px">"Bunu Rachel ile görüşmeliyim," dedi Nicholas. "Eve geldiğinde."</p>

  <p class="Standard" style="margin-left:0;margin-right:0;text-indent:18.859844px">"Siyasi etkinliklerle uğraşıyor musunuz, Bay Brady?" diye sordu gerdanı daha büyük olan. Soruyu sormadan önce bir defter ve bir dolmakalem çıkardı. İki ajan, kendileriyle Nicholas'ın arasına evrak çantalarından birini dayadılar; çantanın içinde çıkıntı yapan bir şey gördü ve teybe alındığını anladı.</p>

  <p class="Standard" style="margin-left:0;margin-right:0;text-indent:18.859844px">"Hayır," dedi, doğruydu. Bütün yaptığı egzotik yabancı vokal plaklarını, özellikle de Tiana Lemnitz, Erna Berger ve Gerhard Husch'unkileri dinlemekti. "Uğraşmak ister misiniz?" diye sordu diğeri.</p>

  <p class="Standard" style="margin-left:0;margin-right:0;text-indent:18.859844px">"Hımm," dedi Nicholas.</p>

  <p class="Standard" style="margin-left:0;margin-right:0;text-indent:18.859844px">"Uluslararası İnsanlar Partisi'ni biliyorsunuz," dedi büyük gerdanlı olan. "Hiç toplantılarına katılmayı düşündünüz mü? Buradan bir blok ötede, San Pablo Bulvarı'nın öteki tarafında düzenliyorlar."</p>

  <p class="Standard" style="margin-left:0;margin-right:0;text-indent:18.859844px">"Yerel grup toplantılarına katılan birini kullanabiliriz," dedi diğeri. "İlgilenir miydiniz?"</p>

  <p class="Standard" style="margin-left:0;margin-right:0;text-indent:18.859844px">"Sizi mali açıdan destekleyebiliriz," dedi ortağı.</p>

  <p class="Standard" style="margin-left:0;margin-right:0;text-indent:18.859844px">Nicholas gözlerini kırptı, yutkundu ve sonra hayatının ilk söylevini verdi. Ajanların hoşuna gitmedi, ama yine de dinlediler.</p>

  <p class="Standard" style="margin-left:0;margin-right:0;text-indent:18.859844px">Aynı gün, ajanlar gittikten sonra, Rachel elleri ders kitaplarıyla dolu olarak eve geldi, huysuz gözüküyordu.</p>

  <p class="Standard" style="margin-left:0;margin-right:0;text-indent:18.859844px">"Tahmin et bugün seni kimler aradı," dedi Nicholas. Kimler olduğunu anlattı.</p>

  <p class="Standard" style="margin-left:0;margin-right:0;text-indent:18.859844px">"Piçler!" diye bağırdı Rachel. "Piçler!"</p>

  <p class="Standard" style="margin-left:0;margin-right:0;text-indent:18.859844px">İki gece sonra Nicholas mistik deneyimini geçirdi.</p>

  <p class="Standard" style="margin-left:0;margin-right:0;text-indent:18.859844px">O ve Rachel yatakta yatmış uyuyorlardı; Nicholas, yatağın solunda, odanın kapısına yakın olan taraftaydı. Hâlâ FBI ajanlarının son ziyaretinden rahatsız bir durumda yatakta dönüp durarak, tatsız ve belirsiz rüyalar görerek hafifçe uyuyordu. Şafağa doğru, ilk ışıklar odayı doldururken, sinir içinde acı çekerek uyandı ve gözlerini açtı.</p>

  <p class="Standard" style="margin-left:0;margin-right:0;text-indent:18.859844px">Bir siluet yatağın yanında gözünü dikmiş ona bakıyordu. Birbirlerine baktılar; Nicholas şaşkınlık içinde homurdanıp doğruldu. Birden Rachel uyandı ve haykırmaya başladı.</p>

  <p class="Standard" style="margin-left:0;margin-right:0;text-indent:18.859844px">"Ich bin's!" dedi (lisedeyken Almanca dersi alan) Nicholas, kadını rahatlatmak için. Ona söylemeye çalıştığı gördüğü şeyin kendisi olduğuydu; "Ich bin's" bunun Almancasıydı. Fakat heyecanından yabancı bir dil konuştuğunun farkına varmadı. Rachel anlamadı. Nicholas kadına hafifçe vurarak okşamaya başladı, fakat kendi kendine Almanca sözcüğü tekrarlamaya devam etti. Rachel şaşırıp korkmuştu. Haykırmaya devam etti. Bu arada, siluet ortadan kaybolmuştu.</p>

  <p class="Standard" style="margin-left:0;margin-right:0;text-indent:18.859844px">Daha sonra tamamen uyandığında, Rachel adamı görüp görmediğinden emin değildi; yoksa sadece Nicholas'ın ürkmesine mi tepki göstermişti. Her şey öyle ani olmuştu ki.</p>

  <p class="Standard" style="margin-left:0;margin-right:0;text-indent:18.859844px">"O bendim," dedi Nicholas, "yatağın kenarında durup bana bakıyordu. Kendimi tanıdım."</p>

  <p class="Standard" style="margin-left:0;margin-right:0;text-indent:18.859844px">"Burada ne yapıyordu?", dedi Rachel.</p>

  <p class="Standard" style="margin-left:0;margin-right:0;text-indent:18.859844px">"Beni koruyordu," dedi Nicholas. Buna emindi. Bunu suretinin yüzündeki ifadeden anlamıştı. Yani korkulacak bir şey yoktu. Ona göre, siluet, yani kendisi, gelecekten - belki de çok uzak bir noktadan - hayatının şu kritik zamanında iyi olup olmadığına emin olmak için gelmişti. Bu izlenim açık ve güçlüydü; ve kendini böyle düşünmekten alamadı.</p>

  <p class="Standard" style="margin-left:0;margin-right:0;text-indent:18.859844px">Oturma odasına gidip, Almanca sözlüğünü aldı ve kullandığı deyimi kontrol etti. Şüphesiz doğruydu. Anlamı şuydu: "Ben oyum."</p>

  <p class="Standard" style="margin-left:0;margin-right:0;text-indent:18.859844px">Rachel ile birlikte oturma odasında birlikte oturdular, pijamalarıyla ve birer fincan hazır kahve içtiler.</p>

  <p class="Standard" style="margin-left:0;margin-right:0;text-indent:18.859844px">"Onu gördüğüme emin olmayı çok isterdim," diye tekrarladı Rachel. "<i>Bir şeyin</i> beni korkuttuğu çok açık. Çığlığımı duydun mu? Böyle haykırabileceğimi bilmezdim. Daha önce hayatımda hiç böyle bağırmamıştım. Acaba komşular duydular mı merak ediyorum. Umarım polis çağırmazlar. Bahse girerim onları uyandırdım. Saat kaç? Hava aydınlanıyor; şafak sökmüş olmalı."</p>

  <p class="Standard" style="margin-left:0;margin-right:0;text-indent:18.859844px">"Hayatımda daha önce hiç böyle bir şey yaşamamıştım," dedi Nicholas. "Vay canına, şaşırdım, gözlerimi açıp onu gördüm - beni - orda dikiliyordu. Ne şok ama. Acaba başka biri de böyle bir şey yaşamış mıdır. Vay canına."</p>

  <p class="Standard" style="margin-left:0;margin-right:0;text-indent:18.859844px">"Komşulara çok yakınız," dedi Rachel. "Umarım onları uyandırmamışımdır."</p>

  <p class="Standard" style="margin-left:0;margin-right:0;text-indent:18.859844px">Ertesi gün Nicholas, mistik deneyimini anlatıp fikrimi almak için bana geldi. Ama samimi değildi; ilk önce kişisel bir deneyim gibi değil de bir bilim kurgu öyküsü için fikir verir gibi anlattı. Çünkü aptalca olduğu düşünülürse, kendisini kurtarabilirdi.</p>

  <p class="Standard" style="margin-left:0;margin-right:0;text-indent:18.859844px">"Düşündüm ki," dedi, "bir bilim kurgu yazarı olarak sen bunu açıklayabilirsin. Zaman yolculuğu muydu? Zaman yolculuğu diye bir şey var mı? Ya da belki alternatif bir evren."</p>

  <p class="Standard" style="margin-left:0;margin-right:0;text-indent:18.859844px">Onun, yani kendisinin, alternatif bir evrenden olduğunu söyledim. Bunun kanıtıysa kendisini tanımasıydı. Eğer gelecekteki kendisi olsaydı tanıyamazdı, çünkü aynada gördüğü çehre değişmiş olacaktı. Hiç kimse gelecekteki kendini tanıyamazdı. Bir keresinde bu konuda bir öykü yazmıştım. Öyküde, adamın gelecekteki hali gelip onun, yani kahramanın yapacağı şeyin aptalca olduğunu ve yapmaması gerektiğini söylüyordu. Kahraman gelecekteki kendisini tanımayarak öldürüyordu. Öyküyü henüz satmamıştım, ama çok umutluyum. Menajerim Scott Meredith bugüne dek yazdığım her şeyi satmıştı.</p>

  <p class="Standard" style="margin-left:0;margin-right:0;text-indent:18.859844px">"Bu fikri kullanabilir misin?" diye sordu Nicholas.</p>

  <p class="Standard" style="margin-left:0;margin-right:0;text-indent:18.859844px">"Hayır," dedim. "Çok sıradan."</p>

  <p class="Standard" style="margin-left:0;margin-right:0;text-indent:18.859844px">"Sıradan!" Bozulmuş gözüküyordu. "Bana o gece hiç sıradan gözükmedi. Sanırım bir mesajı vardı ve bana telepatik yoldan aktarmaya başladı, ama uyandım ve bu iletimi durdurdum."</p>

  <p class="Standard" style="margin-left:0;margin-right:0;text-indent:18.859844px">Ona, alternatif bir evrendeki - veya gelecekteki kendisiyle - karşılaşırsa telepati kullanmaya gerek olmadığını açıkladım, bu mantıklı değildi, çünkü dilbilimsel bir engel olmayacaktı. Telepati genellikle farklı türlerle iletişim kurulduğu zaman kullanılırdı, örneğin diğer yıldız sistemleriyle. "Ya," dedi Nicholas ve başını sallayarak onayladı.</p>

  <p class="Standard" style="margin-left:0;margin-right:0;text-indent:18.859844px">"Sevecen miydi?" diye sordum.</p>

  <p class="Standard" style="margin-left:0;margin-right:0;text-indent:18.859844px">"Elbette; o bendim. Ben sevecenim. Biliyorsun Phil, bazı açılardan bütün hayatım bomboş. Bu yaşa geldim hâlâ daha bir plakçıda tezgâhtar olarak çalışıyorum? Bak, sen ne yapıyorsun, bütün gün yazar olarak çalışıyorsun. Tanrı aşkına neden ben de böyle anlamlı bir şey yapamıyorum? Anlamlı bir şey. Ben bir tezgâhtarım! Düşüğün de düşüğü. Okulu bittiğinde, bir gün, Rachel bir profesör olacak. Hiç bırakmamalıydım; diplomamı almalıydım."</p>

  <p class="Standard" style="margin-left:0;margin-right:0;text-indent:18.859844px">"Akademik kariyerini yüce bir neden için, savaş karşıtlığın yüzünden feda ettin," dedim.</p>

  <p class="Standard" style="margin-left:0;margin-right:0;text-indent:18.859844px">"Tüfeğimi bozdum. Hiçbir neden yoktu; sadece tüfeğimizi söküp tekrar topladığımız gün beceriksizdim. Tetiği kaybettim. Hepsi bu."</p>

  <p class="Standard" style="margin-left:0;margin-right:0;text-indent:18.859844px">Ona bilinçaltının bilinçten daha akıllı olduğunu, sahip olduğu hayal gücü ve soylu değerler anlayışından gurur duyması gerektiğini açıkladım. Her şeyden önce, bu onun bir parçasıydı.</p>

  <p class="Standard" style="margin-left:0;margin-right:0;text-indent:18.859844px">"Buna inandığıma emin değilim," dedi Nicholas. "Artık neye inandığıma emin değilim. Sadece o iki FBI ajanı geldiği ve itip kaktığı için değil. Benden karımı gözetlememi istediler! Sanırım peşinde oldukları şey buydu. 1984'deki gibi insanların birbirlerini gözetlemelerini sağlıyor ve tüm toplumu parçalıyorlar. Hayatım ne anlama geliyor, Phil, seninkiyle ya da herhangi biriyle karşılaştırdığımda, söyle? Alaska'ya gideceğim. Geçen gün Southern Pacific'deki adamla konuşuyordum; senede üç kez Alaska'ya giden bir yat, Dünya'yla tek bağlantıları. Gidebilirim. Sanırım gelecekteki ya da alternatif evrendeki kendimin dün gece söylemeye çalıştığı buydu: Hayatımın bir anlamı yok ve iyisi mi önemli bir şey yapayım. Muhtemelen ne yapacağım konusunda bilgi edinecekken uyandım ve gözlerimi açarak her şeyi mahvettim. Aslında onu korkutan Rachel'ın çığlığıydı; o sırada kayboldu. Eğer onun yüzünden gitmeseydi, geleceğimi nasıl kuracağımı biliyor olacaktım, oysa hâlâ bir şey bilmiyorum, bir şey yapmıyorum, dükkânda beni bekleyen Allah'ın belası Victor'un gönderdiği kırk büyük kutuyu - bütün sonbahar çeşitlerini hatta Herb'in peşinde koştuklarını bile bize verdiler, yüzde onluk indirim yüzünden - kontrol etmek dışında ne bir umudum ne de beklediğim bir şey var." Mahzunca susuverdi.</p>

  <p class="Standard" style="margin-left:0;margin-right:0;text-indent:18.859844px">"FBI ajanları neye benziyorlardı?" diye sordum, hayatımda daha önce hiç görmemiştim. Berkeley'deki herkes, ben de dahil, Nicholas'ın yaşadığı ziyaretten korkardı. Günün koşulları böyleydi.</p>

  <p class="Standard" style="margin-left:0;margin-right:0;text-indent:18.859844px">"Şişman kırmızı boyunları ve gerdanları vardı. Ve hamura saplanmış iki kömür parçasına benzeyen küçük gözleri. Ve hep seni izliyorlar. Gözlerini senden hiç ayırmıyorlar. Belli belirsiz ama fark edilir bir Güney aksanları vardı. Geri gelip ikimizle de konuşacaklarını söylediler. Büyük ihtimalle gelip seninle de konuşacaklardır. Yazdıkların hakkında. Öykülerin sol görüşlü mü?"</p>

  <p class="Standard" style="margin-left:0;margin-right:0;text-indent:18.859844px">"Hiç okumadın mı?" diye sordum.</p>

  <p class="Standard" style="margin-left:0;margin-right:0;text-indent:18.859844px">"Bilim kurgu okumam," dedi Nicholas. "Sadece Proust, Joyce ve Kafka gibi ciddi yazarları okurum. Bilim kurgunun söyleyecek önemli bir şeyi olduğu zaman, onu da okurum." Sonra <i>Finnegan's Wake</i>'in erdemleri üzerine konuşmaya başladı; özellikle son bölümünü <i>Ulysses</i>'in son bölümüyle karşılaştırdı. Ona göre kendisinin dışında kimse onu ne okumuştu ne de anlamıştı.</p>

  <p class="Standard" style="margin-left:0;margin-right:0;text-indent:18.859844px">"Bilim kurgu geleceğin edebiyatı," diye anlattım durakladığında. "Yirmi otuz yıl içinde Ay'ı ziyaret edecekler."</p>

  <p class="Standard" style="margin-left:0;margin-right:0;text-indent:18.859844px">"Yo, hayır," dedi Nicholas sertçe. "Hiçbir zaman Ay'ı ziyaret edemeyecekler. Sen bir hayal dünyasının içinde yaşıyorsun."</p>

  <p class="Standard" style="margin-left:0;margin-right:0;text-indent:18.859844px">"Gelecekteki kendinin sana anlattığı bu muydu?" dedim. "Yoksa başka evrendeki kendinin ya da her neyse?"</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Bana göre bir hayal dünyasında yaşayan Nicholas'tı; bir plakçıda tezgâhtar olarak çalışırken diğer yandan adeta kendi gerçeklerinden ayrılarak yüce edebiyat içinde kaybolmuştu. O kadar çok Joyce okumuştu ki, onun için Dublin, Berkeley'den daha gerçekti. Bana göre de Berkeley tam olarak gerçek değildi, hayal aleminde kaybolmuştu, tıpkı Nicholas gibi; bütün Berkeley Amerika'nın geri kalanından farklı bir politik rüya gördü. Bu rüya tepki arttıkça ve yaygınlaştıkça, eninde sonunda yok edilirdi. Nicholas Brady gibi biri asla Alaska'ya gidemezdi, o Berkeley'in ürünüydü ve ancak Berkeley'in radikal öğrenci çevresi içinde ayakta kalabilirdi. Birleşik Devletler'in geri kalanı hakkında ne biliyordu? Ben ülkeyi dolaşmış, Kansas, Utah ve Kentucky'yi görmüş, Berkeley radikallerinin yalıtılmışlığını anlamıştım. Onların görüşleri Amerika'yı az da olsa etkileyebilirdi ama uzun vadede kazanan koyu muhafazakârlar, yani Ortabatı olacaktı. Ve eğer Berkeley düşerse, Nicholas Brady de onunla beraber düşecekti.</p>

  <p class="Standard" style="margin-left:0;margin-right:0;text-indent:18.859844px">Bu elbette ki uzun zaman önceydi, Başkan Kennedy suikaste kurban gitmeden önce, Başkan Ferris Fremont ve Yeni Amerikan Yolu'ndan önceydi. Karanlık üstümüzü tamamen örtmeden önce.</p>
</body>
</html>
