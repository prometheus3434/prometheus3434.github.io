<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc6">5.</h2>

  <p class="Standard">&nbsp;</p>

  <p class="Standard" style="margin-left:0;margin-right:0;text-indent:18.859844px">Bu bir süre devam etti. Bir yıl sonra Nicholas'a rastladığımda, çok sık olmasa da hâlâ uykusunda yazılı sayfalar görüyordu. Bana söylediği ilginç bir şeyse yazıların rüyasında, sadece gece saat üç ve dört arasında göründüğünü keşfetmesiydi.</p>

  <p class="Standard" style="margin-left:0;margin-right:0;text-indent:18.859844px">"Bunun bir anlamı olmalı," dedim.</p>

  <p class="Standard" style="margin-left:0;margin-right:0;text-indent:18.859844px">Açıkça okuyabildiği sözcükler sadece onunla ilgili olanlardı, ama isminin diğer metinlerde de sıkça yer aldığına emindi. Şöyle yazıyordu:</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">BERKELEY'DE BİR PLAK TEZGÂHTARININ</p>

  <p class="Standard" style="margin-left:0;margin-right:0;text-indent:18.859844px">BAŞINA ÇOK DERT GELECEK VE SONUNDA O</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Gerisi yoktu; gerisini ya unutmuş ya da bulanıklaşmıştı. Rüyasında kitabı diğerleri tutmuş, ben de sayfaları açıp ona uzatarak incelemesini söylemişim ve o da bunu yapmış.</p>

  <p class="Standard" style="margin-left:0;margin-right:0;text-indent:18.859844px">"Seninle Tanrının konuşmadığına emin misin?" dedim.</p>

  <p class="Standard" style="margin-left:0;margin-right:0;text-indent:18.859844px">Bu, Berkeley'de benimsenmeyen bir konuydu ve onu iğnelemek için söylemiştim. Ama büyük açık sayfalarıyla, geniş ve eski görünüşlü kitapların daha önce gördüğü İncil'lere benzediğini o söylemişti. Bağlantıyı o yapmıştı. Ama o dünya dışı bir bilincin, başka bir yıldız sisteminden gelen birinin onunla konuşması diye düşündüğü, kendi teorisini tercih ediyordu ve bu yüzden yaşadıklarını bana anlatmaya devam etmişti. Eğer Tanrı olduğuna karar vermiş olsaydı, şüphesiz benimle konuşmayı bırakır, bir rahip ya da bir papaza danışırdı. Yani teorisi benim için bir şanstı.</p>

  <p class="Standard" style="margin-left:0;margin-right:0;text-indent:18.859844px">Şanstı, çünkü şu ana dek anlattıkları ilgimi çekmişti. Rüyasında beni yazılı sayfaları ona uzatırken gördüğü için ben de bir şekilde bu işe karışmıştım. Ama profesyonel bir bilimkurgu yazarı olmama rağmen, gerçekten başka bir yıldız sisteminden dünya dışı bir bilincin onunla iletişim kurduğu fikrini kabul etmiyordum. Asla böyle fikirleri ciddiye almam, çünkü belki de bu tip şeylerin yazarı olduğum için bunları yalnızca kurgulamaya alışkındım. Bu tür şeyler düşünüş tarzıma yabancıydı. UFO'lara bile inanmazdım. Bana göre bir şaka ve hayaldi bunlar. Yani Nicholas, belki de güvenebileceği insanlar arasında en kötüsünü seçmişti.</p>

  <p class="Standard" style="margin-left:0;margin-right:0;text-indent:18.859844px">Bence bütün bunlar, Nicholas'ın aklının içinde yaşadığı, küçük dünyasından çıkmak için yarattığı kronik bir düş yaşamıydı. Valis (onu böyle adlandırdı) ile iletişim kurmak, hayatını daha çekilir kılmıştı, yoksa başka bir şey bulmak zorunda kalacaktı. Nicholas'ın, zorunlu olarak, gerçek yaşamla ilişkisini kesmeye başladığını düşünüyordum. Eğitimli entelektüellerin bulunduğu bir şehirde plakçı tezgâhtarı olmak, onun için fazlasıyla dayanılmaz bir durumdu. Bu insanın gerçek çözümler üretemeyince sığınacak bir şeyler yaratmasının klasik bir örneğiydi.</p>

  <p class="Standard" style="margin-left:0;margin-right:0;text-indent:18.859844px">Yıllarca Valis hakkında bu teoriye saplanıp kalmıştım - ta ki bir gün, 60'lı yılların sonlarında, Valis'in, Nicholas ve Rachel'in küçük oğullarının doğum kusurunu iyileştirdiğini bizzat görene kadar. Ama bunlar sonra oldu.</p>

  <p class="Standard" style="margin-left:0;margin-right:0;text-indent:18.859844px">Başlangıçtan beri Nicholas'ın bana bahsetmediği bir sürü şey olduğu ortaya çıktı. Söyledikleri kendi seçtikleriydi. Çünkü deli olarak gözükmek istemiyordu, genellikle kaçtığı gerçekliğin üzerinde iz bırakan bir pençe gibi fazladan bir acı verdiğini hissediyordu. Yaşadıklarını yaşamaması gerektiğini ve eğer gerçekten yaşıyorsa (ki yaşıyordu) bunlar hakkında konuşmaması gerektiğini biliyordu. Bunları anlatmak için beni seçmişti, çünkü bilimkurgu yazıyordum, bu yüzden insan olmayanlarla ilişkiler hususunda benim daha hoşgörülü ve açık fikirli olmam gerektiğini düşünmüştü. Nicholas'ın emin olduğu tek şey buydu. Valis insani değildi.</p>

  <p class="Standard" style="margin-left:0;margin-right:0;text-indent:18.859844px">Bunları önemsemeyen Rachel, karısı, hayal edilebilir en insafsız ve en alaycı tavrı takındı. Kadının Berkeley entelektüel vahşiliği durmaksızın büyüyordu. Nicholas, ne zaman onun önünde Valis'i tartışmaya kalkışsa, hemen tarif edilemez hakaretlere maruz kalırdı. Adamın bir Yehova Şahidi muamelesi gördüğünü düşünebilirdiniz ki bu, çok eğitim almış karısının fazlasıyla hor gördüğü başka bir alandı. Bir Yehova Şahiti ya da bir Genç Cumhuriyetçi... böylesi bir varlıktan duyulan bir tür iğrenme. Bir şey Nicholas'ı tamamen mantıklı biri olmaktan alıkoyuyordu. Bence bu Valis ile olan deneyimleri hakkında anlattıklarında yatıyordu. Yine de Rachel'ı suçlayamazdınız. Sadece, daima şunu düşündüm, aşırı tersliği gereksizdi; grup terapisi için kocasını California Devlet Ruh Sağlığı Merkezi'ne gönderebilirdi.</p>

  <p class="Standard" style="margin-left:0;margin-right:0;text-indent:18.859844px">Hâlâ Nicholas'ın Güney California'ya gitmesi gerektiğini düşünüyordum, temel olarak Berkeley'den çıkması yeterliydi. Gitti, ama sadece Disneyland'ı gezmek için. Bu sıradan bir yolculuktu. Ama arabasını toparlamak ve lastiklerini yenilemek zorunda olduğu anlamına geliyordu; o ve Rachel uyku tulumlarını, çadır ve Coleman ocağını Plymouthlarının arkasına doldurup yola koyuldular. Niyetleri kumsallarda uyuyarak tasarruf yapmaktı. Ama Nicholas'ın patronu Herb Jackson'a bahsetmediği gizli bir amacı da vardı. Nicholas'ın resmi öyküsüne göre bu sadece bir tatildi. Gerçekteyse (bu sırrı bana söyledi, en iyi dostuna), Burbank'deki Progressive Records'da tanıdığı birini ziyaret edecekti: onların Batı Yakası temsilcileri olan Cari Dondero'yu. Bu küçük plak şirketi folk kayıtları yayınlardı, ki bunlar Berkeley'de her yerden daha iyi satardı. Nicholas da Berkeley'in bir parçası olduğu için zamanının çoğunu Josh White ve Richard Dyer-Bennet gibi folk şarkıcılarını dinlemekle geçirirdi, var olan Hudson Back Bay Ballad kayıtlarının çoğuna sahipti ve beş telli banjoyu kimin yeniden canlandırmış olduğunu (Nicholas'ın iddiasına göre Pete Seeger'dı ve sonra Seeger'ın da isim belirtmeden onlarla beraber söylediği Almanac Singers'tan bahsederdi) size söyleyebilirdi. Nicholas'ın düşüncesi, eğer Progressive Records'da göreceği şeylerden ve ekipten hoşlanırsa, onlarla birlikte çalışmaktı. Cari Dondero'yu bir kere tanışmıştım; ikimiz de Nicholas'ın artık Berkeley'in dışına çıkması gerektiğini düşünüyorduk. Dondero bunu başarmıştı.</p>

  <p class="Standard" style="margin-left:0;margin-right:0;text-indent:18.859844px">Cari Dondero'nun düşünmemiş olduğu şeyse Los Angeles'ın dünyanın çatlaklar başkenti olduğu hakkındaki uğursuz gerçekti; tüm dini, doğaüstü ve okült tarikatları burada ortaya çıkar, müritlerini ilk olarak burada toplamaya başlardı. Eğer Nicholas güneye yerleşirse kendisi gibi olan insanlarla karşılaşacak ve iyileşmek yerine daha da beter olacaktı. Nicholas, hastalığın akıllılığın kalitesini belirlediği bir bölgeye taşmıyordu. Eğer Nicholas, L.A'e maruz kalırsa, ondan ne bekleyebilirdik ki? Nicholas'ın yetersizliği, varoluşunun küçülüşünde oluşan gerçeklikle temas ettiğinde Valis, büyük ihtimalle açığa çıkacaktı.</p>

  <p class="Standard" style="margin-left:0;margin-right:0;text-indent:18.859844px">Nicholas, aslında Berkeley'den taşınmayı düşünmüyordu. Berkeley ve o birbirlerine sıkı sıkıya bağlıydılar. Nicholas'ın beklediği şey Progressive Records'ın Sanatçı ve Repertuvar bölümü yöneticileriyle birlikte yemek yemekti. Beraber şarap içip onu kazanmaya çalışacaklar, o da muzaffer bir şekilde hayır diyecek ve uygun bir teklifi reddetmiş olarak Berkeley'e dönecekti. Hayatının geri kalanını Telegraph Bulvarı'nda plak tezgâhtarı olarak, kendi kendine bu hayatı L.A.'ye gitme sadakatsizliğine tercih etmiş olduğunu söyleyerek geçirecekti.</p>

  <p class="Standard" style="margin-left:0;margin-right:0;text-indent:18.859844px">Ama L.A. bölgesine gittiklerinde, özellikle Plymouth'u ile Orange County ve Disneyland'in aşağı taraflarını dolaşırken ona şaka yollu önerdiğim, beklemediği bir şeyi keşfetti. Bölgenin bazı kısımları onun Meksika rüyasına benziyordu. Haklıydım. Anaheim yakınlarında otoyoldan ayrıldı, yanlış bir çıkışa girmiş ve sonuçta Placentia kentine ulaşmıştı... ve karşısında Meksika binaları, alçak tavanlı Meksika arabaları, Meksika kafeleri ve Meksikalılarla dolu olan küçük ahşap evler buldu. Hayatında ilk kez bir Meksika mahallesine girmişti. Mahalle, sarı taksiler dışında Mexico'ya benziyordu. Nicholas, düşlerindeki dünyayla aktif bir temas kurmuştu. Bu Progressive Records'ın olası iş teklifi hakkındaki bütün düşüncelerini değiştirdi.</p>

  <p class="Standard" style="margin-left:0;margin-right:0;text-indent:18.859844px">O ve Rachel, Berkeley'e geri döndüler, ama kalmak için değil. Rüyasında gördüğü dünya gerçekten de vardı, her şey rüyasında gördüğü gibiydi. Nicholas artık durdurulamazdı.</p>

  <p class="Standard" style="margin-left:0;margin-right:0;text-indent:18.859844px">"Haklıydım," dedi bana Körfez Bölgesi'ne dönerken. "Rüya değildi. Valis bana nerede yaşamam gerektiğini gösteriyordu. Hayal edebileceğim her şeyi gölgede bırakan kaderim orada yatıyor, Phil. Kaderim yıldızlara kadar uzanıyor."</p>

  <p class="Standard" style="margin-left:0;margin-right:0;text-indent:18.859844px">"Valis sana oradaki kaderinin ne olduğundan bahsetti mi?" diye sordum.</p>

  <p class="Standard" style="margin-left:0;margin-right:0;text-indent:18.859844px">"Hayır," diyerek kafasını salladı. "Zamanı geldiğinde bunu öğreneceğim. Casusluk servislerindeki prensiplerin aynısı, bilmen gereken neyse onu bilmelisin. Eğer resmin bütününü anlarsan aklını yitirirsin. Delirirsin."</p>

  <p class="Standard" style="margin-left:0;margin-right:0;text-indent:18.859844px">"Nicholas," dedim, "bir rüya yüzünden mi işini bırakıp Orange County'e taşınacaksın?"</p>

  <p class="Standard" style="margin-left:0;margin-right:0;text-indent:18.859844px">"Placentia'daki mahalleyi görür görmez anladım bunu," dedi Nicholas. "Her bina, her sokak ve geçen her araba rüyamda gördüğümün aynısıydı. Dolaşan insanlar, sokak levhaları bile. En küçük ayrıntısına kadar. Valis, benim oraya taşınmamı istedi."</p>

  <p class="Standard" style="margin-left:0;margin-right:0;text-indent:18.859844px">"Bunu yapmadan önce ona neden diye sor. İçine girdiğin şeyin ne olduğunu bilmek hakkın."</p>

  <p class="Standard" style="margin-left:0;margin-right:0;text-indent:18.859844px">"Valis'e güveniyorum."</p>

  <p class="Standard" style="margin-left:0;margin-right:0;text-indent:18.859844px">"Ya kötü niyetliyse."</p>

  <p class="Standard" style="margin-left:0;margin-right:0;text-indent:18.859844px">"Kötü mü?" Nicolas bana dik dik baktı. "O, evrendeki iyiliğin mutlak gücüdür!"</p>

  <p class="Standard" style="margin-left:0;margin-right:0;text-indent:18.859844px">"Ona güvenebileceğime emin değilim," dedim, "eğer ben ve benim yaşamım söz konusu olsaydı. Yani, yaşamından söz ediyorsun, Nick. Bir rüya sana önceden parçalar gösterdiği için evini, işini ve arkadaşlarını bırakıyorsun. Belki sadece bir önbiliydi. Belki sen bir önbilicisin." Önbiliciler üzerine bir çok öykü ve aslında The World Jones Made<span class="Footnoteanchor"><a href="#ftn3" id="bodyftn3">1</a></span> adlı bir roman da yazmıştım, önbiliye karışık bir kutsama şeklinde bakma eğilimindeydim. Öykülerimde ve özellikle romanda, kahraman kapalı bir çemberin içine, kendi determinizminin kurbanı olarak yerleşir, çünkü önceden gördüklerini sonradan canlandırmak mecburiyetinde kalırdı; tıpkı Nicholas'ın şimdi yaptığı gibi. Sanki onu önceden gördüğü için ondan kaçma şansını yitirerek uğursuz bir kadere boyun eğmeyle sonuçlanırdı; tamı tamına Nicholas'ın yaşadığı gibi: Orange County'e taşınmak zorundaydı, çünkü bir sene önce onun bir hayalini görmüştü. Mantıksal olarak akla uygun değildi. Bir önseziye yakalanmış olduğu için gitmekten kaçmamaz mıydı?</p>

  <p class="Standard" style="margin-left:0;margin-right:0;text-indent:18.859844px">Nicholas'ın rüyasında gördüğü şeyin Orange County'deki Placentia kentinin bir mahallesinin görüntüsü olduğuna inanmak istiyordum. Ama bunu başka bir güneş sistemindeki dünya dışından bir varlıkla kurulan iletişimden çok Nicholas'ın doğaüstü yeteneği olarak görüyordum. İnsan eninde sonunda sağduyusuna bir sınır çizmek zorundaydı. Occam'ın<span class="Footnoteanchor"><a href="#ftn4" id="bodyftn4">2</a></span> Bilimsel Cimrilik Prensibi'ne dayanarak, en basit teori benimkiydi. İnsan, kendisinden daha güçlü bir aklın peşinden sürüklenmek zorunda değildi.</p>

  <p class="Standard" style="margin-left:0;margin-right:0;text-indent:18.859844px">Ama Nicholas bu görüşte değildi. "Hangi kuramın daha ekonomik olduğu meselesi değil bu; sorun hangisinin doğru olduğu. Ben kendi kendimle iletişim halinde değilim. Kaderimin Placentia'da yatıp yatmadığını da bilemem. Sadece insan seviyesinden daha yukarda olan, daha büyük bir akıl bunu bilebilir."</p>

  <p class="Standard" style="margin-left:0;margin-right:0;text-indent:18.859844px">"Belki senin kaderin Disneyland'ın tam ortasındadır. Oyuncakların altında uyur, kola ve sosisli sandviçlerle yaşarsın. Orada banyolar da var. İhtiyacın olan her şey var."</p>

  <p class="Standard" style="margin-left:0;margin-right:0;text-indent:18.859844px">Bütün bunları dinlemekte olan Rachel, sinirli bir şekilde yüzüme baktı.</p>

  <p class="Standard" style="margin-left:0;margin-right:0;text-indent:18.859844px">"Pekâlâ, sadece senin yaptığını yapıyorum," dedim. "Onunla dalga geçiyorum. L.A. bölgesinde yaşamak istemiyorsun, değil mi Rachel? Berkeley'in dışında?"</p>

  <p class="Standard" style="margin-left:0;margin-right:0;text-indent:18.859844px">"Hiç bir zaman Orange County'de yaşamam," dedi Rachel öfkeyle.</p>

  <p class="Standard" style="margin-left:0;margin-right:0;text-indent:18.859844px">"Demedim mi!" dedim Nicholas'a.</p>

  <p class="Standard" style="margin-left:0;margin-right:0;text-indent:18.859844px">"Biz ayrılmayı düşünüyoruz. Böylece o üniversiteye devam edebilir, ben de oralarda kaderimin peşine düşebilirim," dedi Nicholas.</p>

  <p class="Standard" style="margin-left:0;margin-right:0;text-indent:18.859844px">Bu her şeyi daha da anlaşılır kılmıştı. Bir rüyaya dayanan boşanma. Ne tuhaf bir yaklaşım. Bir boşanma nedeni? Karımı terk ettim çünkü yabancı bir ülke üzerine bir rüya gördüm... ki orasının Disneyland'ın on mil uzağında, portakal ağaçlarının yanında olduğu kanıtlandı. ABD'nin plastik kentinde. Bu tamamen gerçek dışıydı ve Nicholas yine de bunu anlamıyordu, üstelik onlar yıllardır evli kalmışlardı.</p>

  <p class="Standard" style="margin-left:0;margin-right:0;text-indent:18.859844px">Çözüm üç yıl sonra Rachel hamile kaldığını anladığında ortaya çıktı. O günler diyaframların pek de kaliteli olmadığı dönemlerdi. Bu durum, onun üniversite kariyerini sona erdirdi; küçük Johnny'e sahip olduktan sonra artık nerede yaşadıklarını pek umursamaz bir hale gelmişti. Şişmanladı ve özensiz bir kadına dönüştü; saçları darmadağınık bir haldeydi; okulda öğrendiği her şeyi tamamen unutmuş olarak, bütün gün oturup televizyon izliyordu.</p>

  <p class="Standard" style="margin-left:0;margin-right:0;text-indent:18.859844px">Altmışların ortasında Orange County'e taşındılar. Birkaç yıl içinde Ferris F. Fremont, Birleşik Devletler başkanı olacaktı.</p>
  <hr class="footnoterule" />

  <p class="Footnote" style="font-style:italic;font-size:92%"><a class="FootnoteSymbol" href="#bodyftn3" id="ftn3">1</a> &nbsp;Türkçe'de Yaratılan Dünya adıyla ve hafiften eksik bir çeviri olarak yayınlandı. Okat Yayınları, 1971.</p>

  <p class="Footnote" style="font-style:italic;font-size:92%"><a class="FootnoteSymbol" href="#bodyftn4" id="ftn4">2</a> &nbsp;Ockham'lı William: (1285-1349?) saygın Aday, Yenilmez Bilgin gibi lakapları olan İngiliz skolastik filozof, Fransisken ilahiyatçı ve siyaset yazarı. Adcılığın bir biçiminin kurucusu olarak kabul edilir. Yaşamı boyunca mantığın, ister Tanrı ve dünyaya, ister dinsel ya da toplumsal kurumlara ilişin olsun, bütün bilimler için vazgeçilmez olduğunu savundu. Görüşleri ilahiyat fakültesi üyelerinin muhalefetine yol açınca diplomasını almadan Oxford'dan ayrıldı ve akademik açıdan 'aday' düzeyinde kaldı. 1934 yılında papanın çağrısıyla Avignon'a gitti. Daha sonra papayla arası bozulduğu için oradan kaçtı ve ona karşı mücadeleye başladı; bu arada aforoz edildi. Mantık üzerine çalışmalarına devam etti. Büyük olasılıkla 1349'da, Büyük Veba salgını'nda Münih'te bir manastırda öldü. Varlık konusundaki yalınlık ve tutumluluk ilkesini özetleyen "nesneler zorunlu olanlar dışında çoğaltılmamalıdır" sözü Ockham'ın usturası olarak bilinir, yhn.</p>
</body>
</html>
