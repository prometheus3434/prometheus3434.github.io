<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc11" style="page-break-before:always">10.</h2>

  <p class="Standard">&nbsp;</p>

  <p class="Standard" style="margin-left:0;margin-right:0;text-indent:18.859844px">Nicholas, AHD'nin kendisiyle ilgilendiği konusunda haklı çıkmıştı. Kısa süre sonra, Progressive Records'daki ofisinde oturup yeni bir şarkıcının kayıtlarını dinlerken, iki AHD ajanı onu sürpriz bir şekilde ziyaret etti.</p>

  <p class="Standard" style="margin-left:0;margin-right:0;text-indent:18.859844px">İki hükümet ajanının da kalın kırmızı enseleri vardı, modası geçmiş tek sıra düğmeli polyester takımlar ve şık kravatlar giymişlerdi. Orta yaşlı ve şişmandılar; evrak çantaları taşıyorlardı ve çantalarını Nicholas ile aralarına gelecek şekilde masanın üzerine koydular. Nicholas, yıllar önce Berkeley'de kendisini ziyaret eden iki FBI ajanını hatırladı, ama bu kez sinirlenip öfkelenmedi, sadece korkmuştu.</p>

  <p class="Standard" style="margin-left:0;margin-right:0;text-indent:18.859844px">"Çok mu fazla protest şarkı yayınlıyoruz?" dedi. Bu işin kendi sorumluluğunda olmadığını, Sanatçı ve Repertuvar şefi Hugo Wentz'i sorumlu gösterebileceğini düşündü.</p>

  <p class="Standard" style="margin-left:0;margin-right:0;text-indent:18.859844px">AHD ajanlarından büyük olanı şöyle dedi, "Hayır, aslında firmanızın bizde üç kontrol işaretlik bir sınıflaması var, ki bu oldukça iyi. Biz sadece, plak endüstrisindeki diğer şirketlerin aksine Progressive Records'u övmek için buradayız."</p>

  <p class="Standard" style="margin-left:0;margin-right:0;text-indent:18.859844px">"Durum çok kötü," diye araya girdi diğer ajan. "Anladığınızdan eminim, Bay Brady. Bugünlerde çok sayıda Komünist şarkıcı kayıt yapıyor ve radyolarda birçok protest şarkı çalınıyor, yayın kanallarının ve büyük bağımsız istasyonların işbirliğine rağmen."</p>

  <p class="Standard" style="margin-left:0;margin-right:0;text-indent:18.859844px">Nicholas, radyoların protest şarkılar çalmasının mümkün olmadığını biliyordu; Progressive Records'ın radyoları ciddiye almamasının sebebi buydu. Bu mantıksızdı, hiçbir DJ onları çalmazdı. Bu bir prensip meselesi değil, ekonomik bir olaydı.</p>

  <p class="Standard" style="margin-left:0;margin-right:0;text-indent:18.859844px">"Check-up Hareketi'nin yan ürünleri yüzünden buradayız," dedi büyük olan ajan. "İşinizi yaparken, Bay Brady, henüz bir anlaşma imzalamadığınız birçok şarkıcı ve grupla görüşüyor olmalısınız, doğru mu? Bir tanesiyle anlaşma imzalıyorsanız, en az yüz tanesiyle de imzalamıyorsunuz."</p>

  <p class="Standard" style="margin-left:0;margin-right:0;text-indent:18.859844px">Nicholas başını sallayarak onayladı.</p>

  <p class="Standard" style="margin-left:0;margin-right:0;text-indent:18.859844px">"Buradan ne kadar maaş aldığınızı biliyoruz," diye devam etti ajan. "Ve önemli bir ameliyata ihtiyacı olan küçük bir oğlunuz olduğunu da biliyoruz, borçlarınızın olduğunu, apartman dairenizden müstakil bir eve taşınmaktan çok hoşlanacağınızı, Rachel'ın Johnny'i kekelemesi yüzünden özel bir okula vermezseniz sizi terk etmekten bahsettiğini.... yanlış mı? Üstlerimizle size yardım edebilmek için konuştuk ve şu sonuca vardık: Komünist sempatizanı görünen ve sizinle bağlantıya geçen sanatçıların şarkı sözlerinin bir kopyasını hükümete verirseniz eğer, sanatçı başına tam yüz dolar alacaksınız. Tahminimize göre bu yolla her ay iki bin dolar ek gelir elde edebilirsiniz, üstelik bunu IRS'e [Milli Vergi Bürosu] rapor etmek zorunda değilsiniz; vergilendirilmeyecek. Tabii ki bize rapor edeceğiniz sanatçıların komünist olup olmadığını kararlaştırmak bize ait, ama verdiklerinizin yarısını bile kabul etsek, siz..."</p>

  <p class="Standard" style="margin-left:0;margin-right:0;text-indent:18.859844px">"Ve bu anlaşmanın," diye araya girdi diğer ajan, "sadece siz ve bizim tarafımızdan bilineceğini garanti ediyoruz. Ne Progressive ne de başka bir yerde hiç kimse bunu öğrenemeyecek. Raporlarınızda bir kod isim alacaksınız ve ödemeler dahil her şey bu isimle dosyalanacak. Kod isimle haber veren kimsenin kimliği sadece burada oturan ikimiz ve sizin tarafınızdan bilinecek."</p>

  <p class="Standard" style="margin-left:0;margin-right:0;text-indent:18.859844px">"Ama eğer bu sanatçılarla anlaşma imzalanmamışsa," dedi Nicholas, "onların ne zararları olabilir ki?"</p>

  <p class="Standard" style="margin-left:0;margin-right:0;text-indent:18.859844px">"Şarkı sözlerindeki tutumlarını değiştirebilirler," dedi büyük olan ajan, "böylece Komünist yanlısı gözükmezler ve başka bir yerde anlaşma imzalayabilirler."</p>

  <p class="Standard" style="margin-left:0;margin-right:0;text-indent:18.859844px">"Ama eğer şarkı sözlerini değiştirmişlerse," dedi Nicholas, "ne fark eder ki? O zaman niye ilgileniyorsunuz?"</p>

  <p class="Standard" style="margin-left:0;margin-right:0;text-indent:18.859844px">Büyük olan ajan dedi ki, "Bir kez başardıktan sonra şarkı sözlerine tekrar yıkıcı zehirler sokmaya başlayabilirler. Onları o zaman yok etmek çok daha zor, bir kez halk tarafından tanındıktan sonra, anlıyorsunuz, başarılı olmuş sayılıyorlar. Bu potansiyel olarak çok tehlikeli bir durum: Sıradan şarkı sözlerine ihtilaflı bir şeyler koyup ardından bunları daha da çarpıtmak. Bizim neden yalnızca anlaşma imzalayan ve başarılı olanlarla ilgilenmediğimizi anlamışsınızdır; bizim reddedilenlerin isimlerini de bilmeye ihtiyacımız var."</p>

  <p class="Standard" style="margin-left:0;margin-right:0;text-indent:18.859844px">"Bazı yönlerden en tehlikelileri onlar," dedi diğer ajan.</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">O gece Nicholas bana iki hükümet ajanı ile yaptığı bu görüşmeden bahsetti. O anda sinirliydi, sinirli ve titriyordu.</p>

  <p class="Standard" style="margin-left:0;margin-right:0;text-indent:18.859844px">"Kabul edecek misin?" diye sordum.</p>

  <p class="Standard" style="margin-left:0;margin-right:0;text-indent:18.859844px">"Kahretsin, hayır," dedi Nicholas. Ama sonra ekledi, "Hükümetin bu kaybeden sanatçılarla gerçekten ilgilendiğine inanmıyorum. Onların benim sadakatimle ilgilendiğini düşünüyorum. Bu, iki AHD'ci; onlar beni test etmek için hazırlanan bir tuzak. Hakkımda her şeyi biliyorlar; W'ashington'da bir dosyam olduğu açıkça belli."</p>

  <p class="Standard" style="margin-left:0;margin-right:0;text-indent:18.859844px">"Hepimizin bir dosyası var," dedim</p>

  <p class="Standard" style="margin-left:0;margin-right:0;text-indent:18.859844px">"Eğer Johnny'nin sorununu ve Rachel'ın bana söylediklerini biliyorlarsa, şüphesiz Valis ile temaslarımı da biliyorlardır. Notlarımı yaksam iyi olacak."</p>

  <p class="Standard" style="margin-left:0;margin-right:0;text-indent:18.859844px">"Valis hakkında bir dosya nasıl bir şey olabilir?" dedim. "Başka bir yıldız sisteminden olağanüstü bir yaşam biçimi hakkında bir dosya... Nasıl indekslediğini merak ediyorum. Özel bir işaret olup olmadığını merak ediyorum."</p>

  <p class="Standard" style="margin-left:0;margin-right:0;text-indent:18.859844px">"Valis'i öğrenecekler," dedi Nicholas.</p>

  <p class="Standard" style="margin-left:0;margin-right:0;text-indent:18.859844px">"Valis seni koruyacaktır," dedim.</p>

  <p class="Standard" style="margin-left:0;margin-right:0;text-indent:18.859844px">"Yapmam gerektiğini düşünmüyor musun yani?"</p>

  <p class="Standard" style="margin-left:0;margin-right:0;text-indent:18.859844px">"Lanet olsun, hayır," dedim. Onu şaşırtmıştım.</p>

  <p class="Standard" style="margin-left:0;margin-right:0;text-indent:18.859844px">"Ama hayır dersem ihanet ettiğimi düşünecekler. Peşinde oldukları da bu: ihanet için bir kanıt. Ve elde edecekler!"</p>

  <p class="Standard" style="margin-left:0;margin-right:0;text-indent:18.859844px">"Siktiğimin herifleri," dedim. "Ne olursa olsun hayır de."</p>

  <p class="Standard" style="margin-left:0;margin-right:0;text-indent:18.859844px">"O zaman bilecekler. Ve ben de Nebraska'ya gideceğim."</p>

  <p class="Standard" style="margin-left:0;margin-right:0;text-indent:18.859844px">"Seni yakaladılar, her yönden kıstırdılar," dedim.</p>

  <p class="Standard" style="margin-left:0;margin-right:0;text-indent:18.859844px">"Doğru," dedi Nicholas. "Ellilerde, iki FBI ajanı etrafımı çevirdiğinden beri. Sadık olmayan geçmişimin beni yakalayacağını biliyordum. Berkeley günlerim üniversiteyi terk etmemin sebebi..."</p>

  <p class="Standard" style="margin-left:0;margin-right:0;text-indent:18.859844px">"Silahını parçaladın."</p>

  <p class="Standard" style="margin-left:0;margin-right:0;text-indent:18.859844px">"Silahımı bozdum! O zaman bile bir savaş karşıtıydım, ilklerinden biriyim. Fremont'un dalkavuklarının beni bulacağını biliyordum; dosyalarım dikkatle gözden geçirmeleri buna yeterli. Bilgisayarlar beni bulacak, Amerika'daki ilk savaş karşıtı eylemci. Ve şimdi ya onlarla işbirliği yapacak ya da tutuklanacağım."</p>

  <p class="Standard" style="margin-left:0;margin-right:0;text-indent:18.859844px">"Ben hiç tutuklanmadım," dedim, "ve savaş karşıtlığı işinde senden çok daha fazla şey yaptım. Aslında Berkeley'i terk ettiğinden beri hiçbir şey yapmadın. FBI'm geldiği o günden beri."</p>

  <p class="Standard" style="margin-left:0;margin-right:0;text-indent:18.859844px">"Bu hiçbir şeyi kanıtlamaz. Ben bir uyuyanım. Geceleri benimle temas kuranın Aramchek olduğunu düşünüyorlar belki de. Valis 'Özgür Aramchek Radyosu' için benim kullandığım bir isim."</p>

  <p class="Standard" style="margin-left:0;margin-right:0;text-indent:18.859844px">"Aramchek kaldırımdaki bir sözcük."</p>

  <p class="Standard" style="margin-left:0;margin-right:0;text-indent:18.859844px">"Aramchek, Fremont'a direnen herhangi bir şey. Dinle Phil." Nicholas derin, düzensiz bir nefes aldı. "Sanırım onlarla işbirliği yapacak, daha doğrusu yaparmış gibi gözükeceğim."</p>

  <p class="Standard" style="margin-left:0;margin-right:0;text-indent:18.859844px">"Neden?"</p>

  <p class="Standard" style="margin-left:0;margin-right:0;text-indent:18.859844px">"Çünkü," dedi Nicholas, "senin başına gelenlere bak. Evine girildi, kâğıtlarının yarısı gitti - o zamandan beri psikolojik nedenler yüzünden yazamıyorsun; Ulu Tanrım, kendine bir bak - sinirlerin mahvolmuş. Artık uyuyamadığını biliyorum, geri gelip aynı şeyi tekrarlamalarını ya da seni tutuklamalarını bekliyorsun. Sana ne yapıldığını anlayabiliyorum; üstelik ben senin en iyi dostunum."</p>

  <p class="Standard" style="margin-left:0;margin-right:0;text-indent:18.859844px">"Yaşamaya devam edeceğim," dedim.</p>

  <p class="Standard" style="margin-left:0;margin-right:0;text-indent:18.859844px">"Bir karın ve küçük bir oğlun yok," dedi Nicholas yavaşça. "Yalnız yaşıyorsun Phil, bir ailen yok. Eğer bütün arka pencereleri kırdıkları ve kapıları parçaladıkları gece küçük oğlun evde olsaydı? Onlar..."</p>

  <p class="Standard" style="margin-left:0;margin-right:0;text-indent:18.859844px">"Beklediler," dedim, "ben evden çıkana dek, bir haftadır dışarıda hazırlanıyorlardı. Onları gördüm. Ev boşalana dek beklediler."</p>

  <p class="Standard" style="margin-left:0;margin-right:0;text-indent:18.859844px">"Hükümet, eski Vietnam özel güç askerlerini bu işler için kiralıyor. Araştır ve yakala, diyorlar buna. Plastik askeri patlayıcı kullanan askeri personelin yaptığı askeri bir operasyon. Evinde bıraktıkları savaş botu izlerini gördüm; bana sen göstermiştin. Phil, <i>evine saldıranlar silahlı askerlerdi</i>. Benim Johnny ve Rachel var."</p>

  <p class="Standard" style="margin-left:0;margin-right:0;text-indent:18.859844px">"Yani işbirliğini kabul ediyorsun," dedim, "belki vücudun yaşar ama ruhun ölür."</p>

  <p class="Standard" style="margin-left:0;margin-right:0;text-indent:18.859844px">"Onlara kullanamayacakları isimler vereceğim," dedi Nicholas. "Hiçbir anlamı olmayan korkunç rock şarkı sözleri."</p>

  <p class="Standard" style="margin-left:0;margin-right:0;text-indent:18.859844px">"Gammazladığın kaybeden sanatçılardan birini tutukladıklarında bunu kendine nasıl açıklayacaksın?"</p>

  <p class="Standard" style="margin-left:0;margin-right:0;text-indent:18.859844px">Nicholas üzgün bir şekilde bana baktı. Onu tanıdığım bütün o yıllardan beri yüzünde hiç böyle Zavallı bir ifade görmemiştim.</p>

  <p class="Standard" style="margin-left:0;margin-right:0;text-indent:18.859844px">"Bunu yapacaklar," dedim, "bunu sen de biliyorsun. Hâlâ beni tutuklayabilirler. Hâlâ başımda bu iş var."</p>

  <p class="Standard" style="margin-left:0;margin-right:0;text-indent:18.859844px">"Demek istediğim buydu," dedi Nicholas. "Johnny ve Rachel'ın hatırı için bu beladan kurtulmak istiyorum. Küçük oğlum büyürken yanında olmak istiyorum, hayatımdaki en değerli şey o. Geri kalmış bir bölgede, bir hapishane kampında şalgam çapalamak istemiyorum."</p>

  <p class="Standard" style="margin-left:0;margin-right:0;text-indent:18.859844px">"Ferris Fremont sadece ülkeyi teslim almadı," dedim. "Akılları da teslim aldı. Ve onları bozdu."</p>

  <p class="Standard" style="margin-left:0;margin-right:0;text-indent:18.859844px">"İncil, yargılamayın der," dedi Nicholas.</p>

  <p class="Standard" style="margin-left:0;margin-right:0;text-indent:18.859844px">"İncil, 'Benim krallığım bu dünyada değil' der," diye kızgın bir şekilde yanıtladım. "Ki bu daha sonra açıklanacak çok şey var demektir."</p>

  <p class="Standard" style="margin-left:0;margin-right:0;text-indent:18.859844px">"Benim açıklanacak yeterince şeyim var."</p>

  <p class="Standard" style="margin-left:0;margin-right:0;text-indent:18.859844px">"Valis'e ne yapman gerektiğini sordun mu?"</p>

  <p class="Standard" style="margin-left:0;margin-right:0;text-indent:18.859844px">"Valis'e sormuyorum; o, onlar bana söylüyor."</p>

  <p class="Standard" style="margin-left:0;margin-right:0;text-indent:18.859844px">"Söyle onlara, işbirliği yapmamanı söylesinler."</p>

  <p class="Standard" style="margin-left:0;margin-right:0;text-indent:18.859844px">"Şu ana kadar bir şey söylemediler. Hiçbir şey söylemezlerse düşündüğüm gibi devam edeceğim."</p>

  <p class="Standard" style="margin-left:0;margin-right:0;text-indent:18.859844px">"Check-up Sikişi'yle işbirliği yapıyorsun," dedim (aramızda böyle adlandırıyorduk). "Ve bir dolarına iddiaya girerim ki Valis bir daha seninle iletişim kurmayacak."</p>

  <p class="Standard" style="margin-left:0;margin-right:0;text-indent:18.859844px">"Yapmak zorunda olduğumu yapacağım," dedi Nicholas.</p>

  <p class="Standard" style="margin-left:0;margin-right:0;text-indent:18.859844px">"Onlara benim hakkımda da rapor verecek misin?" dedim. "Yazdıklarım hakkında?"</p>

  <p class="Standard" style="margin-left:0;margin-right:0;text-indent:18.859844px">"Yazdıklarını okuyabilirler, hepsi basıldı."</p>

  <p class="Standard" style="margin-left:0;margin-right:0;text-indent:18.859844px">"Onlara <i>Flow My Tears</i> hakkında ipucu verebilirsin, çünkü henüz çıkmadı. Konusunu biliyorsun."</p>

  <p class="Standard" style="margin-left:0;margin-right:0;text-indent:18.859844px">"Üzgünüm, Phil," dedi Nicholas. "Fakat karım ve çocuğum önce gelir."</p>

  <p class="Standard" style="margin-left:0;margin-right:0;text-indent:18.859844px">"Bunun için mi," dedim acı bir şekilde, "Güney California'ya taşındım?"</p>

  <p class="Standard" style="margin-left:0;margin-right:0;text-indent:18.859844px">"Phil, Valis'i bulmalarına izin veremem. Üzgünüm ama bu çok önemli. Bu senden, benden, herhangi birinden çok daha önemli."</p>

  <p class="Standard" style="margin-left:0;margin-right:0;text-indent:18.859844px"><br /></p>

  <p class="Standard" style="margin-left:0;margin-right:0;text-indent:18.859844px">Yakın bir dostumun Ferris Fremont'un dalkavuklarına, para karşılığı, düzenli olarak rapor vermesi fikrinden hoşlanmadım. Kendi kendime, Nicholas'ın benimle ilgili bilmesi gereken her şeyi bildiğini düşününce, bu bunaltıcı bir şekilde yakın ve tehdit eden bir şey oldu. "Eğer Valis varsa," dedim, "o seni koruyacaktır, tıpkı çok önce bana söylediğin gibi. Eğer yoksa, o zaman koruyacak bir şeyin de yok demektir, yani işbirliği yapman için bir sebep yok. Her durumda onlara gitmelerini söylemelisin." Aslında bunları kendi kendime düşünüyordum. Gerçekte o kadar çok savaş karşıtı eyleme katılmamıştım, ya da henüz o kadarını yapmayı düşünmemiştim, ama AHD'cilerin gözünde bu kadarı yeterliydi. Ve Nicholas bu konuda en ufak ayrıntıya kadar bilgi sahibiydi.</p>

  <p class="Standard" style="margin-left:0;margin-right:0;text-indent:18.859844px">Bu olay dostluğumuzdaki ilk gerçek çatlağın başlamasıydı.</p>

  <p class="Standard" style="margin-left:0;margin-right:0;text-indent:18.859844px">Nicholas istemeyerek de olsa AHD'cilerle işbirliği yaparak işini ve ailesini koruyabileceğine inanmıştı, ama yalnız bana karşı değil, kendisine karşı da bölündüğünü biliyordum. İşin doğrusu Berkeley'deki eski günlerden beri tanıyıp sevdiğim sevgili dostum Nicholas Brady'e artık güvenemezdim. Yetkililer işlerini yapmış, birbirine tamamen güvenen iki adamın arasını açmışlardı.</p>

  <p class="Standard" style="margin-left:0;margin-right:0;text-indent:18.859844px">İlişkimizin yıkılması, F.F.F.'nin yönetimi altında Amerikan toplumunun her katında neler olduğunun ufak bir göstergesiydi. Bize olanı temel alarak, her yerde korkunç trajedilerin yaşandığını rahatlıkla söyleyebilirdim. Örneğin, Progressive Records'a gelip çalan ve şarkı söyleyen genç sanatçılar. Onları dinleyen plak şirketi görevlisi onları daha yüksek polis yetkilililerine bildiren paralı bir polisti. Bu şüphesiz diğer bütün plak şirketlerinde de oluyordu. Nicholas'ın diğer çalışma arkadaşlarına ne demeli? Şimdi aralarında güvenlikleri ve özgürlükleri pahasına, para alan potansiyel bir ihbarcı var. Bütün bunlar, küçük Johnny dişçiye gidebilsin diyeydi. Ne mantık ama.</p>

  <p class="Standard" style="margin-left:0;margin-right:0;text-indent:18.859844px">Gerçek neden, elbette ki Nicholas'ın kendi özgürlüğü ve güvenliği için endişelenmesiydi. Aslında bu bir takastı: kendi özgürlüğünü ve güvenliğini korumak için başkalarınınkini tehlikeye atmak. Ama zaten birçok insanın bunu yaptığını düşünün. Örneğin birtakım AHD'cilerin bana yaklaşıp Nicholas'ı rapor etmemi istediklerini farzedin. Onun zaten benim hakkımda rapor yazdığını bildiğim için bu adil bir fırsat demekti. Buna tepkim ne olurdu? Onlara karşı direnme gücüm tamamen çökerdi.</p>

  <p class="Standard" style="margin-left:0;margin-right:0;text-indent:18.859844px">Bilinen polis taktiği işin içine karışacak ve bir süre sonra bana şöyle diyor olacaklardı, "İyisi mi, o seni rapor etmeden sen onu rapor et." Ve bunun anlamı da, arkadaşın seni yakalamadan sen onu yakala demekti. Birbirimizin gırtlağını sıkacak ve bu durumda tek kazanan da Ferris F. Fremont olacaktı. Polis Medes döneminden beri bu hileleri kullanıyor ve insanlar bunu hâlâ yiyor. Nicholas birini rapor eder etmez, özellikle para için, polis tarafından şantaj yapılması mümkün olacaktı. Polis bir ilmek yerleştirmişti ve Nicholas da nazik bir şekilde kafasını içinden geçiriyordu. İşin çoğunu o yapıyordu. Üniversite diploması pahasına askeri talim almaya boyun eğmektense silahına zarar vermiş olan adam nerede? Hepsi boşa gitmişti anlaşılan; şimdi Nicholas'ın rahat bir işi ve büyük ümitleri vardı. İdealizm daha gerçekçi dürtüleri serbest bırakmıştı: güvenlik, otorite ve ailenin korunması. Zaman, dostum üzerinde kasvetli bir büyü yapmıştı, artık kaldırımda İspanya İç Savaşı'ndan kalma eski marşları söyleyerek uzun adımlarla yürümüyordu; aslında, eğer genç bir sanatçı ona böyle sözlerle gelseydi, Nicholas kolay bir yüz dolar kazanacak konumda olacaktı.</p>

  <p class="Standard" style="margin-left:0;margin-right:0;text-indent:18.859844px">"İşte yapacaklarım," dedim Nicholas'a, "eğer hükümet için casusluk yaparsan, birincisi Progressive'deki üstlerini arayıp söyleyeceğim. İkincisi, arabamı evinin önüne park edecek, sana güvenerek büyük umutları ve gitarlarıyla gelen genç sanatçıları durdurup senin paralı bir..."</p>

  <p class="Standard" style="margin-left:0;margin-right:0;text-indent:18.859844px">"Kahretsin," dedi Nicholas.</p>

  <p class="Standard" style="margin-left:0;margin-right:0;text-indent:18.859844px">"Bunu kastetmiştim," dedim.</p>

  <p class="Standard" style="margin-left:0;margin-right:0;text-indent:18.859844px">"Pekâlâ, sanırım bunu yapamayacağım." Sıkıntısı hafiflemiş gözüküyordu.</p>

  <p class="Standard" style="margin-left:0;margin-right:0;text-indent:18.859844px">"Bu doğru," dedim. "Bunu yapamazsın."</p>

  <p class="Standard" style="margin-left:0;margin-right:0;text-indent:18.859844px">"Beni yok edecekler. Tıpkı FBI ajanlarının geldiği zaman olduğu gibi, peşinde oldukları benim. Eğer Valis'e zarar verirlerse olası sonuçları biliyor musun?"</p>

  <p class="Standard" style="margin-left:0;margin-right:0;text-indent:18.859844px">"Valis kendine dikkat edebilir," dedim.</p>

  <p class="Standard" style="margin-left:0;margin-right:0;text-indent:18.859844px">"Ama ben edemem," dedi Nicholas.</p>

  <p class="Standard" style="margin-left:0;margin-right:0;text-indent:18.859844px">"O takdirde, sen de geri kalanımızdan farklı değilsin." dedim. "Ben de edemem."</p>

  <p class="Standard" style="margin-left:0;margin-right:0;text-indent:18.859844px">Bu, konuşmanın sonuydu. Nicholas'a şunu anlatabilmiştim: Eğer insanları ihbar etmeyi düşünüyorsan bunu kimseye söylememelisin. Bana söylemesi bir hataydı, çünkü hemen beni ihbar edişini gösteren bir sürü görüntü gelmişti gözümün önüne.</p>
</body>
</html>
