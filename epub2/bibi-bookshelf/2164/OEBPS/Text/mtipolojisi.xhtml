<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="IV. Müziğin Tipolojisi">&nbsp; &nbsp; IV. MÜZİĞİN TİPOLOJİSİ</h2>

  <p><br /></p>

  <p>Bütün sanat bir seçme işini varsayar. Çoğu zaman, çalışmaya başladığımda hedefim henüz kesinleşmemiştir. Yaratım sürecinin bu evresinde ne istediğim sorulursa, söyleyecek pek bir şey bulamam. Ama ne istemediğim sorulursa, her zaman kesin bir cevap verebilirim.</p>

  <p>Eleyerek ilerlemek, kumarda dendiği gibi, elinden neyi atacağını bilmek: Büyük seçim tekniği işte budur. Burada gene, ikinci dersimizde değindiğimiz gibi, Çok’un içinde Bir’in aranmasını görüyoruz.</p>

  <p>Benim müziğimde bu ilkenin nasıl somutlaştığını göstermem zor olacak. Belli olguları örnek olarak saymaktan çok, genel eğilimlerimi öne çıkararak bunu size iletmeye çalışacağım. Güçlü bir şekilde çatışan tonları yan yana getirerek ilerlersem, çabuk ve şiddetli bir duygu yaratabilirim, Tersine, eğer birbirleriyle yakından ilgili renkleri bir araya getirmeyi becerebilirsem, amacıma daha dolaylı ama daha emin bir yoldan ulaşırım. Bu yöntemin ilkesi, birliğe yönelmemizi sağlayan bilinçaltı etkinliğini açığa vurmaktır; zira tutarlılığı ve onun sakin gücünü, içgüdüsel bir biçimde, dağılmanın huzursuz güçlerine tercih ederiz. Yani farklılık dünyasına karşı düzen dünyasını tercih ederiz.</p>

  <p>Seçmek için elemek, birleştirmek için de çeşitlendirmek gerektiğini deneyimlerimden bildiğim için, bana öyle geliyor ki bu ilkeyi genişleterek müziğin bütününe uygulayabilirim. Böylece ortaya perspektif içinde bir tablo, sanatımın tarihinin üç boyutlu bir manzarası çıkar ve ayrıca bir bestecinin ya da okulun gerçek fizyonomisini neyin oluşturduğu görülebilir.</p>

  <p>Bu, müzik tiplerinin incelenmesine -tipolojiye- ve üslup sorununun ele alınmasına bizim katkımız olacaktır.</p>

  <p>Üslup bir bestecinin kavramlarını düzenlemesinin ve zanaatının dilini konuşmasının özgül şeklidir. Bu müzik dili, belli bir okul ya da dönemin bestecileri için ortak bir öğedir. Mozart ve Haydn’ın müzikal fizyonomilerini elbette bilirsiniz; dönemin diline aşina olanlar onları kolayca ayırt edebilseler de bu bestecilerin birbirleriyle açıkça ilintili oldukları dikkatimizi çekmiştir.</p>

  <p>Aynı kuşaktan erkeklere modanın kabul ettirdiği giysiler, onlan giyenlere, terzi kesiminin şartlandırdığı belli bir tür jest, ortak hareket tarzı ve tavır yükler. Bunun gibi, bir dönemin giydiği müzikal kılık da dile, müziğin -denebilirse-jestlerine ve bestecinin tonal malzemeye karşı tavrına damgasını basar. Bu öğeler, müzik dilinin ve üslubunun oluşumunu saptamamıza yardım eden ayrıntılar kitlesinin dolaysız faktörleridir.</p>

  <p>Söylememe gerek yok: Bir dönemin üslubu denen şey bireysel üslupların bileşiminin sonucudur. Bu bileşime, yaşadıkları zamanı ağırlıkla etkileyen bestecilerin yöntemleri egemendir.</p>

  <p>Mozart ve Haydn örneğine dönersek, onların aynı kültürden yararlandığını, aynı kaynaklardan hareket ettiğini ve birbirlerinin buluşlarını ödünç aldığını görebiliriz. Ama buna rağmen, ikisi de kendi mucizesini yaratmıştır.</p>

  <p>Büyüklüğüyle çağdaşlarının genel düzeyini geride bırakan ustaların, dehalarının ışınlarını kendi dönemlerinin çok ötesine gönderdiklerini söyleyebiliriz. Böylece onlar, Baudelaire’in ifadesini kullanırsak, güçlü işaret fenerleri gibidir. Onların verdiği ışık ve sıcaklıktan, haleflerinin çoğunun paylaşacağı bir eğilimler demeti geliştirilir ve bu da bir kültürü meydana getiren gelenekler paketinin oluşturulmasına katkıda bulunur.</p>

  <p>Sanatın tarihsel alanında geniş mesafelere ışık saçan bu büyük işaret fenerleri, çok kötüye kullanılan ve bir tanrıça gibi saygı gösterilen evrim sözcüğüne gerçek ve tek meşru anlamını veren sürekliliği destekler. Pek sağlam ayakkabı olmadığı anlaşılan bu tanrıça yeri gelmişken söyleyeyim, kendisine çok benzeyen küçük bir gayri meşru mit doğurmuş, bu mitin adına da İlerleme (büyük İ ile ) denmiştir...</p>

  <p>İlerleme dinine inananlara göre, bugün dünden her zaman ve kaçınılmaz olarak daha değerlidir. Bundan da ister istemez, müzik alanında çağdaş zengin orkestranın eski zamanların mütevazı çalgı gruplarına oranla bir ilerlemeyi temsil ettiği, yani Wagner’in orkestrasının Beethoven’inkinden daha ileri olduğu sonucu çıkar. Böyle bir tercihin değerini yargılamayı size bırakıyorum...</p>

  <p>Kültürün gelişmesini mümkün kılan mutlu süreklilik, birkaç açık vermesinin dışında -ki bu istisnalann özellikle işi sağlama almak için yaratıldığı söylenebilir- genel bir kural gibi gözükmektedir.</p>

  <p>Gerçekten, geniş aralıklarda insan, sanatın ufkunda silueti beliren bir sapkın (erratic, erratique)* blok, kökeni bilinmeyen ve varlık nedeni anlaşılamayan bir blok görebilir. Bu monolitler rastlantıya bağlı olanın varoluşunu ve bir ölçüye kadar da meşruluğunu onaylamak üzere gökten indirilmiş gibi gözüküyor. Bu süreksizlik öğeleri, doğanın bu kaprisleri bizim sanatımızda çeşitli adlar alır. En ilgi çekicisinin adı Hector Berlioz’dur. Büyük bir saygınlığı vardır Berlioz’un. Bu, her şeyden önce, en rahatsız edici özgünlüğün kanıtı olan bir orkestra <i>brio</i>’suna** atfedilebilir. Bütünüyle gereksiz, temelsiz bir özgünlüktür bu; icadın yoksulluğunu maskelemekte yetersiz kalan bir özgünlük. Eğer Berlioz’un senfonik şiiri icat edenlerden biri olduğu söylenirse, ben de şöyle cevap veririm: Bu çok kısa ömürlü beste türü, müziğe yabancı öğelere bütünüyle bağımlı olmaya çalıştığı için büyük senfonik biçimlerle aynı kefeye konamaz. Bu bakımdan Berlioz’un etkisi estetik alanında müziktekinden daha büyüktür; bu etki Liszt, Balakirev ve gençlik eserleriyle Rimski-Korsakof'ta kendini hissettirmekle birlikte, onların müziğinin özüne dokunmaz.</p>

  <p>_________</p>

  <p><sup>*Erratic, erratique: Buzulların hareketiyle asıl yerinden uzağa sürüklenen kaya bloğu bağlamında kullanılan bir sıfattır.</sup></p>

  <p><sup>**Ruhuna.</sup></p>

  <p>Sözünü ettiğimiz bu büyük işaret fenerleri her zaman müzik dünyasında derin çalkantılara neden olur. Sonra işler gene istikrar kazanır. Ateşin etkisi gittikçe zayıflar, sonunda pedagogların dışında kimseyi ısıtmaz olur. İşte o noktada akademizm doğar. Ama yeni bir işaret feneri ortaya çıkar ve öykü kaldığı yerden devam eder; kazasız belasız değil tabii. Çağımız günbegün süreklilik duygusunu ve ortak bir dil zevkini yitiren bir müzik kültürünün örneğini bize sunmaktadır.</p>

  <p>İçinde yaşadığımız dünyayı kontrol etme eğilimindeki bireysel kapris ve entelektüel anarşi, sanatçıyı diğer sanatçılardan ayırıyor ve onu halkın gözünde bir hilkat garibesi gibi gözükmeye mahkûm ediyor; bir özgürlük ucubesi, kendi dilinin, kendi sözcük dağarcığının ve sanatında kullandığı gereçlerin mucidi artık sanatçı. Daha önce kullanılmış malzemenin ve yerleşmiş biçimlerin kullanımı ona yasak. Böylece sanatçı onu dinleyen dünyayla ilgisiz bir dil kullanma noktasına geliyor. Sanatı gerçekten eşsizleşiyor, yani iletişim kuramayan ve her taraftan kapalı bir hal alıyor. Sapkın blok artık istisnai bir merak nesnesi değil, acemilere örnek gösterilen tek model.<br /></p>

  <p>Tarih alanında bir dizi anarşik, uyuşmaz ve çelişkili eğilimin ortaya çıkması, gelenekteki bu tam kopuşa tekabül eder. Bach, Handel ve Vivaldi’nin açıkça aynı dili konuştuğu, onların ardıllarının da bu dili bilinçsizce kendi kişiliklerine göre dönüştürerek tekrarladığı zamanlar geride kaldı. Haydn, Mozart ve Cimarosa’nın birbirini yankıladığı; gençliğinde sevinç, olgunluğunda umutsuzluk, yaşlılığında da avuntu kaynağının Mozart olduğunu içe işleyen bir biçimde sık sık tekrarlayan Rossini gibi takipçilere model oluşturan eserler verdiği zamanlar....</p>

  <p>O zamanların yerini, anarşik bir bireycilik uğruna ruh dünyasında bütün evrenselliği paramparça etmeye yönelirken, madde dünyasında da her şeyi tekdüzeliğe indirgemeye çalışan yeni bir çağ aldı. Bir zamanların evrensel kültür merkezleri işte böyle tecrit edildi. Önce ulusal, hattâ bölgesel çerçeveye çekildiler, sonra da dağılarak yok olma noktasına geldiler.</p>

  <p>Çağdaş sanatçı, istese de istemese de kendini bu cehennem entrikaları içinde bulur. Buna sevinen basit ruhlar vardır. Bunu onaylayan suçlular vardır. Her şey onları toplumsal yaşama katılmaya çağırırken kendi içlerine kapanmanın dehşetini yaşayan insan pek azdır.</p>

  <p>Yararlarını yavaş yavaş yitirdiğimiz evrensellik, etkisi altına girmeye başladığımız kozmopolitlikten bütünüyle farklı bir şeydir. Evrensellik insanların her yerde birbirine ilettiği yaygın bir kültürün doğurganlığını gerektirirken, ne hareket ne de öğreti öngören kozmopolitlik kısır bir seçmeciliğin aldırışsız edilgenliğini getirir.</p>

  <p>Evrensellik, zorunlu olarak, bir düzene teslim olmayı şart koşar. Bu şart koşma için öne sürdüğü sebepler de inandırıcıdır. Bu düzene, sempati duyduğumuz için ya da sağgörü gereği teslim oluruz. Her iki durumda da teslimiyetin yararı çok geçmeden ortaya çıkar.</p>

  <p>Ortaçağdaki gibi bir toplumda, insanoğlunun (bunu bireyle karıştırmamak gerek) vakarını ve ruh dünyasının önceliğini tanıyan ve koruyan bir toplumda, bir değerler hiyerarşisinin, bir dizi ahlaki ilkenin herkes tarafından tanınması, herkesi birtakım temel iyi ve kötü, doğru ve yanlış kavramlarıyla uyuşturan bir düzen kurmuştur. Güzel ve çirkin demiyorum, çünkü o derece öznel bir alemde dogmalaştırma yapmak kesinlikle boşunadır.</p>

  <p>Öyleyse toplumsal düzenin bu konuları hiçbir zaman doğrudan doğruya yönetmemiş olması bizi şaşırtmamalı. Aslında bir uygarlığın sanat eserlerine ve spekülasyona kendi düzeninden bir şeyler iletmesi, bir estetiği resmen ilan etmekle değil, insanın durumunu iyileştirmekle ve sanatçının içindeki ehil işçiyi yüceltmekle gerçekleşir. İyi sanatçının kendisi, o mutlu çağlarda <i>güzel</i>’i ancak <i>yararlı</i>’nın kategorileri aracılığıyla elde etmeyi düşler. Onun başlıca kaygısı, <i>gerçek</i> bir düzene uygun, <i>iyi</i> icra edilmiş, doğru bir işlem yapmaktır. Bu doğruluğun doğuracağı estetik izlenimin meşru bir biçimde elde edilmesi ancak önceden hesaplanmamış olmasıyla mümkündür. Poussin’in çok doğru söylediği gibi, “sanatın hedefi hazdır”. Bu haz her zaman yalnızca yapılacak işin gereklerine uyacak sanatçının hedefi olmalıdır, dememiştir Poussin.</p>

  <p>Bu bir deneyim kazanma sorunudur; hedefe katı bir biçimde bağlı kalmakta özgürlük bulmamız ancak görünüşte paradoksludur. André Bonnard’ın muhteşem çevirisiyle okuduğumuz <i>Antigone</i>’de Sophokles “İnatçı olan bilgelik değil, aptallıktır” der. “Ağaçlara bakın. Fırtınanın yönüne uyarak körpe dallarını korurlar; rüzgâra karşı dururlarsa kökünden sökülüp giderler.”</p>

  <p>En iyi örneği alalım: Füg, yani müziğin kendi dışında hiçbir anlam taşımadığı saf bir biçim. Füg bestecinin kurallara teslim olmasını ima etmez mi? Üstelik besteci o kısıtlamalar içinde bir yaratıcı olarak özgürlüğünün tam neşvünemasını bulmaz mı? Leonardo da Vinci gücün kısıtlamadan doğduğunu, özgürlükte öldüğünü söyler.</p>

  <p>Başkaldırı bunun tam tersiyle övünür ve özgürlükte güç ilkesini bulmanın hep boşa çıkan umuduyla sınırlamaları kaldırır. Özgürlükte bulduğu tek şey, kaprisin keyfiliğiyle fantezinin düzensizliğidir. Böylece kontrolü elinden kaçırır, kerterizlerini yitirir ve sonunda müzikten onun alanı ve uzmanlığı dışındaki şeyleri talep eder. Müzikten duyguları ifade etmesini, dramatik durumları aktarmasını, hattâ doğayı taklit etmesini beklediğimizde aslında ondan olanaksız bir şey talep etmiş olmuyor muyuz? Ayrıca, sanki müziği betimleyiciliğe mahkûm etmek yetmezmiş gibi, “aydınlanma yoluyla ilerleme” denen şeyi borçlu olduğumuz yüzyıl, anıtsal bir saçmalık daha icat etti. Bu saçmalık, her aksesuvara, her duyguya ve lirik dramın her karakterine <i>Leitmotiv</i> denen bir tür vestiyer numarası vermekten ibarettir. Bu sistem, Debussy’nin <i>Ring</i>’i kalın bir telefon rehberi gibi gördüğünü söylemesine neden olmuştur.</p>

  <p>Wagner’de iki tür <i>Leitmotiv</i> vardır: Bazıları soyut fikirleri simgeler (kader teması, intikam teması, vb.), diğerleri kılıç ya da garip Nibelung ailesi gibi somut nesne ya da kişileri temsil eder.</p>

  <p>Her şey için hemen yeni kanıt talep eden ve yerleşmiş biçimlerde katışıksız uzlaşımsal olan ne varsa açığa vurmaktan sinsi bir zevk duyan kuşkucuların şunu hiç sormamaları gariptir: Bir karakter, bir nesne ya da bir fikirle özdeşleştiğini iddia eden müzikli kalın bir cümlenin gerekli hattâ yalnızca uygun olduğuna dair herhangi bir kanıt var mı? Burada dehanın gücünün bu özdeşleşmeyi haklı çıkaracak kadar büyük olduğu söylenirse, ben de şunu sorarım: Debussy’nin aklındaki müzikal telefon rehberinin maddi gerçekleşmesi olan o her yerde rastlanan küçük kılavuzlar neye yarıyor? O kılavuzlar ki işe yeni başlayanların <i>Die Götterdämmerung</i> temsilindeki hallerini Empire State binasının tepesinde önlerine bir New York haritası açarak yerlerini saptamaya çalışan turistlere benzetir. Bu küçük andaçların Wagner’e hakaret olduğu ve düşüncesine bu kadar yaygın bir şekilde ihanet ettiği hiç söylenmesin: Bu kadar yaygın bir şekilde elden ele dolaşmaları gerçek bir ihtiyaca cevap verdiklerini yeterince kanıtlıyor.</p>

  <p>Aslında Wagner’in en yetkin örneğini oluşturduğu bu sanatsal isyancılarla ilgili en rahatsız edici şey, uzlaşımları bir tarafa bırakma kisvesi altında, eskisi kadar keyfi ve ondan daha sıkıcı bir dizi yeni uzlaşım kuran sistemleştirme ruhudur. Öyle ki sabrımızı zorlayan şey keyfilik olmaktan çok (her şey göz önüne alındığında keyfilik oldukça zararsızdır) bu keyfiliğin bir ilke olarak ortaya koyduğu sistemdir. Bunun bir örneği aklıma geliyor. Müziğin hedefinin taklit olmadığını ve olamayacağını söylemiştik. Tamamen rastlantıyla müziğin bu kurala bir istisna uyguladığını farz edersek, bu istisna da bir uzlaşımın kaynağı olabilir. Böylelikle müzisyene onu sıradan bir şey olarak kullanma fırsatı tanır. <i>Rigoletto</i>’nun ünlü fırtına sahnesinde Verdi kendisinden önce birçok bestecinin de kullandığı bir formülü kullanmakta tereddüt etmemiştir. Kendi yaratıcılığını ona uygulamış ve geleneğin dışına çıkmadan, sıradan bir şeyden kendi şaşmaz damgasını taşıyan bütünüyle özgün bir sayfa çıkarmıştır. Kabul edersiniz ki burada Wagner’ci sistemin çok uzağındayız. O Wagner’ci sistem ki edebi açıklamalar için bitmez tükenmez bir bahane saydıkları senfonicilikte yolunu şaşırmış birçok ince düşünürün küçümsemeyle baktığı İtalyancılık aleyhine, buhurdanlık taşıyanlarca göklere çıkarılmıştır.</p>

  <p>Demek ki tehlike klişeler ödünç almakta değildir. Tehlike, klişeler üretip onlara yasa gücü atfetmekte yatar. Eskimiş bir romantizmin tezahüründen başka bir şey olmayan bir tiranlıktır bu.</p>

  <p>Romantizm ve klasisizm o kadar farklı anlamlar taşımışlardır ki gitgide daha fazla bir sözcük tartışmasına dönüşmekte olan bu bitmez tükenmez tartışmada yan tutmamı beklememelisiniz. Bu, tanımladığımız teslimiyet ve başkaldırma ilkelerinin, çok genel bir anlamda, klasikçi ile romantiğin bir sanat eseri karşısındaki tavrını kabataslak nitelendirdiği gerçeğini değiştirmez. Üstelik bu tamamen kuramsal bir ayrımdır, çünkü icadın kaynağında her zaman, teslimiyet ruhuyla hiçbir ilgisi olmayan bütün kısıtlamalardan kurtulan akıl dışı bir öğe buluruz. Bu, klasik eserlerin ancak zaptedilmiş romantizmleri sayesinde güzel olduğunu söyleyen André Gide’in çok iyi ifade ettiği bir şeydir. Bu aforizmada dikkat edilmesi gereken şey, zaptetmenin gerekliliğidir. Örneğin Çaykovski’nin eserlerine bakalım. Neden oluşmuştur bu eserler? Kaynaklarını nereden buldu bu besteci, günümüzde romantiklerin yararlandığı cephanelikten değilse eğer? Çaykovski’nin temalarının çoğu romantiktir, onu harekete geçiren dürtü de öyle. Hiç romantik olmayan şey, bunları müzik eserine dahil etme sorunu karşısındaki tavrıdır. Beğenimizi, onun cümlelerinin kuruluşundan ve güzel bir şekilde düzenlenmesinden daha fazla tatmin eden ne olabilir? Gerçekten sevdiğim birkaç Rus besteciden birini övmek için bahane aradığımı sanmayın lütfen. Onu örnek göstermemin tek nedeni, örneğin, çok çarpıcı olması; tıpkı bir başka romantiğin, çok daha önce yaşamış bir romantiğin müziği gibi. Karl Maria von Weber’i kastediyorum. Weber’in sonatlarının öylesine sıkı biçimsel bir çalgısal tavrı vardır ki arada sırada izin verdikleri birkaç <i>rubati</i>* bunlardaki zaptedici öğenin sürekli ve keskin kontrolünü gizleyemez. Bir yanda Der <i>Freischütz, Euryanthe</i> ve <i>Oberon</i>, öte yanda gevşeklikleriyle, <i>Uçan Hollandalı, Tannhäuser</i> ve <i>Lohengrin</i> birbirlerinden ne kadar farklı. Zıtlık çarpıcı. Operalarımızın afişlerinde bu ikinci gruptakilere Weber’in olağanüstü eserlerinden çok daha sık rastlamamız, ne yazık ki yalnızca şans eseri değil.</p>

  <p>__________</p>

  <p><sup>*Yorumcuya belli bir tempo özgürlüğü tanıyan bölümler.</sup></p>

  <p>Toparlarsak, eserin açık seçik düzenlenişi -billurlaşması- için önemli olan şey, sanatçının hayal gücünü harekete geçiren ve özsuyunu kabartan bütün Diyonisosçu öğelerin bizi sarhoş etmeleri için önce uygun bir biçimde zaptedilmeleri ve sonunda yasanın kontrolü altına konulmalarıdır: Apollon’dur bunu talep eden.</p>

  <p>Klasisizm ile Romantizm üzerine sonu gelmez tartışmayı daha fazla uzatmak ne zevkime uygun, ne de amacıma. Bu konudaki tavrımı açıklığa kavuşturmak için söylemem gerekeni yeterince söyledim. Ama bu konuyla yakından ilgili bir başka soruna, yani modernizm ile akademizm arasındaki karşıtlığa kısa bir süre dikkatinizi çekmezsem görevimi yarıda bırakmış olurum.<br /></p>

  <p>Her şeyden önce, bu modernizm sözcüğü ne kadar da kısır bir uydurma! Tam olarak ne anlama geliyor bu? En açık tanımıyla bu sözcük, Roma Kilisesi’nin safsata olarak mahkûm ettiği bir teolojik liberalizm biçimini belirtir. Sanatlara uygulandığında modernizm aynı şekilde mahkûm edilmeye açık mıdır? Öyle olduğunu kuvvetle sanıyorum. Modern olan, kendi zamanının temsilcisi olandır; kendi zamanıyla uyumlu ve onun kavrayışı dahilinde olandır. Bazen sanatçılar fazla modern oldukları ya da yeterince modern olmadıkları için kınanır. İnsan pekâlâ dönemleri de yeteri kadar modern olmadığı ya da fazla modern olduğu için kınayabilirdi. Geçenlerde yapılan bir kamuoyu yoklamasında, Birleşik Devletler’de her bakımdan en çok tutulan bestecinin Beethoven olduğu ortaya çıktı. Buna dayanarak Beethoven’in bütünüyle modern olduğu önemi apaçık belli. Paul Hindemith gibi bir bestecininse listede adı bile geçmediğine göre hiç de modern olmadığı söylenebilir.</p>

  <p>Modernizm terimi kendi içinde ne övgü ne de yergi ima eder, hiçbir yükümlülük de içermez. Zaafı da tamıtamına budur. Sözcük elimizden kaçar, istenen her türlü kullanımın ardına saklanır. İnsanın kendi zamanında yaşaması gerektiği elbette doğrudur. Söylemek bile gereksiz: Başka türlü nasıl olabilir ki zaten? Geçmişi yeniden yaşamak isteseydim, bu saptırılmış irademin en enerjik çabaları bile boşuna olurdu.</p>

  <p>Sonuç olarak, herkes boş terime biçim ve renk vermeye çalışarak onun esnekliğinden yararlanmıştır. Ama bir kez daha soralım, modernizm teriminden ne anlıyoruz? Eskiden bu terim hiç kullanılmazdı, hattâ bilinmezdi bile. Ne var ki seleflerimizin bizden daha aptal olduğu söylenemez. Bu terim gerçek bir keşif miydi? Öyle olmadığını gösterdik. Daha çok ahlak ve beğenide bir dekadansın belirtisi değil midir modernizm? Buna olumlu cevap vermemiz gerektiğine kuvvetle inanıyorum.</p>

  <p>Bu konuda son diyeceğim şu: Sizin de bu ifadeden benim kadar sıkıldığınız umudundayım. Kendimizi kandırmaktan vazgeçip ilk ve son kez olmak üzere, snobluğumuzu besleyen her şeye sözcüğün gerçek anlamıyla modern dediğimizi kabul etmemiz çok daha kolay olacaktır. Snobluğumuzu beslemek gerçekten bu zahmete değer mi?</p>

  <p>Modernizm terimi, anlamı daha açık olan başka bir terimle yan yana konunca daha da çirkinleşir: Akademizmden söz ediyorum.</p>

  <p>Bir eser konservatuvarda öğretilen kurallara sıkı bir şekilde bağlı kalınarak bestelenmişse ona akademik denir. Sonuçta, taklide dayanan bir okul alıştırması olarak anlaşılan akademizm, modelleri inceleyerek kendi kendilerini eğiten yeni başlayanlar için çok yararlı, hattâ vazgeçilmez bir şeydir. Bir başka sonuç da, akademizmin konservatuvar dışında yer almaması gerektiğidir. Akademizmi bir ideal haline getirenler, eğitimlerini tamamladıkları halde, cansız ve kupkuru, katı bir doğrulukta eserler verirler.</p>

  <p>Çağdaş müzik yazarları her şeyi modernizme göre, yani var olmayan bir kritere göre ölçme alışkanlığını edinmişlerdir. Bu yazarlar, onların gözünde modernizmin üç kez imbikten geçmiş özünü oluşturan aşırılıklara uymayan her şeyi, modernin zıt anlamlısı olarak gördükleri “akademik” kategorisine sokmakta geç kalmazlar. Bu eleştirmenler, uyumsuz ve karışık görünen ne varsa otomatik olarak modern diye sınıflandırırlar. Açık seçik ve iyi düzenlenmiş bulmaktan başka bir şey yapamadıkları, onlara açık kapı bırakan bir muğlaklık taşımayan şeylerse hemen akademizm tarafina gönderilir. Oysa kendimiz akademik olma tehlikesine düşmeden akademik biçimleri kullanabiliriz. Bu biçimleri ihtiyacı olduğunda ödünç almaktan çekinen insan, açıkça kendi zaafinı gözler önüne sermektedir. Kendilerini müziğin ve geleceğinin iyi birer uzmanı sayan kişilerin bu anlaşılmaz kavrayışsızlığı kaç kez dikkatimi çekmiştir! Bütün bunları daha da anlaşılmaz kılan, kendi özleriyle bağdaşmayan bir şekilde armonize edilmiş eski popüler ve dinsel melodilerin ödünç alınmasını bu aynı eleştirmenlerin doğal ve meşru saymasıdır. Saçma sapan <i>Leitmotiv</i> buluşundan hiçbir rahatsızlık duymayan bu kişiler, Bayreuth’taki Cook Acentasının düzenlediği müzik turlarıyla kandırılmaya hazırdırlar. Egzotik gamlar, anakronik çalgılar ve farklı amaçlar için yaratılmış yöntemler kullanan bir senfoninin daha ilk ölçülerini alkışlarken, kendilerine sonuna kadar inanırlar. Gerçek yüzlerinin açığa çıkacağı düşüncesinden dehşete kapılarak canlarını dişlerine takıp zavallı akademizmin peşine düşerler. Çünkü kendi gözde bestecilerinin dokunmaya çekindiği, uzun süre kullanılarak takdis edilmiş biçimler karşısında o bestecilerin duyduğu korkunun aynısını duyarlar.</p>

  <p>Ben de akademik tutumları sık sık ödünç aldığım ve bundan duyduğum zevki saklamayı düşünmediğim için, beni yola getirmek isteyen bu bayların sopasından kurtulamadım.</p>

  <p>En büyük düşmanlarım, ne yaptığımın tamamen bilincinde olduğumu her zaman kabul etme onurunu benden esirgememişlerdir. Akademik mizaç sonradan edinilemez. Mizaç sonradan kazanılan bir şey değildir. Benim akademizme uygun bir mizacım yok; bu yüzden akademik formülleri her zaman bilerek ve isteyerek kullanırım. Bunları kullanırken, folkloru kullandığımdaki kadar bilinçliyimdir. Onlar eserimin hammaddeleridir. Beni eleştirenlerin sonuna kadar götüremeyecekleri bir tutum almalarını komik buluyorum. Çünkü bir gün, ister istemez, önyargıları yüzünden benden esirgedikleri şeyi teslim etmek zorunda kalacaklar.</p>

  <p>Ne modern olduğumdan fazla akademik, ne de muhafazakâr olduğumdan fazla modernim. <i>Pulcinella</i> bunu kanıtlamaya yeter. Öyleyse bana tam ne olduğumu sorabilirsiniz. Dersimin amacının dışına çıkıp kişiliğim üzerine konuşmak istemiyorum. Kendime eserlerim hakkında bir parça konuşma iznini verdiysem, bunu yalnızca düşüncemi hem kişisel hem de somut bir örnekle açıklamak için yaptım. Sessizliğimi ve kendimi vitrine çıkarmayı reddetmemi telafi edecek başka örnekler de verebilirim. Bunlar, eleştirinin çağlar boyunca bilgilendirme işlevini nasıl yerine getirdiğini daha da açık bir biçimde gösterecektir.</p>

  <p>Alman müzik yazarı Scheibe 1737’de Bach hakkında şunları yazmıştı: “Bu büyük adam, daha sevimli olabilseydi, kompozisyonlarını çok fazla abartma ve karışıklıklarla bozmasaydı ve sanatının aşırılığıyla onların güzelliğini gizlemeseydi, bütün dünyanın hayranlığını kazanabilirdi.”</p>

  <p>Schiller’in -o anlı şanlı Schiller’in- bir suarede dinlediği Haydn’ın <i>Yaratılış</i>’ı üzerine ne yazdığını bilmek ister misiniz? “Hiçbir niteliği olmayan, karmakarışık bir şey. Haydn zeki bir sanatçı ama ilhamdan yoksun (<i>aynen böyle</i>). Bütün eser buz gibi.”</p>

  <p>Ünlü besteci Ludwig Spohr, Beethoven’in ölümünden otuz yıl sonra <i>Dokuzuncu Senfoni'</i>yi dinlemiş ve eserde her zaman söylediği şeyin, yani Beethoven’in estetik eğitiminden ve “güzellik duygusundan” yoksun olduğunun yeni bir kanıtını bulmuş. Bu da aslında fena değil ama alın size daha iyisi. Ağzınıza layık bir parça olarak, Weber’in <i>Euryanthe</i>’si üzerine şair Grillparzer’in görüşünü sona sakladık: “Tam bir düzen ve renk yoksunluğu. Berbat bir müzik, uyumun böylesine çarpıtılması, güzelin böylesine tecavüze uğraması, eski Yunanistan'ın o büyük zamanlarında yasayla cezalandırılırdı. Böyle bir müziği o polis kovuşturmalı...”</p>

  <p>Böyle örnekler, eleştirmenlerimin beceriksizliği karşısında kendimi savunma ve çabalarıma az ilgi gösterdikleri için yakınma saçmalığına kapılmaktan beni koruyor.</p>

  <p>Eleştirmenlerin haklarını tartışma konusu yapmak istemiyorum. Tersine, bu hakları çok az ve çok yakışıksız bir biçimde kullandıkları için üzülüyorum.</p>

  <p>“Eleştiri,” diyor sözlük, “edebi ürünleri ve sanat eserlerini değerlendirme sanatıdır”. Bu tanımlamayı memnuniyetle kabul ediyoruz. Öyleyse, eleştiri bir sanat olduğuna göre, kendisi de bizim eleştirilerimizden kurtulamaz. Peki ondan istediğimiz ne? Onun egemenliğindeki alana ne gibi sınırlamalar koyabiliriz? Aslında onun kendi işlevini yerine getirmekte bütünüyle özgür olmasını, yani var olan eserlerin kaynak ve amaçlarının meşruluğu üzerine anlaşılmaz sözler etmek yerine bu eserleri değerlendirmesini istiyoruz.</p>

  <p>Bir besteci, eleştirinin en azından eserini itibari değeriyle yargılama fırsatını kullanmasını bekleme hakkına sahiptir. Bestecinin kullandığı ilkenin kendisini sonsuza kadar sorgulamanın ne anlamı var? Besteciyi niçin belli bir konuyu, belli bir argümanı, belli bir sesi, belli bir çalgısal biçimi seçtiği gibi gereksiz sorularla yormanın yararı ne? Tek sözcükle kendi içinde geçerli <i>nasıl</i> sorusunu sorup başarısının ya da başarısızlığının nedenini saptamak varken, <i>niçin</i> sorusuyla ona sıkıntı vermenin ne yararı var?</p>

  <p>Açıkçası, soru sormak cevap vermekten çok daha kolaydır.Sorgulamak açıklamaktan daha kolaydır.</p>

  <p>Kendiliğindenliğiyle halkın, kendilerini resmen sanat eserlerinin yargıçlığına atayanlardan her zaman daha dürüst davrandığı inancındayım. Kariyeri boyunca çok değişik halk kitleleriyle haşır neşir olma fırsatını bulmuş birinin sözlerine inanabilirsiniz. Kendi payıma, hem besteci hem de icracı olarak ikili bir işlev yerine getirirken şöyle bir gözlemde bulundum.Halk bir müzik eserinin lehinde ya da aleyhinde önceden ne kadar az etkilenirse, tepkileri o kadar sağlıklı ve müzik sanatının gelişmesine katkıları o kadar fazla olur.</p>

  <p>Nükteli bir yazar, son oyununun başarısızlığı üzerine, halkın kesinlikle gitgide yeteneksizleştiğini söylemiş... Ben bunun tersine, yetenek yoksunlarının bazen besteciler olduğunu, halkınsa her zaman yeteneğe değilse bile (çünkü bir topluluğun yeteneğinden söz edilemez) en azından kendi haline bırakıldığında tepkilerine büyük bir değer kazandıran kendiliğindenliğe sahip olduğunu düşünüyorum. Tabii gene snobluk virüsünün bulaşmamış olması koşuluyla.</p>

  <p>Sanatçılardan sık sık şunu duyuyorum: “Snoblardan neden yakınıyorsunuz? Yeni eğilimlerin en yararlı hizmetçileridir onlar. Bunu inanarak yapmasalar da en azından snobluk kapasiteleriyle yaparlar. Onlar sizin en iyi müşterilerinizdir.” Bense şöyle cevap veriyorum: Onlar doğruya da yanlışa da aynı kolaylıkla hizmet ettikleri için kötü müşteridir, sahte müşteridir. Her davaya hizmet ederek en iyileri kirletiyorlar, çünkü onların en kötülerle karışmasına neden oluyorlar.</p>

  <p>Her şey göz önüne alındığında, dinlediği eserden hiçbir şey anlamayan sade dinleyicinin hakaretini, yapan için de alan için de hiçbir anlamı olmayan içi boş övgülere tercih ederim.</p>

  <p>Her kötülük gibi snobluk da karşıtı olan başka bir kötülüğü doğurma eğilimindedir: <i>pompierizm</i>.* Her şey söylenip yapıldıktan sonra, snobun kendisi bir tür <i>pompier</i>'den, öncü <i>pompier'</i>den başka bir şey değildir.</p>

  <p>_________</p>

  <p><sup>* Bkz. Pompier dipnotu.</sup></p>

  <p>Bu öncü <i>pompier</i>’ler Freudculuk ve Marksizm hakkında konuştukları gibi müzik hakkında da ileri geri konuşurlar. Her fırsatta psikanalizin <i>komplekslerini</i> gündeme getirirler ve günümüzde gönülsüzce de olsa -snobluk öyle gerektirdiği için- koca Aquino’lu Aziz Thomas'la bile ilgilenecek kadar ileri giderler. Her şey düşünüldüğünde, saf ve basit <i>pompier'</i>yi bu birinci türe tercih ederim. Basit <i>pompier</i> melodiden söz eder, elini yüreğinin üstüne koyup tartışılamayacak duygulanma hakkını ve coşkunun önceliğini savunur, soylu olana duyduğu ilginin kanıtlarını sergiler, yeri geldiğinde oryantal pitoresklik macerasının hakkını teslim eder, hattâ benim <i>Ateş Kuşu</i>’mu övecek kadar ileri gider. Bu ikinci tür <i>pompier</i>’yi tercih etmemin nedeninin bu son söylediğim şey olmadığını kolayca anlayabilirsiniz. Onu tercih etmemin tek nedeni, daha az tehlikeli bulmamdır. Üstelik öncü <i>pompier</i>’ler bir yıl önceki meslektaşlarını her türlü ölçünün ötesinde küçümseme hatasına düşerler. Her ikisi de hayatı boyunca <i>pompier</i> olarak kalır ama devrimci olanlar ötekilerden daha çabuk demode olur: Zaman onlar için daha büyük bir tehdit oluşturur.</p>

  <p>Gerçek bir müziksever, gerçek bir sanat hamisi gibi, bu kategorilere sığmaz ama değeri olan her otantik şey gibi bu ikisi de çok nadir bulunur. Eski kafalı <i>pompier</i>'lerin çoğunlukla burjuvazi arasından çıkması gibi, sahte hami de genellikle snoblar arasından çıkar.</p>

  <p>Söylediğim nedenlerle, burjuva beni snobdan daha az sıkar. Burjuvaya saldırmak aslında çok kolaydır dediğimde, onu korumuş olmuyorum. O saldırıları bu konunun büyük uzmanı komünistlere bırakalım. Hümanizm ve ruhun gelişmesi açısından, burjuvanın bir engel ve tehlike oluşturduğunu söylemeye gerek bile yok. Ama bu tehlike çok iyi bilindiğinden, hiçbir zaman o ölçüde açıkça ortaya konmayan snobluğun tehlikesi kadar rahatsız edici değil.<br /></p>

  <p>Sanatların gelişmesinde çok önemli bir rol oynayan hami üzerine bir iki söz etmeden bu konuyu bitiremeyiz. Zamanımızdaki katılık ve devleti anlamsız bir şekilde eşitleyici bir anonim hamiye dönüştürme eğilimindeki yaygın demagogluk, bize şu kişileri özletiyor: Johann Sebastian Bach’a yardım eden Brandenburg Margrave, Haydn’a gözkulak olan Prens Esterhazy, Wagner’i koruyan Bavyera’lı II. Louis. Sanatçı hamiliği her gün biraz daha güçsüzleşirken, kalan tek tük hamiye saygı gösterelim: Zarif katkısı için sanatçıya bir fincan çay ikram edip elinden geleni yaptığına inanan yoksul hamiden, bağış dağıtmayı cömertlik bölümü sekreteryasına havale ederek bilmeden hami durumuna gelen adsız zengine kadar hepsine saygı gösterelim.</p>
</body>
</html>
