<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">Uyanış</p>

  <p class="ilk">Sadık, o Pazar akşamüstü, perdeleri açık pencereden içeriye sızan ışığın gözünü kamaştırmasıyla uyumakta olduğu tahta kolçaklı koltukta doğruldu. Salon, karşıdaki binanın camlarla kaplı cephesinden yansıyan altın rengindeki ışıklarla garip bir biçimde aydınlanmıştı. Salonda ortalığı aldatıcı bir sabaha dönüştüren güneş, sokağın öteki tarafındaki pencerelerde batıyordu. Uzun bir yolculuktan dönmüş gibi yorgundu; önce gerindi, sonra saate baktı: Altı sıfır beş... Şaşkınlıkla silkindi. Bileğindeki kadranda az önce altıyı gördüğüne göre topu topu beş dakika kestirmiş olmalıydı ama bedeni sanki oturduğu rahatsız koltukta saatler geçirmişçesine ağrıyor, sırtı, sıkı bir dayak yemiş gibi sızlıyordu. Bu, uykuya dalmadan –sızmadan mı demeliydi– önce hayatının muhasebesini yaptığı, yazgısının değişmesi için şeytana kulluk etmeyi bile düşündüğü şaraplı saatlerin yorgunluğu olmalıydı.</p>

  <p>Uyku gençlik, uykusuzluksa yaşlılık hastalığıdır... Sadık, birinin böyle dediğini, hatta bir gün bu sözleri kullanmayı düşündüğünü hatırlıyordu. Peki, kimdi bu akıllı adam? Bir süre düşündü, sonra vazgeçti. Her zaman keskin olduğunu söylediği belleği boştu. Bir süre kımıldamadan –evi mi, mezarı mı olduğuna karar veremediği– salonu seyretti. Ortalığı kaplamış toz mezar için bile fazlaydı. Sadık, Nesrin gittiğinden beri etrafı toplamadığını, doğru dürüst temizlik yapmadığını ancak şimdi, günün sonunda salona dolan ışıkla birlikte fark ediyordu. Merakla, sanki uzun süredir uğramamış gibi bakışlarını salonda gezdirdi. Arada bir giydiği takım elbise, öğlen doktordan döndüğünde çıkardığı yerde, divanın üstündeydi. Perdeler açıktı, Suzan’ın sevdiği, Nesrin’inse nefret ettiği küçük, kenarları işlemeli yastıklar divanın üstüne gelişigüzel atılmıştı. Köşede açık bir gazete vardı.</p>

  <p>Sadık, birkaç dakikadır uykuyla uyanıklık arasında gidip geldiği koltuktan doğrulmak için kımıldayınca yere sürtünen bir şeyin çıkardığı sesle durakladı. Boynundaki ağrıyı bükerek geriye döndü. Kimse girmesin der gibi kapının eşiğine sere serpe uzanmış İri Kulak, fındık gözlerini daha da küçülten kararsız bakışlarla tembel tembel kuyruğunu sallıyor, bir yandan da başını kaldırmaya çalışıyordu. Sadık, köpeği bir süre izledikten sonra, vazgeçecek, diye düşündü. İri Kulak bir süre başını öyle, yarı yolda tuttu, sonra onu doğrular gibi iri kafasını tekrar yere bıraktı.</p>

  <p>Tembel yaratık, sahibesi bırakıp gittiğinden beri ona bakan, yemek veren, gezdiren adamın bu yorgunluğa değmeyeceğine karar vermişti. Sadık, her gün en az bir kere aklından geçirdiği düşünceyle doğruldu. Neden sokağa atmıyordu onu?</p>

  <p>Düşüncelerini bu kez de yandan yükselen hafif bir gürültü böldü. Bakışlarını yere çevirdi. Sol ayağı, Suzan’ı hastaneden getirdiği günden beri koltuğun dibinde duran küçük bavula çarpmış, üstündeki kitabı yere düşürmüştü. Bir süre İri Kulak’ın –düşen bir şey gördüğünde yaptığı gibi– yerinden kalkıp gelmesini, kitabı koklayıp, sonra da ayağıyla itmesini bekledi.</p>

  <p>Ama köpek yattığı yerden kımıldamadı. Sadık eğilip, annesinin ona on ikinci yaş gününde hediye ettiği, Nesrin’le her sevişmelerinden sonra mutlaka bir bölümünü okudukları <i>Romeo ve Jülyet</i>’i yerden aldı. Kitabın kapağı açılmıştı: Annesinin –kendini inkâr eder gibi mutlu birine yakışan canlı, işlek– el yazısıyla, neredeyse kırk beş yıl önce yazdıklarını mırıldanarak okudu: “Edebiyat bize yaşamadığımız, yaşayamadığımız ya da yaşayıp da farkına varmadığımız hayatlar hediye eder...”</p>

  <p>“Yaşayıp da farkına varmadığımız hayat!” Acaba ne demek istemişti annesi? İnsanın hayatının farkında olmaması düşünülebilir miydi? “Yaşayamadığımız hayatlar hediye eder...” Kitabı kapattı; öğüdüne uymuş, o kadar kitap okumuş ama edebiyat ona acısız bir hayat hediye etmek bir yana, acılarını keskinleştiren bir bilinç vermişti. Edebiyatın, müziğin bir tür acı sapkınlığı, acıyı kutsallaştırma olduğunu ondan iyi kim bilebilirdi? Aslında şimdi saçmaladığını daha iyi fark ediyordu. Başka, hayalini kurduğu türden bir hayatı yaşama fırsatı eline geçmiş ama o bunu Suzan’la evlenerek geri çevirmemiş miydi? Gelecek için kurduğumuz umutsuz hayaller, çoğu kez geçmişte göz ardı edip, kaçırdığımız fırsatlardır... Cümleyi tekrarladı. Cümleyi, kitaplarını, satırlarının altını çizerek okuduğu, hayran olduğu o yazara iletebilse, onun da beğeneceğine emindi.</p>

  <p>Gece, şişenin yarısında yaşanmamış hayatı şeytandan istemiş ama işte, eline sırt ağrısından başka bir şey geçmemişti. Şişe! Acaba mutfak kapısını kapatmış mıydı? İri Kulak, Nesrin gittiğinden beri ne zaman şarap içse, sanki onu engellemek ister gibi, bir fırsatını bulup, şişeyi devirerek kırıyordu.</p>

  <p>Yüzünü daha da yaşlı gösteren bir gülümsemeyle doğruldu Sadık. Tek gariplik bu nedensiz yorgunluğu değildi. Yıllardır yaşadığı bu kentten hiç ayrılmadığı halde nedense kendini uzak ülkelerden geri dönmüş gibi hissediyordu. Uyumadan önce –annesinin yazdığı önsözü okuduktan hemen sonra– düşündüklerini hatırlıyordu: Acısız, yeni bir hayat! Boşuna olduğunu bile bile o kışkırtıcı umutla ürperdi. Acaba acısız bir hayat nasıl olur? Umutsuzca güldü. Böyle şeylerin olduğu filmleri hatırlamıştı. Ve tabii rüyalar... Elindeki kitabın yirmi altıncı sayfasını açıp, Nesrin’in giderken yazdığı mektubu çıkardı: <i>“İrademizin hükmetmediği tek yaşam benzeri şey rüyadır. İşte bu nedenle en özgür olduğumuz zaman da rüyalarımızdır. Ve rüyalar tatmin olmamış isteklerimizden doğar... Keşke birlikte rüya görebilseydik...”</i></p>

  <p>Ağrılarını yatıştırmak ister gibi gerindi. Bir gün gelecek ve şu hayat denen şeyin ne olduğunu anlayabilecek, sırlarını çözebilecek miydi? Sonsuz bir yenilgi... Korkuyla ürperdi. Hayatı bu muydu? Belki de abartıyordu, korkusu yersizdi; belki de sadece bir soruydu hayat: Sürekli yeniden yaratıp oluşturduğumuz, sonra da bozup, dağıttığımız bir şey; rastlantılar ve gereklilikler silsilesi... O yazar, “hayat, mutsuz kişilerin anlamını çözmeye çalıştıkları bir bilmecedir” dememiş miydi? Hayatın kendisinin değil de, kalan zamanının önemli olduğu evreye vardığının bilincindeydi. Hayat, eğer ölümü uslandırmak değilse, insanı ölmeye razı etme çabasıdır... Evet, kabul etmesi zor da olsa, bu evreye doğru yelken açıyordu artık.</p>

  <p>Bu tür düşünceleri, birdenbire zihninde beliren cevaplayamadığı o zalim soruları aslında umutsuzluğunun beslediğinin farkındaydı. Mutsuz olmasına mutsuzdu Sadık ama zehirli, bulaşıcı bir mutsuzluk değildi onunki: Tanımını yapamadığı hayatla uzlaşmaya hazır, –hatta neşeli çocuk gülüşleriyle yatışabilen– türdendi mutsuzluğu. Zaman, becerisini de arttırmış, uysallaştırdığı acıdan mutluluk yaratmayı bile öğrenmişti. Üstelik artık acıdan başka var olduğunu, yaşadığını kanıtlayan ne kalmıştı geriye? Bir kez daha fark etti. O, evcil erdemlerin adamıydı; zaman zaman kendine acıyan, sırası geldiğinde kendini teselli etmeyi başaran biri. Hayatı boyunca cömert olmaktan, sevgisini bir mirasyedi gibi bonkörce –onu sevemeyenler de dahil– ortalığa saçmış olmaktan dolayı pişman mıydı? Kararsızdı. Sıkıntıyla derin bir soluk aldı. Takındığı tavrın saçma olduğunun farkındaydı. Yarı kurban yoktur; öğrenmesi gereken buydu. Yaşamı şiire değil, düzyazıya benzeyen, tutkusuz biri için bu o kadar da zor olmasa gerekti. Büyük hayatlar, büyük adamlar içindir; o sadece kendi sıradan hayatının kahramanıydı.</p>

  <p>Sadık, kitabı tekrar bavulun üstüne koydu ve bir duayı yarım bırakmaktan korkuyormuş gibi susup, bahçede oynayan ikizlerin seslerini dinlemek üzere pencereye doğru yürüdü. Her gün tekrarlanan o gizli sevinçle ürperiyordu. Onların sevgisini annelerinden çalacağım... Elini cebine soktu. Hayret, akşamüstleri sokağa çıktığında onlara verdiği şekerler cebinde değildi; nerede düşürmüş olabilirdi? Ne zaman hayattan bıktığını düşünse, mutlu bir hayat dilemeyi aklından geçirse, gözlerinin önünde beliriveren –altı yaşında babasıyla gittiği sirkten aşırdığını sandığı– o yaşlı palyaçonun yüzünü bulmaya çalıştı. Elli yıl... Komik adam, çoktan toprağa karışmış olmalıydı. Ya Nesrin? Her gün yenilenen umutla bir kez daha ürperdi. Öfkesi yatışırsa –ya da Suzan ölmeyi akıl ederse– geri döner miydi? Eliyle yüzünü yokladı. Acaba nasıl görünüyordu? On beş gündür yüzünü görmemişti. Bir ara bir ayna almalıyım diye düşündü. Geçen haftaki geceyi hatırladı. Utanmıyordu, sadece gerektiğinden fazla içmiş ve evdeki aynalarda gördüğü yüzünü parçalamaya kalkışmıştı.</p>

  <p>Sadık, koridorun sonundaki odadan yükselen çığlık tekrarlanınca kendinden utanarak pencereden geriye çekildi. Suzan ona boşuna hayale kapıldığını, kolay kolay ölmeyeceğini hatırlatıyordu. İri Kulak’ın yanından geçerek koridora saptı. İçi yine karamsarlıkla doluyor, geri dönüp her şeyi bırakarak kaçmamak için kendini zor tuttuğu yolculuk bir kez daha başlıyordu. Topu topu on metre yürüyecekti ama günde birkaç kez tekrarladığı bu ziyaret, her seferinde hayattan ölüme doğru yapmak zorunda kaldığı bir yolculuğu andırıyordu. İçeri girmeden önce kapının üstüne asılı tabloyu aldı, sonra kilidi açıp loş, idrar kokusunun her yanına sindiği odaya girdi.</p>

  <p>Suzan –daha doğrusu, onu andıran iskeleti– yatakta gözleri kapalı yatıyordu. Sadık, sessiz adımlarla tek kişilik karyolaya yaklaştı. Kayışlar yere düşmüştü. Bir süre alıp almamayı düşündü. Zaten bir haftadır ellerini ve ayaklarını bağlamaktan vazgeçmişti; zavallının kımıldayacak gücü kalmamıştı. Art arda gelen iki çığlığı savmak ister gibi gözlerini kapayıp, yutkundu. Lazımlığın yatağın altında olduğunu hatırlayınca kayışları almaktan vazgeçip, elinde tuttuğu çerçeveyi Suzan’ın ayakucundaki duvara astı. Canlılığı hayalete dönüşen, sadece çığlıklarıyla yaşayan birinin bu loşlukta yıldızları seyrettiğini düşünmek belki aptallıktı ama ne zaman haritayı duvara assa, Suzan susuyordu.</p>

  <p>Sallanan haritayı düzeltip yatağa utanarak göz attı. Acaba boş beyninden hiç düşünce geçiyor muydu? Sadık birden kuşkuyla irkildi. Sevda ile Selma’yı yıldızların arasında arıyor olabilir miydi? Aptalca bir tahmindi bu. Suzan’ın, herhangi bir şeyi seyretmek bir yana, gözlerini açtığından bile emin değildi. İçi acıyla burkuldu. Ondan daha şanssız birini tanıyor muydu Sadık? Tanrı, hiç ortağı olmamıştı zavallının.</p>

  <p>Sadık utancının faturasını ödemiş olarak salona geri döndü. İri Kulak ortadan kaybolmuştu. Bir şeyler atıştırmak için mutfağa gitmiş olmalı, diye düşündü, sonra pencerenin yanındaki sehpanın üstünde duran eski pikaba doğru yürüdü. Brahms’ın Keman Konçertosu... Evet, eğer tekrar başlarsa, Suzan’ın çığlıklarına eşlik etmek için uygun bir seçimdi bu. Plağı pikabın tablasına yerleştirip bakışlarını bahçeye çevirdi. Oğlanlardan iri olan küçüğünü altına almış, gıdıklıyordu. Seyrine doyum olmayan bir görüntü: Neşeli, iki sağlıklı çocuk. Sadık –Sevda ve Selda’yla geçirdiği ender neşeli anlardan birini, kentin hemen dışındaki, iki yanı çiçekli çayırlarla kaplı ırmak boyunca yaptıkları o geziyi hatırlayarak– özlemle başını salladı. Hem çocukları çok sevdiğimizi söyler, hem de onların bir an önce büyümesini isteriz... Ne aptallık! Sadık bunları düşünürken birden keman çalmak istediğini hissetti. Evet, isteğini tanımlayan en iyi sözcük, hissetmekti. Kemanını en son ne zaman eline almıştı? Hatırlamıyordu. Artık müzik yeteneğinin, babasına dönüşme isteğinden öte bir şey olmadığını ve yıllarca önce, annesinin ölümüyle söndüğünü itiraf edecek kadar yaşlanmıştı. Yine de şu ikizlere keman çalmayı öğretmek istediğini söylese anneleri nasıl karşılardı bu teklifi? Belki de kabul ederdi. Ne garip, kendi kızlarına keman çalmayı öğretmek hiç aklına gelmemişti... Çocuklarını her hatırladığında aklına gelen cennet düşüncesiyle bir kez daha irkildi. Cennet neydi, hangisiydi? İnsan yaşamının ödülü mü, yoksa yaşamı tasarlayan bir düş mü? Dostu olsaydı, tartışırdı. Nesrin onu terk edince o da sahip olduğu tek hâzineyi, anılarını dostu yapıp çıkmıştı. Başını korkuyla sallayarak derin bir soluk aldı. Anıları olmasaydı ne yapardı? Bir gün belleğimi yitirirsem, çıldırırım, diye düşündü.</p>

  <p>Kelebeği tam o sırada gördü: Siyah, lacivert, turuncu ve beyaz renklerle bezenmiş kanatlarıyla pencerenin önünde havaya asılmış öylece duruyordu... Sadık, bir süre güzelliğini sergileyen bir peri edasıyla karşısında küçük daireler çizen harika yaratığı seyretti, sonra, “yazık” diye düşündü, “yarına ölmüş olacak...” Birden –tekrarlanan bir rüya ya da anıya benzeyen– bu anı nedense hep hatırlayacağını, hiç unutmayacağını hissetti. Kelebek, istediği sözü almış, işini tamamlamış gibi yan bahçeye doğru uçup, çiçeklerin oluşturduğu renklerin içinde kayboldu. Hayat ne garipti; güzelliğinin bir gün sürmesi, onları bütün ömrümüz boyunca sevip, hayran olmamıza engel olmuyordu.</p>

  <p>Sadık, bakışlarını sağ olmanın utandıran mutluluğuyla tekrar ikizlere çevirdiğinde birine cevap verir gibi mırıldanıyordu: “Kelebeksiz bir dünya ne kadar anlamsız ve boş olur...”</p>

  <p>Mırıltısına cevap sokağın alt tarafından geldi. Tren onu çağırırcasına düdüğünü öttürüyordu. Sadık suç işlemek üzereymiş gibi irkildi. Ah, keşke bir gün o trenlerden birisine atlayıp uzaklara, hiç kimsenin gitmediği kıtalara, ülkelere gidebilseydi: Şili’ye, Alaska’ya, Kongo Irmağı’na, Godoy Fiyordu’na ve tabii okyanuslara...</p>

  <p><br /></p>

  <p style="text-align: right;"><i>Ocak 2006 - Kasım 2006</i></p>

  <p style="text-align: right;"><i>Karaburun - Ankara</i></p>
</body>
</html>
