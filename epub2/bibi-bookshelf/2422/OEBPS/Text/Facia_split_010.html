<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Facia</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik" id="calibre_toc_6">DÖRDÜNCÜ BÖLÜM</h1>

  <p class="normal">Önceki Bölümlerin Özeti:</p>

  <p class="normal">ANLATAN: Sultan 2. Abdülhamid devrinde, Japon imparatoru Meici’nin amcasının İstanbul ziyaretini iade etmek ve Türk-Japon dostluğunu kuvvetlendirmek maksadıyla gönderilen Ertuğrul savaş gemisi, hareketinden yedi ay sonra Singapur’a vardı, bir ay kadar orada kaldı. Gemi, 1890 şubatında yoluna devam ederek, güney Çin denizinde Saygon’a, Hong Kong’a uğradı. Amiral Osman Paşa kumandasındaki gemide askerî mürettebat dışında, sivil görevliler de bulunuyordu. Bunlardan şair Ali Ruhi Bey, ağır hastalandığı için, Singapur’da bir hastaneye yatırılmış, orada bırakılmıştır..</p>

  <p class="normal">(Sert deniz, dalgalar. Vardiya, kampana sesleri)</p>

  <p class="normal">OSMAN PAŞA: İstanbul’a ağabeyime mektup yazıyordum. Bir şey mi var, Süvari Bey?</p>

  <p class="normal">SÜVARİ: Hayır, Paşam! Mühim değil. Birazdan gelirim!</p>

  <p class="normal">OSMAN PAŞA: Pekâlâ! Ben de zaten bitirmek üzereyim!</p>

  <p class="normal">SÜVARİ: Acele etmeyin, Paşam!</p>

  <p class="normal">(Bir kapı kapanır.)</p>

  <p class="normal">OSMAN PAŞA: (Yazar)</p>

  <p class="normal">Sevgili kardeşim, efendim hazretleri! Şimdi gözümün önünde bulunan mektubunuzda lütfen tebrik ettiğiniz Ramazan bayramının birinci gecesiydi ki, gayet iri puruva denizlerine saplanıyorduk. Günlerce devam eden salıntılara, Bayramın üçüncü günü Nagasaki’ye girmekle nihayet verdik. Hong Kong’a girdiğimiz havanın aynı idi. Şafakla beraber kıyıları gören, ikinci bölük teğmeni müjdeyi verdi. Köprü üstüne çıkarak, Japonya’nın zümrüt renkli, lâtif manzaralı dağlarını görerek, Cenâbı Hakk’a şükürler ettim.</p>

  <p class="normal">(Gemi düdükleri, top sesleri)</p>

  <p class="normal">OSMAN PAŞA: (Yazmaya devam eder)</p>

  <p class="normal">Nagasaki’de tesadüf ettiğimiz İngiliz ve Amerikan amiralleri ve kale ile selâmlaştık. Dört gün kalıp kömür alarak, beşinci gün, iç deniz yoluyla, 390 mil mesafede Kobe limanına indik. Burası gayet lâtif ve bir kısmı Boğaziçi’ni andırır, emin bir yoldur. Akıntısı bazan yedi mile varıyorsa da, biz hafif zamanda geçtik. Üç yerinde dar geçitler vardır. Cenâbı Hakk’ın inâyetiyle, birbiri üstüne yedişer mil çiğneyerek, Kobe’ye bir karanlık gecenin saat üçünde demirledik. Kobe, Japonya’nın mühim bir vilâyetidir. Yokohama’ya 350 milimiz kalmıştı...</p>

  <p class="normal">(Demir atan geminin çapa sesleri)</p>

  <p class="normal">SÜVARİ: Bir haftadır Kobe’deyiz, Paşam! Hiçbir yerde gemi bu kadar mükemmel temizlenmemişti. Güverte, palavra, borda, arma ve filikalar en halis boyalarla boyandı. Artık Yokohama’ya gitsek!</p>

  <p class="normal">OSMAN PAŞA: Tokyo’dan aldığımız telgrafı biliyorsunuz, Süvari Bey! Saray Teşrifat Nâzırı, gelişimizi tebrik ediyor, o da Yokohama’ya ne gün geleceğimizi soruyordu. Cevap verdik ama gene de şüphelidir. Yolda puruva rüzgârlarına raslamaktan çekiniyorum. Günlerce yolumuzdan olabiliriz, belki de Kobe’ye geri dönmemiz gerekir.</p>

  <p class="normal">SÜVARİ: Fakat vakit kaybediyoruz.</p>

  <p class="normal">OSMAN PAŞA: Cenâbı Hakk’ın inâyetine sığınacağız. Pekâlâ, iki saat sonra hareket edebiliriz!</p>

  <p class="normal">(Gemi demir alır. Çapa sesleri)</p>

  <p class="normal">OSMAN PAŞA: (Mektuba devam eder)</p>

  <p class="normal">Cenâbı Hakk’ın izniyle, dediğimiz saatte Yokohama’ya vardık. İstimbotlar ile karşıladılar. Gelen zatların reisi, Japon imparatorunun amcası ile İstanbul’a gelmiş bulunan teşrifatçı idi. İlk sözü: “Muntazam bir posta vapuru da bu kadar zamanında gelebilir!” oldu. Devletim adına iftihar ettim.. Yokohama’da çok parlak ve candan bir törenle karşılandık. Türk bayrağını ilk defa gören Japonlar “Banzay” sesleriyle yeri göğü inlettiler. “Banzay”, Japoncada “Yaşa! Yaşasın!” demektir.. Yokohama’da üç gün kalacağız. Üçüncü gün şimendiferle, bir saat mesafede olan payitaht Tokyo’ya gideceğiz, kardeşim efendim!..</p>

  <p class="normal">(Tren sesleri)</p>

  <p class="normal">ANLATAN: İmparator Meici cenapları, Osman Paşa’yı Tokyo’daki sarayında, bir cuma akşamı kabul etti, sayın dinleyiciler! Kabul töreni pek parlak olmuş, İmparatorun isteği üzerine Osman Paşa, konuşmasını Türkçe yapmış, Fransızca tercümesini de yazılı olarak sunmuştu. Ertuğrul kumandanı Amiral Osman Paşa, daha sonra diğer bir salonda, İmparatoriçeye takdim edildi. Sultan Abdülhamid’in hediyeleri, İmparator’un pek hoşuna gitmişti. Paşa, maiyetiyle birlikte, o akşam yemeğe alıkonuldu. İmparator sofraya otururken göğsünde, Padişah’ın İmtiyaz Nişanı parlıyordu...</p>

  <p class="normal">(Gemide vardiya, kampana sesleri)</p>

  <p class="normal">OSMAN PAŞA: (Mektuba devam eder)</p>

  <p class="normal">Kardeşim, efendim! Mektubuma fırsat buldukça devam ediyorum: İngiliz ve Fransız amiralleri de gemilerine davet ettiler. Yarın akşam gene İngiliz amiraline davetliyim. Bu âna kadar dokuz ziyafet oldu. Subayları nöbetleşe götürdüm...</p>

  <p class="normal">(Vardiya, kampana sesleri)</p>

  <p class="normal">SÜVARİ: Sarayı, ekspozisyonu, silâhhaneyi, tüfek fabrikasını gezdik; birçok yerler gördük, Paşam!</p>

  <p class="normal">OSMAN PAŞA: Hamdolsun ve Allah nazardan saklasın, subay ve erlerimizin terbiye ve disiplinlerinin övüldüğünü duydukça göğsüm kabarıyor, Süvari Bey! Tokyo’da Rus ve Alman elçileri, defalarca beni tebrik ettiler, iftihar ettim! Bir de neye seviniyorum, biliyor musunuz? Artık bundan sonra dönüş için veda ziyaretinden başka gitmeye mecburiyetim kalmadı.</p>

  <p class="normal">(Vardiya, kampana sesleri)</p>

  <p class="normal">OSMAN PAŞA: (Mektuba devam eder)</p>

  <p class="normal">Kardeşim, efendim! Saatin üç olduğunu şimdi vardiyan bağırdı, demek ki iki saattir sana mektup yazıyorum. Hava fena; gemi güzelce baş, kıç vuruyor. Yatmak zamanı geldi. İnşallah arkasını yarın yazar, bu gece sizleri rüyamda görür de boynunuza sarılırım..</p>

  <p class="normal">(Dalga şapırtıları)</p>

  <p class="normal">Ah, kardeşim! Sabah oldu, göremedim. Gönlüm bugünkü hava gibi gamlı olduğu halde gene elime kalemi aldım..</p>

  <p class="normal">(Vardiya, kampana sesleri)</p>

  <p class="normal">SÜVARİ: Bu akşam İngiliz amiraline davetlisiniz, Osman Paşam!</p>

  <p class="normal">OSMAN PAŞA: Emin olun, artık usanmaya başladım, Süvari Bey! Ah, bir an önce yurda dönebilsek! Geleli nerdeyse bir buçuk ay doluyor, Yokohama ile Tokyo arasında trende gidip geliyoruz. İstanbul’a dönmek için emir ve para bekliyorum, hâlâ haber yok. Eylüle kalacağız diye korkuyorum.</p>

  <p class="normal">SÜVARİ: Poyrazın önüne düşersek, sıkıntımız olmaz, Paşam! Puruva rüzgârına raslarsak fena.</p>

  <p class="normal">OSMAN PAŞA: Ben de ondan çekiniyorum. Neyse, durun bakalım, bu akşam İngiliz amiralinin davetine de gidelim hele! Biliyor musunuz, biz çok mahçup düştük! Ertuğrul’da mükellef bir ziyafet de biz vermeliydik. Gel gör ki, takım yok! Bol sofra takımı olmadan nasıl verebiliriz?</p>

  <p class="normal">SÜVARİ: İstanbul’da düşünmeleri gerekirdi.</p>

  <p class="normal">OSMAN PAŞA: Hele Fransız amiraline karşı çok mahcubum. Singapur’da, Saygon’da raslaştık, seviştik, buralara kadar geldi. Ertuğrul’a her gelişinde: “Oğlum Amiral! Ben bu ihtiyarlığımla seni ziyarete geliyorum da sen benimle yemeğe gelmiyorsun!” diyerek, iki kere davet etti.</p>

  <p class="normal">SÜVARİ: Fransızlar son derece nazik, Paşam!</p>

  <p class="normal">OSMAN PAŞA: Temmuzun on dördünde resmî bayramları var. Bordamızda yatan gemileri, verecekleri ziyafetten sonra gidecekmiş. Biz de onlarla beraber hareket edebilseydik...</p>

  <p class="normal">(Vardiya, kampana sesleri)</p>

  <p class="normal">OSMAN PAŞA: (Mektup yazar)</p>

  <p class="normal">Kardeşim efendim! Bu mektubumda size güzel haberler veremeyeceğim. On beş günden beri Japonya’da kolera çıktı. Allah’ın hikmeti.. tesadüf etmediğimiz bir o kalmıştı, onunla da karşılaştık. Şimdi daha önce uğradığımız Nagasaki’de hüküm sürüyor. Yokohama ve Tokyo’da henüz bir vak’a yoksa da, bugün yarın bekleniyor. İhtiyat tedbirlerini şimdiden aldık. Hayırlısı Allah’tan! Beklediğimiz paranın gönderildiği haberi de İstanbul’dan bu gece alındı. Hareket gününü tâyin edemezsem de, inşallah iki haftaya kadar yola çıkabileceğimizi Tanrı’dan temenni ediyorum. Cümlenin sıhhat haberine pek memnun oldum. Cümleye selâmlarımızın tekrarı ile, bilhassa iki gözlerinizden öperim kardeşim! Kolera eve duyurulmamasını temenniye hâcet yoktur..</p>

  <p class="normal">(Vardiya, kampana sesleri)</p>

  <p class="normal">DOKTOR HÜSNÜ BEY: Gurbet elde bayramlar pek kederli geçti, Paşam!</p>

  <p class="normal">OSMAN PAŞA: Takdîr-i İlâhî, Doktor! Geçen kurban bayramı Süveyş’te kuma oturduk. Sonraki Ramazan bayramını Hong Kong’la Nagasaki arasında, denizde, kezâ zahmetler içinde geçirdik. Artık bu üçüncü bayram.. Yokohama’da gönlümüz rahat, kutlarız diyorduk. O da olmadı.</p>

  <p class="normal">SÜVARİ: Tecellidir, Paşam! Nasip böyle imiş! Kolera, Nagasaki’den buraya sıçramasaydı.. Gerçi Albay Hüsnü Bey, canla başla çalıştı, lâkin ne çare!</p>

  <p class="normal">DOKTOR HÜSNÜ BEY: Tabâbetin bütün imkânlarını kullandık, Süvari Bey! Gene de 37 kişi hastalığa tutuldu ve maalesef 13 kurban verdik.</p>

  <p class="normal">OSMAN PAŞA: Yokohama’dan yedi mil uzakta, karantinada olduğumuz halde.. otuz üç gün karantina.. dile kolay!</p>

  <p class="normal">DOKTOR HÜSNÜ BEY: Öyle habîs illettir ki, önlenemez, Paşam! Temaslar neticesi, doktor Yasef Efendi de az kaldı yakalanıyordu. Lâkin, Allah için o da gece gündüz çalıştı.</p>

  <p class="normal">OSMAN PAŞA: Himmeti var olsun! Mevcudumuz 609 olduğuna göre, zâyiâtımız gene de fazla sayılmaz. Buna da şükredelim, Beyler! İşin kötüsü, tam harekete hazırlandık, Kobe limanında hastalığın şiddetlendiği haberi geldi, olduğumuz yerde kaldık. Eylül ayındayız. Ne yapsak ki, Süvari Bey?</p>

  <p class="normal">SÜVARİ: Doktorlar 45 gün beklemeli.. dediler. Otuz gün doldu. Kalan on beş günü de, yelkenle ağır ağır iç denizde geçirirsek.. vâde dolar. Ne dersiniz, Doktor?</p>

  <p class="normal">DOKTOR HÜSNÜ BEY: Evet, olabilir.</p>

  <p class="normal">OSMAN PAŞA: Kobe limanına veya diğer bir limana uğramadan Hong Kong’a varabilmemiz imkânsız! Lâkin böyle, bu kadar zaman, Yokohama’da gemi içinde karantinada kalmak da bir fâcia doğrusu! Ben bile dayanamıyorum artık! Bir de askerleri düşünün!</p>

  <p class="normal">SÜVARİ: Hepsi bezdi, Osman Paşam!</p>

  <p class="normal">OSMAN PAŞA: İstanbul’a, birâdere ne yazdım, biliyor musunuz?</p>

  <p class="normal">(Mektuptan okur gibi, yankılı ses)</p>

  <p class="normal">“Bu geminin kıç kamarasında bulunmak şerefi, benden başka kime nasip olsaydı, bu âna kadar başımıza gelenler karşısında her şeyi göze alır, ya firar ya da intihar ederdi.. Fakat Allah göstermesin! Her şeye, bu âna kadar nasıl sabır ve metanetle tahammül ettimse, bundan sonrasında da gene o şekilde hareketi saâdet ve selâmet bilirim ve Cenâbı Hak’tan zerre kadar ümit kesmem...”</p>

  <p class="normal">DOKTOR HÜSNÜ BEY: Bu kolera, Japonya’ya her zaman olduğu gibi bu defa da Şanghay’dan gelmiş, Paşam! Orada, maâzallah, pek şiddetli devam ediyormuş. Karantina idaresinden öğrendim.</p>

  <p class="normal">OSMAN PAŞA: Evet, Doktor! Süvari Bey’le de görüştük: Şanghay’a uğramak akıl kârı değildir. Allah mecbur etmesin! Biz, Yokohama’dan Hong Kong’a ancak bir ayda gidebiliriz. Biz varıncaya kadar da hastalık Hong Kong’da geçmiş olur, Doktor!</p>

  <p class="normal">DOKTOR HÜSNÜ BEY: Şehirle temasta bulunmazsak.. olur, Paşam!</p>

  <p class="normal">(Vardiya, kampana sesleri)</p>

  <p class="normal">OSMAN PAŞA: Tek başıma karar vermek istemem, Yarbaylarım! Sizler süvarisiniz ve siz Binbaşı Mehmet Bey! Japonya’ya haziranda geldik, eylül ortası oldu. Açık konuşalım! Japonlar, büyük tayfun fırtınaları mevsimi olan eylül ayında seyahat doğru değildir.. derler. Geminin esaslı bir tamirden geçirilmesini tavsiye ederler. Kalalım mı, gidelim mi?</p>

  <p class="normal">SÜVARİ: Bir seneyi geçti, yurdumuzdan uzaklardayız, Osman Paşam! Bir an önce geri dönmenin yollarını aramalıyız! Mürettebat arasında hoşnutsuzluk çoğalmaya başladı. Koleradan on üç telefat vermemiz, diğer yirmi dört hastanın hâlâ kendilerine gelemeyişleri, askerin mâne-viyâtını fena halde sarstı.</p>

  <p class="normal">SÜVARİ MUAVİNİ: İstanbul’dan para geleli ve hareket emrini alalı epey oldu, Paşam! Emri daha fazla geciktiremeyiz! Süvari Bey, doğru söyler! Üç bayramı yâdelde geçirdik, dördüncüsünde de İstanbul’da olamayacağız! Asker ümitsizlik içinde. İki ay Süveyş’te kaybettik, bir ay kolera hapsi. Uzun yolda öteki gecikmelerimiz, kömürsüzlük, sür’atsizlik, hava muhalefetleri de caba! Bir an önce dönmeliyiz!</p>

  <p class="normal">BİNBAŞI MEHMET BEY: Gerçi siz âmirlerim varken bana söz düşmez, lâkin af buyurun! En büyük hatâ yahut talihsizlik, bundan on dört ay önce Süveyş kanalında oldu. Ertuğrul, iki aylık bir tamir görüp de kanaldan çıktığı vakit, Hind okyanusunda yelkenle seyir ve sefer mevsimi geçmiş bulunuyordu. Bu husus dikkate alınmadan yola devam edildi.</p>

  <p class="normal">OSMAN PAŞA: Niçin böyle söylüyorsunuz, Binbaşı Bey! Gemi, Süveyş’te hasar görünce hemen Bahriye Nezâreti’ne yazmadım mı? Ertuğrul’un bu seferi tamamlamasındaki engellerin, Allah korusun, bir felâkete sebep olabileceğini, Bahriye Nezâreti’ne uzun uzadıya arz ve izah etmedim mi? Raporu Süvari Beylerle hazırladık, müsveddesi gemi jurnalindedir. Demedim mi: “İçimizden bir heyet teşkil ediniz! Japonya’ya bir posta vapuruyla bu heyet gitsin! Padişahımızın yolladığı nişan ve hediyeleri İmparator Meici cenaplarına bu heyet takdim etsin! Sonra gene bir posta vapuruyla dönsün gelsin Ertuğrul gemisine! Yapılacak en doğru şey budur!” demedim mi? Ne oldu? Bahriye Nâzırı, ancak bu defa telâşlandı, eski kararından döner gibi oldu. Bahriye Şûrâsı’nı toplayarak, aksi karar verdirmek lüzumunu hissetti. Ama bu sefer de, kararında ısrar sırası, Yıldız sarayına geçmiş bulunuyordu. “Ertuğrul gemisi Japonya’ya selâmetle gidebilir, yola devam ediniz!” diye cevap ve emir gelmedi mi?</p>

  <p class="normal">SÜVARİ: Eh, yola devam ettik, Japonya’ya geldik netekim!</p>

  <p class="normal">SÜVARİ MUAVİNİ: Geldik.. fakat dönüş?</p>

  <p class="normal">OSMAN PAŞA: Netice itibariyle Saray’a değil, Bahriye Nezâreti’ne bağlıyız. Bahriye Nâzırı’nın emirlerini yerine getirmkle vazifeliyiz! Şimdi dönmemiz isteniyor. Kış ortasında değiliz çok şükür! Lâkin biraz daha gecikirsek kış bastırır. Ne dersiniz?</p>

  <p class="normal">SÜVARİ: Dönelim, Paşam! Askeri de düşünmemiz lâzım!</p>

  <p class="normal">OSMAN PAŞA: Büyük bir mesuliyet altındayız, emin olun! Siz rahat uyuyabiliyor musunuz? Hiç sanmam! Uykularımdan, sıhhatimden oldum.</p>

  <p class="normal">SÜVARİ MUAVİNİ: Hep öyleyiz! Dönelim. Paşam! Dönüş emri almamış olsaydık beklerdik. Fakat gemide artık kimsenin bekleyecek hali kalmadı, dönmeliyiz!</p>

  <p class="normal">OSMAN PAŞA: Kararı birlikte veriyoruz. Pekâlâ! Allah’tan niyazım, bu zahmetli yolculuğun selâmetle bitmesidir.</p>

  <p class="normal">SÜVARİ: Hepimizin niyazı ve duası budur, Paşam!</p>

  <p class="normal">(Sesler kayar, erir)</p>

  <p class="normal">ANLATAN: Şimdi burada bir parantez açıyor, Osman Paşa’nın yakın arkadaşlarından ve deniz tarihçilerimizden Süleyman Nutki Bey’in hâtıralarından bir bölüm okuyoruz, sayın dinleyiciler! Süleyman Nutki Bey, hâtıralarında şunları söylüyor:</p>

  <p class="normal">“Osman Paşa, bu seferin selâmetle biteceğinden ümitli değildi. Mecmua-i Fünûn-i Bahriye’nin ilk sayısına yazdığım makalede, bu geminin bu uzun seferi yapmaya kabiliyetli olmadığını açıkça belirtmemiş olduğuma itiraz etti. Geminin İstanbul’dan hareketinden bir gün evvel, iki köprü arasında şamandıraya bağlı gemiye gidip kendisini ziyaret ettiğim zaman, yüzündeki hüzün, benim kalbime de dehşet saldı. Gemi, ziyaretçilerle doluydu. Herkes sarılıp ağlaşıyor, pek elemli ayrılıyordu. Bu geminin Japonya’ya kadar gitmeye kabiliyetli olmadığı ve her ne kadar tamir edilmişse de, kazanlarının altına isabet eden kısmının tamir görmemesinden, bu kısmın gemiyi tehlikeye sokacağını, raporunda tafsilâtıyla yazan İngiliz Harti Bey, bu hakikati ortaya koyduğundan, geminin çarkçıbaşılığından alındı, Ada vapurlarına verildi. Bu hal Saray’a da aksederek, Mâbeyn kâtipliğinden sorulduysa da, Bahriye Nâzırı Hasan Paşa’yı kararından döndürmek mümkün olmadı..”</p>

  <p class="normal">Evet, sayın dinleyiciler! Ertuğrul Japonya’ya gelmiş, Japon imparatoruna dostluk ziyaretinde bulunmuş, uğradığı her limanda ve Japonya’da sevgi ve hayranlıkla karşılanmış, vazifesini hakkıyla yapmıştı. Artık yurda dönme vakti gelmiş, geçmişti bile. Geminin Yokohama’dan hareket tarihi, 14 eylül 1890 pazar olarak tesbit edildi..</p>

  <p class="normal">(Demir alan bir geminin çapa sesleri)</p>
</body>
</html>
