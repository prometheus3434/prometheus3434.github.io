<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Facia</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik" id="calibre_toc_3">BİRİNCİ BÖLÜM</h1>

  <p class="normal">(Eski bir kahvehane akustiği: Tavla sesleri. “Çay biir, demli olsun!”, “Nargile ver!”, “Beybaba’ya şekerli biir!” sesleri)</p>

  <p class="normal">BİNBAŞI MEHMET BEY: (Seslenir)</p>

  <p class="normal">Ali Ruhi Bey, buradayım, buyurun!</p>

  <p class="normal">ALİ RUHİ: Ben de size bakıyordum, Binbaşım!</p>

  <p class="normal">BİNBAŞI MEHMET BEY: Az önce geldim. Ne içersiniz?</p>

  <p class="normal">ALİ RUHİ: Kahvelerdeki nesneler bana göre değildir ya, neyse.. Bir çayınızı içeyim!</p>

  <p class="normal">BİNBAŞI MEHMET BEY: (Garsona)</p>

  <p class="normal">Oğlum, beyefendiye çay getir!</p>

  <p class="normal">GARSON: Emredin, Binbaşım!</p>

  <p class="normal">(Seslenir)</p>

  <p class="normal">Çay biir, demli yap!</p>

  <p class="normal">ALİ RUHİ: Kasımpaşa’ya hiç gelmişliğim yoktu, Binbaşı Bey! Fakat güzel yermiş!</p>

  <p class="normal">BİNBAŞI MEHMET BEY: Güzeldir, açıklıktır. Bahriye Nezâreti de burada olduğu için, denizciler uğrağıdır. Bu kahveye de “Tokatlı’nın kahvesi” derler.</p>

  <p class="normal">ALİ RUHİ: Hep böyle kalabalık mıdır burası?</p>

  <p class="normal">BİNBAŞI MEHMET BEY: Kalabalıktır. Sonra bu günler mühim günler.. O yüzden gelen giden daha da fazla. Malûm ya, herkes merak içinde..</p>

  <p class="normal">(Güler)</p>

  <p class="normal">Bir siz müstesna!</p>

  <p class="normal">GARSON: Çayınız, Beyim!</p>

  <p class="normal">ALİ RUHİ: Sağ ol! Ben mi merak etmiyorum? Aman, Binbaşım, ben?..</p>

  <p class="normal">BİNBAŞI MEHMET BEY: Neyse! Meraktan kurtarayım sizi! Bizimle geliyorsunuz, Üstâdım! Kabul edildi.</p>

  <p class="normal">ALİ RUHİ: Desenize, “bahtın bana bir atâsı oldu”! Eh, bahriyeliler arasında bir de şair bulunmalıydı, işte o da bulundu!</p>

  <p class="normal">BİNBAŞI MEHMET BEY: Şüphesiz, şüphesiz! Meğer Albay Osman Bey de şiirlerinizi okur, severmiş. Bahriye Nezâreti ve Saray da uygun görünce... Hâsılı, geliyorsunuz!</p>

  <p class="normal">ALİ RUHİ: “Gördüm felekte bir şeb bir dilnişin temâşâ”! Bu işe pek sevindim, var olun! Hareket ne zaman?</p>

  <p class="normal">BİNBAŞI MEHMET BEY: Bir ayı geçmez, yola çıkarız.</p>

  <p class="normal">(Deminki kahve akustiği tekrarlanır.)</p>

  <p class="normal">ANLATAN: İki kişinin konuşmasını dinlediniz, sayın dinleyiciler! Biri bir şair: Ali Ruhi Bey. Öteki: Ertuğrul gemisinin üçüncü kaptanı Binbaşı Mehmet Bey. Bir de Albay Osman adı geçti, Osman Bey de Ertuğrul gemisi kumandanı. Ertuğrul gemisi, Japonya’ya gidecek olan gemi. Olayı biraz açıklayalım: 1889 senesi mayıs ayındayız. İstanbul’da Kasımpaşa’da, Bahriye Nezâretinin çevresinde dolaşanlar.. Tokatlı’nın Kahvesi önündeki meydanlıkta, alçak yer iskemlelerinde küme küme oturanlar.. Konuşulan konu da hep aynı: Japonya’ya hangi gemi gidiyor, ne zaman gidiyor, kimler gidiyor?.. Devir, 2. Abdülhamid devri. Japon imparatoru Meici’nin amcası Türkiye’ye bir dostluk ziyaretinde bulunmuş, aradan bir yıl kadar bir zaman geçmişti. Devletler arasındaki töre, bu ziyaretin iâdesini gerektiriyordu. Saray ve Bahriye Nezâreti, bu ziyarete Ertuğrul gemisini uygun gördü, gemi komutanlığına Albay Osman Bey atandı. Gemide subay, erbaş ve er, toplam 609 denizci ve bir miktar da sivil görevli vardı. Japonya’ya gidiliyordu...</p>

  <p class="normal">(Deminki kahve akustiği tekrarlanır)</p>

  <p class="normal">ALİ RUHİ: Uzak denizler, okyanuslar.. Aden, Kolombo, Bombay, Singapur, Yokohama.. İsimlerini yeni öğrendiğim limanlar... Aliyyülâlâ, Binbaşım!</p>

  <p class="normal">BİNBAŞI MEHMET BEY: Denizi görmeden paçaları sıvamışsın, Ali Ruhi Bey! Geminin seyir defterini şimdiden mi yazmaya başladın?</p>

  <p class="normal">ALİ RUHİ: Gideceğim içime doğmuştu, ay efendim! Gemi jurnalini mâdem ben tutacağım, vazifemi hakkıyla yapabilmem için, tarih coğrafya kitapları okumam gerekmez mi?</p>

  <p class="normal">(Deminki kahve akustiği tekrarlanır)</p>

  <p class="normal">ANLATAN: Konuşmalarından anlıyorsunuz, sayın dinleyiciler! Şair Ali Ruhi Bey, Ertuğrul gemisi üçüncü kaptanı Binbaşı Mehmet Bey’in dostudur. Ancak.. kimliğini biraz daha açmamız gerekir: Şair Ali Ruhi Bey, otuz beş yaşlarında, içkiye biraz fazlaca düşkün, heyecanlı bir zattır. Üç yıl önce “Lemeat” adında bir şiir kitabı çıkarmıştı. O günlerde 24 yaşlarında olan Ahmet Rasim, hâtıralarında Ali Ruhi’yi şöyle anlatıyor:</p>

  <p class="normal">AHMET RASİM: (Sesi uzaktan, yankılı. Anlatır)</p>

  <p class="normal">Lemeat sahibi Ali Ruhi merhum, hoşsohbet, asabî idi. Yüzündeki Bağdat çıbanının enli yara izi, sakalının bir kısmını kazımış, yanağının bir kısmını da yiyip çökertmişti. Ama gene de sevimli bir yüzü vardı. Bir gün “Gülşen” dergilerinden birinde, armut biçiminde dizilmiş bir manzumeyi görünce: “Bunlar şair değil, manav!” diyerek hepimizi güldürmüştü. Bir akşam üstü, Divanyolu’ndan ağır ağır gidiyordum, arkamdan birinin koşar gibi gelmekte olduğunu sezinledim. Derken burun buruna geldik: Ali Ruhi!</p>

  <p class="normal">AHMET RASİM: (Yüksek sesle)</p>

  <p class="normal">Vay efendim, üstâdım!</p>

  <p class="normal">ALİ RUHİ: (Nefes nefese)</p>

  <p class="normal">Dinle, Ahmet Rasim! Dur, önce biraz nefes alayım! Of, of!</p>

  <p class="normal">AHMET RASİM: (Deminki gibi anlatır)</p>

  <p class="normal">Yüzü öylesine değişmişti. Üstün zekâsıyla beraber o zekâya yakışan biraz kaçıklığını bildiğim için, birdenbire çıldırdığına hükmettim. Gözleri dönmüş, çıban yerinin inatçı mukavemetine rağmen, yüzünün derileri toplanıp sakalını kaldırmış, bıyıklarına ulaştırmıştı. “Dinle!” diyerek koluma vurdu. Gözler devrildi, kollar açıldı, gür bir ses işitilmeye başladı...</p>

  <p class="normal">ALİ RUHİ: (Gür sesle şiir okur)</p>

  <p class="normal">“Cihânı yaktı o tal’atla yâr-i can olalı / Cihan bir öyle belâ görmedi cihân olalı..”</p>

  <p class="normal">AHMET RASİM: (Deminki gibi anlatır)</p>

  <p class="normal">Beyitteki bu üç “cihan” kelimesi humbara gibi patlıyor, gelen geçen bize bakıyor, biraz vehimli olanlar uzaklaşıyorlardı. Ben de uzaklaşacağım, ama kim bırakır!</p>

  <p class="normal">ALİ RUHİ: (Okur)</p>

  <p class="normal">“Anılmaz oldu esâtîr-i evvelîn-i cünûn / Cünûn-u aşk ile ben halka dâsitân olalı.. / Belâ belâ diye aşkınla durmadan gezerim..”</p>

  <p class="normal">(Sesler erir)</p>

  <p class="normal">AHMET RASİM: (Deminki gibi anlatır)</p>

  <p class="normal">Gazeli bitirdikten sonra dedi ki..</p>

  <p class="normal">ALİ RUHİ: Azizim Ahmet Rasim Bey! İşte bunu senin büyük şairin Muallim Naci dahî söyleyemez! Allaha ısmarladık, beni artık göremeyeceksin! Allaha ısmarladık..</p>

  <p class="normal">AHMET RASİM: (Deminki gibi anlatır)</p>

  <p class="normal">Ayrıldı, yine koşar gibi gidiyordu..</p>

  <p class="normal">(Deminki kahve akustiği tekrarlanır)</p>

  <p class="normal">BİNBAŞI MEHMET BEY: Gene hayal âlemine daldınız, Ali Ruhi Bey!</p>

  <p class="normal">ALİ RUHİ: (Dalgınlığından sıyrılır)</p>

  <p class="normal">Şey.. evet.. Demin Ahmet Rasim derler bir genç muharrire rasladım da.. Ona ne dedim, biliyor musunuz? “Beni bir daha göremeyeceksin!” dedim.</p>

  <p class="normal">BİNBAŞI MEHMET BEY: Gideceğinizden emindiniz şu halde! Eh, dönüşünüze kadar da, dostlarınız sizi göremeyecekler tabiî!</p>

  <p class="normal">ALİ RUHİ: O değil de, ben bu Japonya’dan geri dönemem, Binbaşım!</p>

  <p class="normal">BİNBAŞI MEHMET BEY: (Güler)</p>

  <p class="normal">Yoksa oraya mı yerleşeceksiniz, Üstâdım?</p>

  <p class="normal">ALİ RUHİ: Değil, o da değil! Şiir kitabıma “Lemeat” adını koymuş idim. Lemeat! Parıltılar yerine, alevler yangınlar demeliydim! Ah, Mehmet Bey, içimi bir bilseniz! Yangınlar içinde!</p>

  <p class="normal">BİNBAŞI MEHMET BEY: Lâkin bu uzun yolculuk size çok iyi gelecek. Tebdîl-i mekânda ferahlık vardır.</p>

  <p class="normal">ALİ RUHİ: (Şiir okur)</p>

  <p class="normal">“O kadar ezdi beni darbe-i kahrı feleğin / Dalgalar dâhi susar acze düşer yangınıma.” Evet, karar verildi, gidiyorum! Şu da var ki her karar, beni yeni bir kararsızlık girdâbına sürükler. İçimde birbirine zıt duygular.. Ah, ah!</p>

  <p class="normal">BİNBAŞI MEHMET BEY: Evet, Ali Ruhi Bey! Şey.. Unutmadan söyliyeyim: Mızıka teğmeni İsmail Efendi de bizimle geliyor. Zaten Ertuğrul’da vazifeliydi.</p>

  <p class="normal">ALİ RUHİ: Yâ? Çok iyi, çok iyi! “Bu haber dâhi güzel, ey cânım!” İsmail hassas çocuktur. Ne de olsa mûsikî-âşinâ! Üçümüz... âlâ, rânâ! Sacayak olacağız desenize!</p>

  <p class="normal">BİNBAŞI MEHMET BEY: Evet, sizinle buluşacağımızı biliyordu, o da nerdeyse gelir. Ben.. müsaadenizle, Bahriye Nezâ-reti’ne uğramak zorundayım.</p>

  <p class="normal">ALİ RUHİ: Müsaade sizin, ay efendim! İzzetle, devletle! Ben İsmail’i beklerim, gidin siz!</p>

  <p class="normal">(Deminki kahve akustiği, sesler tekrarlanır)</p>

  <p class="normal">ALİ RUHİ: Evvet, Mızıkacıbaşı, sevindin mi?</p>

  <p class="normal">TEĞMEN İSMAİL EFENDİ: Siz de gelirsiniz de sevinmez miyim, Üstâdım?</p>

  <p class="normal">ALİ RUHİ: Çayın soğuyor, neye içmezsin? Sevincinden midir? Pekii, de bakalım, sen neler çalarsın mızıkanda?</p>

  <p class="normal">TEĞMEN İSMAİL EFENDİ: (Güler)</p>

  <p class="normal">Ben?.. Marşlar çalarım. Bahriye marşları. Mahmudiye, Mecidiye, Hamidiye marşları.. Sivastopol.. askerî marşlar.. Bilmiyor musunuz?</p>

  <p class="normal">ALİ RUHİ: Matem marşları da çalar mısın?</p>

  <p class="normal">TEĞMEN İSMAİL EFENDİ: O da neden îcâbetti, Üstâdım?</p>

  <p class="normal">ALİ RUHİ: Hani şayet.. bakarsın ben.. îcâbında, mızıkan matem marşı da çalar mı?</p>

  <p class="normal">TEĞMEN İSMAİL EFENDİ: Aman Ali Ruhi Bey, sırası mıdır? Başımıza devlet kuşu kondu, bayram edelim: Japonya’ya gidiyoruz. Yaşamaktan bu kadar mı bıktınız?</p>

  <p class="normal">ALİ RUHİ: Belli olmaz, Teğmen! Olur a, beni yarı yolda bırakırsınız! Hem ben bilerek gidiyorum.</p>

  <p class="normal">TEĞMEN İSMAİL EFENDİ: Neyi bilerek?</p>

  <p class="normal">ALİ RUHİ: Dönemeyeceğimi! Yolda kalacağımı!</p>

  <p class="normal">TEĞMEN İSMAİL EFENDİ: Neden kalasınız, ay efendim?</p>

  <p class="normal">ALİ RUHİ: (Güler)</p>

  <p class="normal">Canım öyle istiyor.</p>

  <p class="normal">TEĞMEN İSMAİL EFENDİ: (...de güler)</p>

  <p class="normal">Siz isteseniz bile, biz sizi bırakır mıyız? Hem unutmayın ki, Ertuğrul fırkateyni bir savaş gemisidir. Disiplin ve itaat ister. Siz bize tâbisiniz! Yoksa limanların birinde karaya çıkıp kayıplara mı karışacaksınız?</p>

  <p class="normal">ALİ RUHİ: Aklıma eserse..</p>

  <p class="normal">TEĞMEN İSMAİL EFENDİ: Bırakmayız! Siz nerde, biz orda!</p>

  <p class="normal">ALİ RUHİ: Sen benimle gelemezsin! Erkendir. Hem ne diye gelesin? Ben bu cihâna sesimi bıraktım, sen de mızıkanla önce sesleri büyült hele! Zîrâ bâkî kalan bu kubbede..</p>

  <p class="normal">TEĞMEN İSMAİL EFENDİ: Bir hoş sedâdır.. Biliyorum, Üstâdım!</p>

  <p class="normal">ALİ RUHİ: Her şey seste, Mîrim! Sesimizi az veya çok duyurduk mu işimiz biter.</p>

  <p class="normal">“Bîgâne-i neşâtı olur bezm-i âlemin / Bir dil ki hecr-i yâr ile olsa gam âşinâ”.. Anlat, ne demek?</p>

  <p class="normal">TEĞMEN İSMAİL EFENDİ: Gönül, sevgiliye kavuşamadığı için, kederle dost olursa, bu dünyanın sevinçlerini umursamaz.</p>

  <p class="normal">ALİ RUHİ: Aferin!</p>

  <p class="normal">TEĞMEN İSMAİL EFENDİ: Lâkin bu derece âşık olduğunuzu bilmiyordum. Af buyurun, kime âşıksınız?</p>

  <p class="normal">ALİ RUHİ: Âşık! Neye âşık, kime âşık?</p>

  <p class="normal">TEĞMEN İSMAİL EFENDİ: Fakat bu benim sorduğumun cevabı olmadı.</p>

  <p class="normal">ALİ RUHİ: (Sert)</p>

  <p class="normal">Yoktur cevabı.</p>

  <p class="normal">TEĞMEN İSMAİL EFENDİ: Bugün gene cinleriniz üstünüzde.. Ne diyeyim!</p>

  <p class="normal">ALİ RUHİ: Bir şey söyleme! Sıkıldım! Bu gece sana geleceğim.. Yoksa gemide misin?</p>

  <p class="normal">TEĞMEN İSMAİL EFENDİ: Hayır, evdeyim. Bekleriz. Annem de çok sevinir.</p>

  <p class="normal">ALİ RUHİ: Ben de onun elini öpmeye geliyorum, lâkin yemeğe değil.. Geç gelirim.</p>

  <p class="normal">TEĞMEN İSMAİL EFENDİ: Peki, nasıl ve ne zaman isterseniz!</p>

  <p class="normal">ALİ RUHİ: Valdeyi dünya gözüyle bir daha göreyim, helâllaşayım onunla! Sen beni anlamazsın, ama o hatun anlar. Ne dedim Ahmet Rasim’e? “Beni artık göremeyeceksin!” dedim, ben artık..</p>

  <p class="normal">(Cümle yarıda kalır. Uzaklaşan kahve akustiği)</p>

  <p class="normal">HARTİ BEY: Derdimi kimselere anlatamadım, Binbaşı Mehmet Bey! Siz ki Ertuğrul’un üçüncü kaptanısınız ve durumu yakından biliyorsunuz! Ne dersiniz olup bitenlere?</p>

  <p class="normal">BİNBAŞI MEHMET BEY: Görüşlerinizi nasıl takdir etmem, Harti Bey! Siz yıllar yılı donanmamıza hizmet ettiniz! Soydan bir İngiliz olsanız bile, bir Türk’sünüz bizim kadar. Girit vakasında İzzettin vapurundaki cesaretiniz, kahramanlığınız denizcilik tarihimize geçmiştir.</p>

  <p class="normal">HARTİ BEY: İltifat ediyorsunuz, Binbaşı Bey! Lâkin Ertuğrul fırkateyni için verdiğim raporun âkıbetini gördünüz! Ne oldu? Bahriye Nâzırı Hasan Hüsnü Paşa’nın hışmına uğradım, Ertuğrul’dan çıkarıldım, İstanbul’da Adalar’a işleyen küçük bir vapura verildim. Ertuğrul Başçarkçısı Albay Harti, bir körfez vapurunda! Revâ-yı Hak mıdır? Suçum nedir? Ertuğrul’un bu zahmetli yolculuk için çok ciddî bir tâmirden geçmesi gerektiğini söylemek!</p>

  <p class="normal">BİNBAŞI MEHMET BEY: Lâkin, Harti Bey, Bahriye Nezâreti bir fen heyeti teşkil ettirdi, gereken kontrolleri yaptırdı.</p>

  <p class="normal">HARTİ BEY: Yaptırdı, fakat nereye kadar? Ertuğrul gemisi ahşaptır, İstanbul tersânesinde inşâ edileli 27 sene olmuştur. Evet, birkaç defa tamir için havuza girip çıktı. Lâkin kazan, Binbaşım, kazan?..</p>

  <p class="normal">BİNBAŞI MEHMET BEY: Kazan hep aynı kazan, tabiî!</p>

  <p class="normal">HARTİ BEY: Yerinden oynatılamadığı için, kazanın altı muayeneden, tamirden geçti mi? Geçmedi! Neymiş.. cıvadıra direği çürükmüş, değiştirmeliymiş! Değiştirdiler. Ya geminin kalafatı? Gemi, ekvatordan sıfır enlem derecesinde geçecek! Ekvatora vardığında, geminin bütün armozları iki pustan fazla açılır. Bu ise tehlikelidir.</p>

  <p class="normal">BİNBAŞI MEHMET BEY: Siz bir ara kazanların içine girmiştiniz, Harti Bey!</p>

  <p class="normal">HARTİ BEY: Girdim. Neye girdim? Ertuğrul’un makine kısmı otuz libre buhar kaldırır ve bu kuvvet ile, on milden on iki mile kadar seyreder. Gemi, 27 sene önce ona göre yapılmıştır. Bu kazanlarla denizde nihayet on libre buharla hareket etmek için yapılan tecrübede, kazanların birine, daha dört libre buhar toplanır toplanmaz kazan patladı. Ateşi zor söndürdük. Tamir sırasında kazanların içine girdim, tetkik ettim. Bu kazanlarla uzun yol kabil değil. Bence kabil değil.</p>

  <p class="normal">BİNBAŞI MEHMET BEY: Geminin yenisi, kaptanın eskisi.. derler!</p>

  <p class="normal">HARTİ BEY: Kaptanlara sözüm yoktur. Gerek kumandan Osman Bey, gerek her üç süvâri ve sizler.. tecrübelisiniz! Ya gemi? Hind denizlerine nasıl gider bu gemi?</p>

  <p class="normal">BİNBAŞI MEHMET BEY: Padişah hazretleri “Osmanlı imparatorluğunun Hind denizlerine ilk defa göndereceği gemi, Allah korusun, yarı yolda kalırsa dosta düşmana mahçup düşeriz!” demişler ve irâde buyurmuşlar ki: Ya münasip bir başka gemi hazırlansın, ya da Ertuğrul cidden esaslı bir şekilde tamir görsün!</p>

  <p class="normal">HARTİ BEY: Padişahı dinlediler mi? İmâlât komisyonu, Fabrikalar komisyonu, Bahriye Nâzırı’nın kuklası gibi rapor verdiler. Neymiş, Ertuğrul sefînesi, Japon ve Hind denizlerine gidebilecek derecede ve fennî şartlar dâiresinde kuvvetli imiş! Hattâ duymuşsunuzdur, Bahriye Nezâreti’nin Saraya, bu defa neler arzettiğini!</p>

  <p class="normal">BİNBAŞI MEHMET BEY: Gerekli bütün tamirlerin yapıldığı, kalafatın dahi mükemmel olduğu bildirilmiş Padişaha.</p>

  <p class="normal">HARTİ BEY: Padişah ne yapsın, bu işi ne bilsin! Bahriye Nezâreti, geminin nerede olursa olsun, su kesiminden aşağı kısmından aslâ açılmayacağına dair teminat verdi saraya. Su kesiminden yukarı bordasıyla güvertesinin çapa tahtaları, gayet kuru ve sağlamdır.. demişler. Ekvatordaki sıfır derece enlemdeki limanlarda bile sıcaktan korumak için etrafına tenteler yapılır, zaman zaman su vurulursa, hattâ uzun zaman, oralarda kalabilirmiş gemi! Yahu, buna kargalar bile güler! Ne o, kazanlar dahi, daha iki üç senelik sürekli bir sefere bile dayanacak şekilde tamir görmüş, yenilenmiş! Hangi esaslı tamir? Azizim Binbaşı, Ertuğrul’un bu Japonya seferinden yüz akıyla çıkması, ancak ve ancak, Allah’ın inâyetine, bir de kumandan ve süvari beylerin ve diğer subay ve erlerin mahâretine kalmıştır. Yoksa geminin kendisine güvenmeyiniz!</p>

  <p class="normal">BİNBAŞI MEHMET BEY: Meseleyi biraz büyütüyorsunuz galiba, Harti Bey!</p>

  <p class="normal">HARTİ BEY: Hakikati söylüyorum! Siz şimdi sanıyorsunuz ki, beni Ertuğrul’un çarkçıbaşılığından aldılar, Adalar vapuruna verdiler, onurum kırıldı da ondan böyle konuşuyorum! Aslâ! Hem benim Ertuğrul’dan çıkarılmama başka sebepler de gösterildi: Japonya’ya gidecek gemide yabancı işçi bulunması hoş karşılanmazmış! Ada vapuru da Londra’dan geldi ya, bu vapurun yeni sistem kampaunt makinesini ancak ben kullanabilirmişim.. Bahane bunlar! Bahriye Nâzırı çok mağrur bir zattır. Ne yaptı etti, Japonya’ya Ertuğrul gemisini gönderme kararından dönmedi.</p>

  <p class="normal">BİNBAŞI MEHMET BEY: Ertuğrul’da dinamo var, elektrik var, Harti Bey!</p>

  <p class="normal">HARTİ BEY: Lâkin gemi çürük, Binbaşı! Kazanlar hurda olunca elektrik neylesin? Japonya’ya elbet bir Türk savaş gemisi gidecektir, padişahımızın arzusu, irâdesidir.. ve gereklidir. Sonra, Bahriye Mektebi’ni bu yıl bitirmiş, deniz mühendisi 13 teğmenin staj görmesi için de, mükemmel bir fırsat bu! Kumandan Albay Osman Bey, büyükelçi sıfatıyla Japon imparatoru Meici cenaplarına, Padişahımızın birinci rütbeden murassâ Osmanlı nişanını ve diğer hediyelerini götürecektir, götürmelidir. Lâkin gemi, Ertuğrul gemisi?..</p>

  <p class="normal">BİNBAŞI MEHMET BEY: Şu da var ki, Bahriye Nâzırı, geminin seyahat kabiliyetinden emin olmasaydı, gemi kumandanlığına damadını tâyin eder miydi, Harti Bey?</p>

  <p class="normal">HARTİ BEY: Gemi kumandanına itirazım yok, a Binbaşım! Osman Bey’in tecrübeli bir denizci olduğunu, süvari beylerin, kaptanların, çarkçıların ehil kimseler olduğunu elbette biliyorum. Lâkin gene de.. gene de içim rahat değildir.</p>

  <p class="normal">(Uğultular, vapur düdükleri)</p>

  <p class="normal">ANLATAN: Bütün bu konuşmalar üzerinden iki ay geçmiş geçmemişti ki, rûmî tarihle 2 temmuz 1305 (mîlâdî tarihle: 15 temmuz 1889) pazar günü, Ertuğrul fırkateyni hareket etti. Unkapanı ve Galata köprüleri arasındaki şamandıraya bağlanarak cephanesini almış, saat on buçukta Galata köprüsünden çıkmıştı. Kız kulesi önlerine geldi, bütün alay sancaklarını çekmişti. Askerler serenlere, küpeşte ve çarmıhlara çimariva etmiş durumda “Padişahım, çok yaşa!” diye bağırdılar. Ve geminin bandosu, Ahırkapı açıklarına kadar muhtelif marşlar çaldı...</p>

  <p class="normal">(Vapur düdükleri. Eski bir marştan bir parça)</p>
</body>
</html>
