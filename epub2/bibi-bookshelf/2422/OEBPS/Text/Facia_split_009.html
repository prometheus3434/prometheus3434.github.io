<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Facia</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik" id="calibre_toc_5">ÜÇÜNCÜ BÖLÜM</h1>

  <p class="normal">Önceki Bölümlerin Özeti:</p>

  <p class="normal">ANLATAN: Sultan 2. Abdülhamid devrinde Japonya’ya bir dostluk ziyaretinde bulunmak, Padişahın nişan ve hediyelerini Japon hükümdarı Majeste Meici’ye sunmak üzere, temmuz 1889 başlarında yola çıkan Ertuğrul savaş gemisi, birçok limanlara uğradıktan sonra Singapur’a gelmiştir (1980 ocak ayı). Albay Osman Bey’in kumandasındaki gemide 609 subay, erbaş ve er, ayrıca sivil bazı görevliler vardır. Şair Ali Ruhi Bey de, gemi jurnalini yazmak göreviyle bu yolculuğa katılanlar arasındadır.</p>

  <p class="normal">ALİ RUHİ: (Ateşli hastadır, sayıklar)</p>

  <p class="normal">Singapur.. Çökmüş dam.. Singapur..</p>

  <p class="normal">ALBAY OSMAN BEY: Ali Ruhi Bey, şairim efendim, nasılsınız? Bakın, biz geldik. Ben Albay Osman..</p>

  <p class="normal">ALİ RUHİ: Siz misiniz.. Hoş geldiniz, Albayım!</p>

  <p class="normal">ALBAY OSMAN BEY: Doktor Hüsnü Bey de yanımda.</p>

  <p class="normal">ALİ RUHİ: Birden.. fark edemedim.. Bağışlayın.. çok halsizim!</p>

  <p class="normal">DOKTOR HÜSNÜ BEY: Kolombo’dan sonra zaten pek iyi değildiniz, Ali Ruhi Bey! Singapur yolculuğu sizi büsbütün sarstı. Gemide ne de olsa lâyıkıyla bakamazdık. Hastaneye yatırmamız sizi sevdiğimizdendir.</p>

  <p class="normal">ALİ RUHİ: Berhudar olun! Lâkin.. söylemiyorlar.. Ne biçim hastalıktır bu?</p>

  <p class="normal">DOKTOR HÜSNÜ BEY: Kat’î teşhis henüz konamadı, Ali Ruhi Bey! Daha demin, buraya gelmeden, kumandan beyle de gittik, size bakan Fransız doktorla görüştük. Benim kanaatimce de, geçici bir zafiyet.. ve sinirleriniz çok harap. Fakat merak etmeyin!</p>

  <p class="normal">ALBAY OSMAN BEY: Kolay mı, devamlı deniz yolculuğu, şairim efendim! Siz alışık değilsiniz! Altı ayı geçti, denizlerdeyiz! İklim değişikliği vesâire.. Sonra biraz da sizde kabahat! Singapur çok hoşunuza mı gitti nedir..</p>

  <p class="normal">ALİ RUHİ: Evet.. içki demek istersiniz! Lâkin ben evvelce dayanıklı idim!</p>

  <p class="normal">ALBAY OSMAN BEY: Ama işte gene de.. Fakat üzülmeyin! Kendinizi çabuk toplarsınız!</p>

  <p class="normal">ALİ RUHİ: Doktor! Siz beni.. gemiden çıkarıp.. bu yabancı hastaneye yatırdığınıza göre.. yoksa.. bir salgına mı yakalandım?</p>

  <p class="normal">DOKTOR HÜSNÜ BEY: Aman, Ali Ruhi Bey, Allah korusun! Öyle olsaydı söylerdik. Gemide iki doktoruz. Kolağası Yasef Efendi ve ben.. Albay Hüsnü! Hani tecrübesiz kimseler olsaydık, anlayamadık derdik! Şahsen size istediğiniz teminatı verebilirim: Ne tifo, ne kolera! Olmayacak şeyleri yormayın kendinize! İşte bakın.. Konsolos Sakaf Bey de geldiler.</p>

  <p class="normal">SAKAF BEY: Merhaba Efendim!.. Nasılsınız, Ali Ruhi Bey?</p>

  <p class="normal">ALİ RUHİ: Çok halsizim, Beyefendi, çok!..</p>

  <p class="normal">SAKAF BEY: Bense bugün iyi gördüm sizi! Niçin mâneviyâtınız bu kadar bozuk, anlıyamıyorum! Ne dersiniz, Doktor?</p>

  <p class="normal">DOKTOR HÜSNÜ BEY: Demin ben de söyledim. “Doktor olarak bana itimat edin!” dedim.</p>

  <p class="normal">SAKAF BEY: Af buyurun, Osman Beyefendi, telâştan geciktim, tebrik ederim! Hak Taâlâ daha büyük rütbelere nâil eylesin, Efendim! Çok sevindim!</p>

  <p class="normal">ALBAY OSMAN BEY: Teşekkür ederim, sağ olun, Konsolos Bey!</p>

  <p class="normal">ALİ RUHİ: Nedir.. anlayamadım.. bana da söyleyin!</p>

  <p class="normal">SAKAF BEY: Haberiniz yok henüz, Ali Ruhi Bey! Albay Osman Beyefendi amiralliğe terfi ettiler. Terfi emri İstanbul’dan bu sabah geldi.</p>

  <p class="normal">ALİ RUHİ: (Sevinmiş)</p>

  <p class="normal">Yaa.. öyle mi? Mübarek olsun, Osman Beyim! Şey.. alışkanlık işte.. Osman Paşam diyecektim.</p>

  <p class="normal">ALBAY OSMAN BEY: Sağ ol, şairim efendim! Mevki ve mansıp ârızî şeylerdir ya, işte ümmîd edilir, tamah edilir. Cenâbı Hak sana da tez günde sıhhat ve şifa ihsan eylesin!</p>

  <p class="normal">ALİ RUHİ: Bundan sonra bana şifa yoktur, Osman Paşam! İçimde bir his.. Bâkî’nin beyti düşmüyor dilimden: “Âlâyiş-i dünyadan el çekmeye niyyet var / Yakında adem derler bir şehre azîmet var”</p>

  <p class="normal">ALBAY OSMAN BEY: Aman, Ali Ruhi Beyim! Lillâh aşkına, kuruntuya kapılmayın, ne olur! Her türlü sıhhî tedbir alınmıştır.</p>

  <p class="normal">DOKTOR HÜSNÜ BEY: Osman Paşa, buradaki Fransız amiraliyle de görüştü. Amiral dahi hastane ile temas halindedir, sizinle o da meşgul olacak.</p>

  <p class="normal">ALİ RUHİ: “El çek ilâcımdan tabip!” .. Doktorlar boşuna zahmet eder. “Tedbîrini terk eyle / Takdîr Hüdâ’nındır”..</p>

  <p class="normal">ALBAY OSMAN BEY: Öyledir, âmennâ! Fakat o, sıhhat için değildir, Ali Ruhi Bey! Aksi halde tıb ilmi ilerlemezdi.</p>

  <p class="normal">ALİ RUHİ: Denizi olsun görebilseydim!.. Ertuğrul gemisini uzaktan olsun görebilseydim.. Vatanımdan parçadır.</p>

  <p class="normal">ALBAY OSMAN BEY: Hastanenin en rahat, en ferah odası size tahsis edildi, lâkin isterseniz başhekimden bir diğer odaya alınmanızı da rica edebiliriz.</p>

  <p class="normal">ALİ RUHİ: Hayır, Osman Paşam! İyi burası! Gürültüden ürker oldum. “Âşinâ-yı gurbetim ben / Hem de uzlet-âşinâ”..</p>

  <p class="normal">ALBAY OSMAN BEY: Yeni şiirleriniz de vardır her halde, şairim efendim! Dinlemek isterdik! Mâlûmunuz, Doktor Bey de hayrandır size. Lâkin..</p>

  <p class="normal">SAKAF BEY: Bombay’da çıkan ingilizce bir gazetedeki yazıyı gördünüz mü, Paşam? Gazeteyi bugün aldım. Gerçi ingilizce de biliyorsunuz, fakat tercümesini de yaptım.</p>

  <p class="normal">DOKTOR HÜSNÜ BEY: Okuyabilir miyiz, Sakaf Bey?</p>

  <p class="normal">SAKAF BEY: Rica ederim, zaten gazeteyi de size takdim için getirmiştim. Buyurun!</p>

  <p class="normal">DOKTOR HÜSNÜ BEY: (Okur)</p>

  <p class="normal">Ertuğrul fırkateyninin Bombay limanında kaldığı günler esnasında.. karaya çıkan mürettebâtın kıyafetleri.. herkesin takdir nazarlarını çekti.. Bombaylılar, büyük bir merakla gidip gemiyi gezdiler.. Gidenler, gemide büyük bir nezaketle karşılandılar.. Gemide hiçbir taraf gizli tutulmamış.. ve ziyaretçilere pek büyük kolaylıklar sağlanmıştır.. Gemideki bahriye bandosu, zaman zaman güzel parçalar çalmaktaydı.. Gemicilerin gerek Ertuğrul’da.. gerek şehirde.. kuvvetli bünyeleri, temiz üniformaları, kırmızı fesleri.. pek ziyade dikkati çekiyordu.. Gloster alayı kumandanları ve subayları.. Ertuğrul subaylarıyla, Türkiye’nin Bombay başkonsolosu Kadri Efendi’yi Kalaba mevkiinde yemeğe davet ettiler.. İngiliz subayları, davetli Türk meslektaşlarını kemâl-i nezâketle karşıladılar..</p>

  <p class="normal">ALBAY OSMAN BEY: Yoruldunuzsa ben devam edeyim, Hüsnü Bey!</p>

  <p class="normal">DOKTOR HÜSNÜ BEY: Hayır, Paşam! Az kaldı.</p>

  <p class="normal">(Okur:)</p>

  <p class="normal">İngilizler ve Türkler yan yana.. ve aynı maksat için harbettiklerinden.. bu ziyafette her iki taraf arasında.. samimî hisler teâtî edildi.. Ziyafet, saat ikiye kadar devam etti.. Davetliler ayrılırken İngiliz alayı mızıkası, Türk marşını çaldı..</p>

  <p class="normal">SAKAF BEY: Bir de “Bombay Kaasıt” gazetesinde bir yazı var. Bu gazete de Bombay’da çıkar, fakat Gucerat diliyledir. O yazı daha da hayranlık dolu.</p>

  <p class="normal">ALBAY OSMAN BEY: Müsaadenizle onu da ben okuyayım!</p>

  <p class="normal">SAKAF BEY: Buyurun, Paşam!</p>

  <p class="normal">ALBAY OSMAN BEY: Şairim efendim, yormuyoruz ya sizi? Gazetelerde bizim için çıkan yazıları okuyorduk.</p>

  <p class="normal">ALİ RUHİ: Çok sevinçliyim, çok.. Lütfen!</p>

  <p class="normal">ALBAY OSMAN BEY: (Okur)</p>

  <p class="normal">Türkiyenin Ertuğrul isimli bir harb gemisi, yirmi ekim tarihinde limanımıza gelmiştir.. Bombay’a çıkan denizciler, temiz kıyafetleri ve kibar hareketleriyle, derhal herkesin alâkasını çekmişlerdir.. Cuma günü namaz kılmak üzere gemiden pek çok kimse, câmie gelmişlerdir.. Bombay halkının, bilhassa müslümanların, Ertuğrul’u gezmek için gösterdikleri arzu pek şiddetlidir.. Ziyaret günleri halk, gemiye âdeta hücum etmiş bir haldeydi..</p>

  <p class="normal">ALİ RUHİ: Evet.. öyle olmuştu.. çok şaşırmıştım.</p>

  <p class="normal">ALBAY OSMAN BEY: Yaa, değil mi, Ali Ruhi Bey! Ne kadar sevinmiştik, yazının devamında açıklamalar da var.</p>

  <p class="normal">(Okur:)</p>

  <p class="normal">Geçen cumartesi günü.. gazetemizin müdürü, gemiye bizzat gittiğinde.. geminin etrafı ile merdivenlerini kalabalıktan görülmez bir halde bulmuştu..</p>

  <p class="normal">ALİ RUHİ: (Heyecanlanmış)</p>

  <p class="normal">O günü tekrar yaşıyor gibiyim. Evet, çok kalabalıktı.. Merdivenlerden çıkamayanlar, sarkan halatlara asılmışlar, gemiye bu şekilde girmeye çalışmışlardı. Çok korkmuştum: Elleri halattan bir kurtulsa.. düşer, ölürlerdi.</p>

  <p class="normal">DOKTOR HÜSNÜ BEY: Hepimiz heyecanlanmıştık. Tıpkı Ali Ruhi Bey’in söylediği gibiydi.. Yazı bitti mi, Paşam?</p>

  <p class="normal">ALBAY OSMAN BEY: Az daha var.</p>

  <p class="normal">(Okur:)</p>

  <p class="normal">Ertuğrul’u ziyarete gelenlerin çoğu müslümanlardı, fakat aralarında ateşperestlerle, putperestlere de raslanıyordu. Çok nazik Türk gemicileri, İngiliz gemicileri kıyafetinde idiler, fakat hareketlerinde onlardan daha üstün oldukları göze çarpıyordu.. Bazı subaylar İngilizce de biliyorlardı.. Yazı bitti! Biraz mübalağalı bulmadınız mı?</p>

  <p class="normal">DOKTOR HÜSNÜ BEY: Aman, Paşam! Gerçeğin ta kendisi! Hem, kim olduğunu bile bilmediğimiz gazetecinin ne mecburiyeti var hakikati değiştirmeye?</p>

  <p class="normal">ALİ RUHİ: Satır satır hepsi doğru, Osman Paşam! Ertuğrul subay ve erleriyle ne kadar iftihar etseniz azdır. Allah cümlesini vatana, millete bağışlasın!</p>

  <p class="normal">ALBAY OSMAN BEY: Gazeteler bizde kalabilir mi, Sakaf Bey?</p>

  <p class="normal">SAKAF BEY: Elbette, Paşam! Zaten size getirdim.</p>

  <p class="normal">ALBAY OSMAN BEY: Teşekkür ederim.. Evet, nasıl desem.. yeni şiirleriniz vardır demiştim, şairim efendim! Dinlemek isterdik.. Lâkin.. maalesef biz bu zevkten bir müddet mahrum kalacağız. Zîrâ.. nasıl söylesem.. çok üzgünüz, Ali Ruhi Bey! Geminin Singapur’da daha fazla beklememesi için, İstanbul’dan emir aldık. Yarın Saygon’a hareket ediyoruz.</p>

  <p class="normal">ALİ RUHİ: (Çok üzgün)</p>

  <p class="normal">Beni Singapur’da bırakarak.. Yâdelde tek ü tenhâ..</p>

  <p class="normal">DOKTOR HÜSNÜ BEY: Konsolosumuz Sakaf Bey dostumuz, sizi yalnız bırakmayacak, Üstâdım!</p>

  <p class="normal">SAKAF BEY: Tabiî, şüphe mi var? Yola çıkacak kadar toparlanın, sizi posta vapuruyla Yokohama’ya bizzat ben götürürüm. Siz Yokohama’da en az iki üç ay kalırsınız, değil mi Paşam?</p>

  <p class="normal">ALBAY OSMAN BEY: Evet evet!</p>

  <p class="normal">(Sessizlik)</p>

  <p class="normal">Daldı, uyudu. Zavallı şair! Ne dersiniz, Doktor?</p>

  <p class="normal">DOKTOR HÜSNÜ BEY: Çok ateşi var. Allah’tan ümit kesilmez, Paşam!</p>

  <p class="normal">ALİ RUHİ: (Sayıklar)</p>

  <p class="normal">Singapur.. çökmüş dam..</p>

  <p class="normal">(Yavaş konuşurlar:)</p>

  <p class="normal">SAKAF BEY: Çökmüş dam.. diyor. Ne demek istiyor acaba?</p>

  <p class="normal">ALBAY OSMAN BEY: Beş altı sene önceki, babasının ânî ölümünü hatırlıyor her halde. Babası, Kayseri mutasarrıfı Veyis Paşa idi. Elli yıl devlete hizmet etmiş, çok dürüst bir adam.. Kayseri’de mutasarrıf iken bir gün hâkimin ziyaretine gitmiş. Otururlarken mahkemenin damı çökmüş. Enkaz altında, hemen orada can vermiş Veyis Paşa.</p>

  <p class="normal">DOKTOR HÜSNÜ BEY: Çökmüş dam.. Ali Ruhi Bey, babasının ölümünü unutamıyor. Hastalığı tifo falan değil. Belki çok şiddetli bir zatürree. Lâkin bünye mukavemeti çok az. İçkiye çok düşkündü.. Zaman zaman nöbet gelir.</p>

  <p class="normal">SAKAF BEY: Alnında boncuk boncuk ter..</p>

  <p class="normal">DOKTOR HÜSNÜ BEY: O mühim değil. Mühim ve ciddî olan.. bünyesi dayanır mı, dayanmaz mı..</p>

  <p class="normal">(Kısa bir sessizlik)</p>

  <p class="normal">ALİ RUHİ: (Sayıklar, uyanır)</p>

  <p class="normal">Singapur.. nerdeyim?.. Siz gitmediniz mi , Sakaf Bey?.. Osman Paşa.. Doktor Albay Hüsnü Bey..</p>

  <p class="normal">SAKAF BEY: Onlar gittiler, Üstâdım! Sizi uyandırmak istemediler, özür dilediler. Hemen İngiliz amiraliyle buluşmaları icab etti.</p>

  <p class="normal">ALİ RUHİ: Yarın mı hareket ediyorlar?</p>

  <p class="normal">SAKAF BEY: Evet! Saygon’a!</p>

  <p class="normal">ALİ RUHİ: Buralara gelmişken.. Saygon’u da görmek isterdim.</p>

  <p class="normal">SAKAF BEY: İyileşin, ben sizi götüreceğim!</p>

  <p class="normal">ALİ RUHİ: İyileşmek.. İnşallah! Singapur çok hoşuma gitmişti, hastanede yatmak fena!</p>

  <p class="normal">SAKAF BEY: Hastane olmasaydı gemide iyileşmeniz zordu, Ali Ruhi Bey! Doktor Hüsnü Bey yoksa bırakmazdı sizi!</p>

  <p class="normal">ALİ RUHİ: Singapur da bırakmayacak.. “O kadar ezdi beni darbe-i kahrı feleğin”! Ah, bu sancı! Kastamonulu Latîfî Efendi’yi bilir misiniz?</p>

  <p class="normal">SAKAF BEY: Hayır!</p>

  <p class="normal">ALİ RUHİ: Ediptir, şairdir. Mısır’dan Yemen’e gidiyordu. Bindiği gemi yolda fırtınadan battı, boğularak öldü.. Dünyada yerimi bulamadım, mekânım denizler olsaydı! Singapur’da öleceğime, Latîfî Efendi gibi, denizlerde... Ah, ah, bilemeyiz ki, karada mı denizde mi daha iyi..</p>

  <p class="normal">SAKAF BEY: Canım efendim, gençsiniz, bırakın ölüm sözünü!</p>

  <p class="normal">ALİ RUHİ: Adım Ali Ruhi.. Bağdatlı Ruhî de bir kalender hayatı yaşamıştı. İçini kavuran susuzluğu bir yerlerde dindirememişti. Beni İstanbul’lardan Singapur’a çeken.. korkuydu. Babamın ölümüyle ölmek korkusu. İstanbul’da kalsaydım başıma bir tavan çöker, bir taş düşer, içki beni ansızın yere serebilirdi. İstanbul’dan onun için kaçtım. Açık deniz.. Ama şimdi.. işte gene dört duvar arasındayım.. karada.. Singapur’da bir hastanede.. Uyumak istiyorum.. hiç uyanmamak!</p>

  <p class="normal">SAKAF BEY: Uyuyun, Üstâdım! Nerdeyse akşam vizitesi başlar.. ben de gideyim, yarın gene gelirim.</p>

  <p class="normal">ALİ RUHİ: Geminin mızıka teğmeni İsmail Efendi’yi de görmek istiyorum.. Son defa görmek..</p>

  <p class="normal">SAKAF BEY: Hayhay! Hemen bulurum. Ertuğrul ancak yarın akşam hareket eder. İsmail Efendi daha gelir nasıl olsa! Fakat bilhassa bulur, söylerim.</p>

  <p class="normal">ALİ RUHİ: Son defa!</p>

  <p class="normal">SAKAF BEY: Fakat neden son defa? Kuzum, bırakın böyle lafları, canım efendim!</p>

  <p class="normal">ALİ RUHİ: Güle güle, Sakaf Bey! Hatırdan çıkarmayın beni! Çok teşekür ederim..</p>

  <p class="normal">(Bir süre bir sessizlik)</p>

  <p class="normal">BİNBAŞI MEHMET BEY: Biz geldik, Ali Ruhi Bey!</p>

  <p class="normal">ALİ RUHİ: (Hasta, halsiz)</p>

  <p class="normal">Buyurun, buyurun!</p>

  <p class="normal">SAKAF BEY: Teğmen İsmail Efendi’yi istemiştiniz, Binbaşı Mehmet Bey de geldiler!</p>

  <p class="normal">ALİ RUHİ: Berhudar olsunlar! Gurbet elde beni yalnız bırakmadınız, hepinize ne kadar minnettar olsam..</p>

  <p class="normal">TEĞMEN İSMAİL EFENDİ: O nasıl söz, Üstâdım! Bize kalsa her saat yanınızda oluruz. Lâkin.. vazife.. mâlûm!</p>

  <p class="normal">ALİ RUHİ: Gemi Saygon’a bugün hareket ediyor, değil mi, Binbaşım?</p>

  <p class="normal">BİNBAŞI MEHMET BEY: Evet, Üstâdım! Bir emriniz mi var?</p>

  <p class="normal">ALİ RUHİ: Sizden veya İsmail Efendi’den bir ricam olacak. İstanbul’a döndüğünüzde muharrir Ahmet Rasim Bey’i bulunuz!</p>

  <p class="normal">BİNBAŞI MEHMET BEY: Aman şairim! Ahmet Rasim Bey’i siz kendiniz görürsünüz, bize ne hâcet!</p>

  <p class="normal">ALİ RUHİ: Benim İstanbul’a döneceğim şüphelidir. “Âlem bir aceb gülşen idi, gitti sefâsı / San eşk ile âh oldu onun âb u havâsı”..</p>

  <p class="normal">TEĞMEN İSMAİL EFENDİ: Dünyanın daha nice sefâlarını süreceksiniz, birlikte süreceğiz, Ali Ruhi Bey! Gözyaşından, âh ü vâhtan, kuzum, söz etmeyiniz!</p>

  <p class="normal">ALİ RUHİ: Ölüm meleğini görür, ter içinde uyanırım. “Bakıyor mu diye dilhaste-i hicran gözüme / Bakıyor can alıcı gözleri yan yan gözüme”..</p>

  <p class="normal">SAKAF BEY: Şiirlerinizi sizin ağzınızdan duymak, bahtiyarlıktır bizim için. Lâkin.. bu şiirleri müsbet mânâda tefsir edelim, Ali Ruhi Bey!</p>

  <p class="normal">ALİ RUHİ: Pekâlâ.. siz nasıl isterseniz! Muharrir Ahmet Rasim Bey’e deyiniz ki.. Ali Ruhi, size “Beni bir daha göremeyeceksiniz!” demiş.. sözünde durdu.. Onu artık bir daha göremeyeceksiniz!.. Böyle deyin, Binbaşım!</p>

  <p class="normal">BİNBAŞI MEHMET BEY: (Şaka etmek ister)</p>

  <p class="normal">Hani belki Japonya’yı çok sever, orada kalırsınız. Yokohama’ya yahut Tokyo’ya yerleşirsiniz.. olur a! O zaman başka! Söylerim. Ancak.. siz güzelim İstanbul’dan uzakta yaşayamazsınız, Ali Ruhi Bey!</p>

  <p class="normal">ALİ RUHİ: Evet.. İstanbul! Ben sekiz on sene önce temelli yerleşmek için, pederden izin alıp Mekke’ye gitmiştim. Lâkin Hac zamanına kadar bile duramadım, İstanbul’a döndüm.. İstanbul! İsterim amma bu halimde İstanbul’a dönemem!</p>

  <p class="normal">TEĞMEN İSMAİL EFENDİ: Sizi biz götüreceğiz, Ali Ruhi Bey! Ne Singapur’da, ne Japonya’da bırakmayız sizi.</p>

  <p class="normal">ALİ RUHİ: Keşki bırakmasanız.. keşki.. “Ruhî, sorarsa hâlimizi gurbet elde yâr / Yâd-ı vatanla şimdi gazelhân-ı gurbetiz”..</p>

  <p class="normal">BİNBAŞI MEHMET BEY: Bugün bize şiir ziyafeti çekiyorsunuz, Üstâdım! Vaktimiz olsa da bütün şiirlerinizi dinleyebilsek! Lâkin.. biz artık..</p>

  <p class="normal">ALİ RUHİ: Evet, gidin! Japonya’ya da sizinle gelmeyi ne kadar isterdim! Evet evet.. iyileşeyim hele.. konsolos bey, inşallah..</p>

  <p class="normal">SAKAF BEY: Tabiî, tabiî! Götüreceğim! Nasıl olsa, Ertuğrul gemisi birkaç ay Yokohama’da kalacak.</p>

  <p class="normal">ALİ RUHİ: Takdîrde varsa olur! Lâkin.. siz her ihtimale karşı, şu paketi yanınıza alın, Binbaşım! Ahmet Rasim Bey’e verirsiniz! İçinde son yazdığım şiirler var. Hani.. ola ki.. ben dönemezsem.. Ahmet Rasim Bey bastırır. Başka neyim var ki? Hayaller.. şiirler.. Yolunuz açık olsun!</p>

  <p class="normal">(Sesler erir. Eski bir marş parçası veya savaş gemisi düdükleri)</p>

  <p class="normal">ANLATAN: Ve Ertuğrul gemisi, şair Ali Ruhi Bey’i Singapur’da hastanede bırakarak yoluna devam etti. Kış mevsimi sona eriyordu ya, gemi alabildiğine yalpalıyor, güvertede yürümek kabil olmuyordu. Kaptan köprüsünde subaylar, konuşarak, hayal kurarak vakit geçirmekteydiler:</p>

  <p class="normal">ALBAY OSMAN BEY: İstanbul’u hatırlıyor musunuz, Süvari Bey?</p>

  <p class="normal">SÜVARİ: O kadar uzakta kaldı ki, hayal meyal, Paşam! Singapur’u bile unuttum. Yalnız daha sonra Saygon’a müsâit bir havada girdiğimizi hatırlıyorum. Üç gün babafingoları kullanmıştık, fakat sonra.. Bakın, sonrasını da unutmuşum!</p>

  <p class="normal">ALBAY OSMAN BEY: Hong Kong’a seksen mil yaklaşmıştık, gece yarısı birdenbire bindiren o poyraz.. hiç unutulur mu?</p>

  <p class="normal">SÜVARİ: Evet, Paşam. Evet.. kıyıyı görünceye kadar on üç saat neler çektik! Yağmur, sis, bora!.. Hattâ ne adasıydı o? Hong Kong’a otuz mil kala.. Adayı görene hediye vâdetmiştiniz!</p>

  <p class="normal">ALBAY OSMAN BEY: Beş mil kala, Fenerli Mehmet Bey “Gördüm efendim!” diye bağırdı, derken biz de gördük.</p>

  <p class="normal">SÜVARİ: “Hong Kong’a sağ salim demirlersek, istediğin bir şeyi almak borcum olsun!” dediniz. Sekstant istedi. Gemici aklı işte! Denizci aleti istedi.</p>

  <p class="normal">ALBAY OSMAN BEY: Ne güldük, ne güldük! Lâkin vazifesine düşkünlüğünü de takdir etmedik değil! Birader, insan hem onu ister, hem de husûsî bir şey.</p>

  <p class="normal">SÜVARİ: Telâştan akıl edemedi, Paşam!</p>

  <p class="normal">ALBAY OSMAN BEY: Hong Kong’da İngilizlerden gördüğümüz saygı da unutulmaz, Süvari Bey! Valiyi ziyarete çıktığım gün, kaleden atılan o toplar..</p>

  <p class="normal">SÜVARİ: Bandonun çaldığı Türk marşı.. Selâma duran İngiliz askerleri.. Evet, İstanbul’u unuttuk belki ya, Çin donanmasını unutmadık.</p>

  <p class="normal">ALBAY OSMAN BEY: Sekiz zırhlıydı, Saygon’da raslamıştık. Hong Kong’da gene karşımıza çıktılar, karşıladılar bizi. Subayları, erleri..</p>

  <p class="normal">SÜVARİ: Formoza kanalını geçinceye kadar havalar güzel gitmişti, fakat deniz gene bozuyor, Paşam!</p>

  <p class="normal">ALBAY OSMAN BEY: Hayırlısıyla Nagasaki’yi bir bulsak, gerisi kolaydır, Süvari Bey!</p>

  <p class="normal">(Vardiya, kampana sesleri, sert deniz hışırtıları)</p>
</body>
</html>
