<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Facia</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik" id="calibre_toc_4">İKİNCİ BÖLÜM</h1>

  <p class="normal">Dünkü Bölümün Özeti:</p>

  <p class="normal">ANLATAN: Sultan 2. Abdülhamid devri. Japon imparatoru Meici’nin amcası İstanbul’a gelmiş, Padişah’ı ziyaret etmişti. Gerek bu ziyareti iade, gerekse Türk-Japon dostluğunu güçlendirme maksadıyla, 1889 temmuzunda Albay Osman Bey kumandasında, Ertuğrul savaş gemisinin Japonya’ya gönderilmesine karar verildi. Subay, erbaş ve er, toplam olarak 609 denizci dışında, siviller de vardı gemide. Bunlardan biri de şair Ali Ruhi Beydi.</p>

  <p class="normal">(Vardiya, kampana sesleri yahut vapur düdüğü)</p>

  <p class="normal">ALİ RUHİ: Kâtipliğimden memnun musunuz, Albayım?</p>

  <p class="normal">ALBAY OSMAN BEY: Şairliğiniz kadar mükemmeldir, Ali Ruhi Bey! Gemi seyir defterini çok güzel tutuyorsunuz!</p>

  <p class="normal">(Hafif güler, takılır)</p>

  <p class="normal">Yalnız.. bahriyeliler arasında yüzme bilmeyen bir sivil.. işte bu gariptir! Allah saklasın, denize düşecek olsanız veya bir kazâ vukûunda..</p>

  <p class="normal">ALİ RUHİ: Üçüncü kaptan bey de bana bu yolda takılır. Lâkin lâzım mıdır? Öyle! Yüzme bilmem! Lâkin can derdinde miyim? Arap atasözünü hatırlarsınız: İzâ câel kazâ dâkel fezâ!</p>

  <p class="normal">ALBAY OSMAN BEY: Doğrudur, kazâ gelecek oldu mu dünya daralır, kaçacak kurtulacak yer kalmaz. Fakat gene de tedbir gerek.</p>

  <p class="normal">ALİ RUHİ: Yâni önce yüzme mi öğreneydim, hey koca levend! “Can yandı nâr-ı aşkına yansın beden dahi / Âteşperest-i aşka gerekmez kefen dahi”.. Ben aşk âteşine taparım, kefen neyimedir? Denizlerde kefen istemez.</p>

  <p class="normal">ALBAY OSMAN BEY: Size takılırım ki, şiirler okuyasınız, Üstadım! Yoksa eserlerinizden bizleri mahrum etmektesiniz!</p>

  <p class="normal">ALİ RUHİ: Aman, Osman Bey’im, istediğiniz şiir olsun! Bıktırıncaya kadar okurum.</p>

  <p class="normal">ALBAY OSMAN BEY: Bilir misiniz ki, Japon imparatoru dahi şair imiş! Hattâ bendenizde İngilizce tercümeleri vardır ki, pek nefistir.</p>

  <p class="normal">ALİ RUHİ: Ne İngilizce bilirim, ne Fransızca, maalesef!</p>

  <p class="normal">ALBAY OSMAN BEY: Pek sevdiğim bir tanesini tercüme etmiştim. İşte bakın!</p>

  <p class="normal">ALİ RUHİ: (Okur)</p>

  <p class="normal">Yanına oturduğum mangalın / Küle gömülüydü közleri. / Birden buz kestim hatırlayınca / Yağan karlar altına gömülmüşleri.. Hey Osman Bey’im, meğer sen dahi şair imişsin! Tercümesi böyle olursa.. Lâkin aruz değildir, vezni kafiyesi tam değildir.</p>

  <p class="normal">ALBAY OSMAN BEY: Aman, Ali Ruhi Bey! Gerçi Japon şiirinde aruz yokmuş, olsa bile nerde bende o kabiliyet!</p>

  <p class="normal">ALİ RUHİ: Gene de pek güzel, hazâ şiir! İmparator cenapları kaç yaşlarındadır?</p>

  <p class="normal">ALBAY OSMAN BEY: Kırk yedi. Yirmi yıldır hükümdar.</p>

  <p class="normal">ALİ RUHİ: Tokyo’da imparator hazretlerine beni de takdim edersiniz değil mi?</p>

  <p class="normal">ALBAY OSMAN BEY: Ah, hele bir Tokyo’ya varalım, Ali Ruhi Bey! Bu gibi teferruatı düşünmek için vakit erkendir, çok erken...</p>

  <p class="normal">(Vardiya, kampana sesleri. Dalga hışırtıları)</p>

  <p class="normal">ANLATAN: Ertuğrul gemisinden İstanbul’a ilk haber, Süveyş kanalından geldi, sayın dinleyiciler! Bir kazâ haberiydi bu:</p>

  <p class="normal">ALBAY OSMAN BEY: Telgrafı şöyle yazıverin, Başkâtip Bey! Bahriye Nezâret-i Celîlesine. Ertuğrul fırkateyni Süveyş kanalından geçmekte iken, kuma oturarak, kanal idaresinin yardımıyla sâlimen kurtulmuş ise de... kılavuz tarafından gösterilen lüzum üzerine.. sahile bağlanmakta iken.. rüzgâr ve akıntının şiddetiyle aykırılayıp.. kıçı, sâ-hili bulmasıyla.. dümen bodoslaması kırılıp denize düşmüş.. birçok aramadan sonra, bodoslama bulunarak gemiye alınmış.. Süveyş limanında havuza çekilerek tamir edilmesi lüzumu.... Yazdınız değil mi? Telgraf derhal çekilsin!</p>

  <p class="normal">(Vardiya, kampana sesleri)</p>

  <p class="normal">ANLATAN: Gereken tamir, gemiyi iki ay yolundan etmişti. Ertuğrul gemisi 11 eylülde kanaldan çıktı, Kızıldeniz’i geçti, ekim başlarında Aden’e, on gün sonra da Bombay’a uğrayarak, Seylan adasındaki Kolombo limanına geldi (kasım 1889). Gemideki topçu subaylarından Yüzbaşı Celâl Bey, İstanbul’a Bahriye gazetesine gönderdiği bir mektupta Kolombo’da gördüklerini şöyle anlatıyordu:</p>

  <p class="normal">YÜZBAŞI CELAL BEY: (Anlatır)</p>

  <p class="normal">Bombay’dan hareketle Serendib, öteki adıyla Seylan adasında Kolombo’ya doğru yol verildi. Sahile yakın gittiğimizden, ufkumuzda Hindistan yarımadası görülüyordu. Şair Ali Ruhi Bey, dürbünü elimden aldı..</p>

  <p class="normal">ALİ RUHİ: Müsaadenizle biraz da ben bakayım, Yüzbaşı Bey! Oo, tevekkeli seyretmekten bıkmıyorsunuz! Sahil baştan başa ağaçlık.. bizim bilmediğimiz çok güzel ağaçlar.. İlerde bir de fener görülüyor. Ne feneri acaba?</p>

  <p class="normal">YÜZBAŞI CELAL BEY: (Anlatır)</p>

  <p class="normal">Bazı kere hava kararıp yağmur yağacak gibi olur idi. Nihayet bir gûnâ fırtınaya tesadüf edilmeksizin, Bombay’dan hareketimizin beşinci günü, Kolombo’ya sağ salim vâsıl olduk. Gece yarısına tesadüf ettiğinden, mendirekten içeriye girilmedi...</p>

  <p class="normal">(Vardiya, kampana sesleri)</p>

  <p class="normal">ALİ RUHİ: Siz bu gece hiç uyumadınız mı, Yüzbaşım?</p>

  <p class="normal">YÜZBAŞI CELAL BEY: Uyudum, fakat çok erken kalktım, Ali Ruhi Bey!</p>

  <p class="normal">ALİ RUHİ: Limana girmek için neden sabahı bekledik?</p>

  <p class="normal">YÜZBAŞI CELAL BEY: Liman girişi pek dardır, vapurlar gece kolaylıkla giremez. Bakın, limanın önü okyanusa açık ve yarımay şeklinde.</p>

  <p class="normal">ALİ RUHİ: Lâkin rıhtım pek muhkem görünüyor.</p>

  <p class="normal">YÜZBAŞI CELAL BEY: İngilizler yapmışlar. Fener kulesi de çok sağlam.</p>

  <p class="normal">ALİ RUHİ: Şimdi ne yapacağız?</p>

  <p class="normal">YÜZBAŞI CELAL BEY: Birazdan fahrî konsolosumuz gelecek. Subaylar şehre çıkacağız, tabiî siz de beraber..</p>

  <p class="normal">(Atlı araba tekerlek sesleri)</p>

  <p class="normal">YÜZBAŞI CELAL BEY: (Anlatır)</p>

  <p class="normal">O gün cuma idi. Kolombo şehrinin yerlilerinden olan Türk fahrî konsolosunun hazırlattığı arabalara üçer kişi binerek, çarşıdan ve bahçeler arasından geçerek, konsolosun evine vardık. Gayet güzel bir köşktü. Kahvaltı edildi, tekrar arabalara binilip câmii şerîfe gidildi..</p>

  <p class="normal">(Uğultular. “Ehlen ve sehlen!”, “Merhaba!” sesleri)</p>

  <p class="normal">TEĞMEN İSMAİL EFENDİ: Kalabalıkta az kaldı sizi, bulamıyordum, şairim efendim!</p>

  <p class="normal">ALİ RUHİ: Câmii nasıl buldunuz, İsmail Efendi?</p>

  <p class="normal">TEĞMEN İSMAİL EFENDİ: Beraber geldik ya câmie!</p>

  <p class="normal">ALİ RUHİ: Onu demiyorum, yani bizim İstanbul câmilerinden farklı değil mi?</p>

  <p class="normal">TEĞMEN İSMAİL EFENDİ: Ha evet! Bizimkilere benzerse de minberleri ve minareleri yüksek değil. Sonra.. minarelerin şerefeleri yok. Minberler ancak üç basamak. Hatibin elinde bir asâ ve başında bir tül. Bizimkilere benzemiyor.</p>

  <p class="normal">YÜZBAŞI CELAL BEY: Beni en çok müslümanların bizlere gösterdikleri yakınlık duygulandırdı. İskeleden çıkar çıkmaz etrafımızı nasıl sardılar!</p>

  <p class="normal">ALİ RUHİ: Câmiden çıkınca da ellerimize sarıldılar, hattâ en yaşlıları ellerimizi öpmek ve yüzlerine sürmek istediler, Yüzbaşım!</p>

  <p class="normal">YÜZBAŞI CELAL BEY: Bu sevgileri karşısında içime bir hüzün doldu, gözlerim yaşardı, Ali Ruhi Bey!</p>

  <p class="normal">(Atlı araba tekerlek sesleri)</p>

  <p class="normal">YÜZBAŞI CELAL BEY: Dünkü cuma günü Kolombo’yu iyi gezemedik, Şairim! Bugün siz, ben ve mızıka teğmeni İsmail Efendi, üçümüz, husûsî gezelim!</p>

  <p class="normal">ALİ RUHİ: Bu çok daha münasip, Yüzbaşım!</p>

  <p class="normal">(At kişnemeleri, araba tekerlek sesleri)</p>

  <p class="normal">YÜZBAŞI CELAL BEY: (Anlatır)</p>

  <p class="normal">Kolombo şehrinin iskelesi ahşaptı, üzeri kapalıydı, oturup dinlenmek için kanapeleri vardı, iskelenin dışında şose bir yol uzanıyordu, yolun kenarlarında kira arabaları vardı. Arabaların yanında şehri gezmek isteyenlerin emirlerini bekleyen rehberler...</p>

  <p class="normal">REHBER: Ben türkçe de bilirim, efendiler! Arzu ederseniz beni tutunuz!</p>

  <p class="normal">YÜZBAŞI CELAL BEY: Gençsin, lâkin güzel konuşuyorsun, nerde öğrendin türkçeyi?</p>

  <p class="normal">REHBER: Buradaki müslümanlardan öğrendim, Yüzbaşı Bey!</p>

  <p class="normal">YÜZBAŞI CELAL BEY: Araba ücretleri pahalı mıdır?</p>

  <p class="normal">REHBER: Bir saat için bir rubiye’dir, Türk parasıyla aşağı yukarı sekiz kuruş. Ancak.. saatten saate fark eder.</p>

  <p class="normal">TEĞMEN İSMAİL EFENDİ: Nasıl?</p>

  <p class="normal">REHBER: İkinci saat için altı, üçüncü saat için dört ve sonraki saatler için hep dört kuruş ilâve edilir.</p>

  <p class="normal">YÜZBAŞI CELAL BEY: Pekâlâ, bizi sen gezdir, lâkin üç kişiyiz!</p>

  <p class="normal">REHBER: Ben arabacının yanına, öne otururum, Yüzbaşım!</p>

  <p class="normal">YÜZBAŞI CELAL BEY: Güzel! İsmin neydi?</p>

  <p class="normal">REHBER: Muzaffer, Yüzbaşım!</p>

  <p class="normal">(At kişnemeleri, araba tekerlek sesleri)</p>

  <p class="normal">YÜZBAŞI CELAL BEY: İskele civarındaki binalar Avrupa usûlü.</p>

  <p class="normal">REHBER: Evet efendim, çarşı da böyledir. Lâkin evler, az sonra göreceksiniz, daha basit, yani tek katlıdır, fakat hepsi muntazamdır.</p>

  <p class="normal">ALİ RUHİ: Yolun iki tarafında.. bu ağaçlar ne ağacı böyle?</p>

  <p class="normal">REHBER: Bir kısmı muz, bir kısmı hindistan cevizidir.</p>

  <p class="normal">TEĞMEN İSMAİL EFENDİ: Yollar dümdüz. Bir ucu ufukta kayboluyor. Fakat kıyafetler acayip!</p>

  <p class="normal">REHBER: Müslümanların kıyafetleri bir peştemal ve cekettir.</p>

  <p class="normal">TEĞMEN İSMAİL EFENDİ: Başlarındaki külâh, mevlevi sikkelerine benziyor. İpekten galiba.</p>

  <p class="normal">REHBER: İpektir.</p>

  <p class="normal">YÜZBAŞI CELAL BEY: Lâkin ayakları çıplak.</p>

  <p class="normal">REHBER: Pek azı kundura giyer, Yüzbaşı Bey!</p>

  <p class="normal">ALİ RUHİ: Ağızlarında bir şey çiğniyorlar, nedir o?</p>

  <p class="normal">REHBER: Gerek Bombay’daki, gerek buradaki müslümanlar çiğner. Bir taze yaprak içinde bir çekirdektir, ağızları kıpkırmızı olur. Hazım içindir.</p>

  <p class="normal">YÜZBAŞI CELAL BEY: Kolombo’da tramvay yok galiba?</p>

  <p class="normal">REHBER: Yoktur. Şimendifer vardır, adanın her yerine işler.</p>

  <p class="normal">(At, araba sesleri)</p>

  <p class="normal">ALİ RUHİ: Hazreti Âdem’in Cennet’ten çıkınca geldiği Serendib adası bu ada, öyle değil mi, Muzaffer Efendi?</p>

  <p class="normal">REHBER: Evet, Beyim! Serendib adası bizim bu Seylan adasıdır. Hazreti Âdem tepesi buradadır, lâkin hem çok uzak, hem de çıkılması çok zordur. Arabayla gidemeyiz.</p>

  <p class="normal">TEĞMEN İSMAİL EFENDİ: Tepede Hazreti Âdem’den ne kalmış acaba?</p>

  <p class="normal">REHBER: Ayak izleri var.. derler. Binlerce yıldan beri Hazreti Âdem’in ayak izi durur mu bilmem ya, o tepede mücevher ve yakut çıkar. Lâkin buradaki inanca göre, Hazreti Âdem’in ayağının boyu bir buçuk, iki; eni de yarım metre imiş. Meraklıysanız şuradaki mağazadan alabiliriz.</p>

  <p class="normal">YÜZBAŞI CELAL BEY: Ne alıyoruz?</p>

  <p class="normal">REHBER: (Güler)</p>

  <p class="normal">Âdem Aleyhisselâm’ın ayağını, Yüzbaşım!</p>

  <p class="normal">(At kişner, araba durur)</p>

  <p class="normal">YÜZBAŞI CELAL BEY: (Anlatır)</p>

  <p class="normal">Girdiğimiz mağaza, bir Hindli’nin mağazasıydı. Hindli, üzerinde sarı çamurla çizilmiş büyük bir ayak kalıbı olan bir bez çıkardı. Hazreti Âdem’in ayak kalıbını aldık..</p>

  <p class="normal">(At kişner, araba tekerlek sesleri)</p>

  <p class="normal">TEĞMEN İSMAİL EFENDİ: Kaplumbağa kemiğinden sigaralık da çok güzel! Fakat gözüm, kedigözlerinde kaldı.</p>

  <p class="normal">ALİ RUHİ: Evet, fındık büyüklüğünde kıymetli taşlar.. Lâkin, İsmail, az para değil ki! Üç bin lira istediler.</p>

  <p class="normal">TEĞMEN İSMAİL EFENDİ: O yüzden alamadım ya, Üstâdım!</p>

  <p class="normal">YÜZBAŞI CELAL BEY: Fil dişinden birkaç parça şey aldım, o kadarı bana yeter. Kirpi dikeninden yapılmış çekmeceler de güzeldi, fakat taşınması zor. Alacaktım, vazgeçtim!</p>

  <p class="normal">(At, araba tekerlek sesleri)</p>

  <p class="normal">REHBER: Seylan adası verimlidir, lâkin halk sebze yetiştirmez. Koyun yok gibidir, tavuk vardır. Ananas diye bir meyva yetişir ki hem çok lezzetlidir, hem de çok bol. Muhakkak alınız!</p>

  <p class="normal">(At, araba tekerlek sesleri)</p>

  <p class="normal">YÜZBAŞI CELAL BEY: (Anlatır)</p>

  <p class="normal">Bu Seylan adasının her tarafından, geldiğimizi işiten müslüman ahâli, şimendifer ile, gemimizi ve Türk bayrağını ve biz Türkleri görmek için geldiler. Hürmette kusur etmedik. Gemimizin her tarafı gösterildi, pek memnun oldular. Kalabalık öyle idi ki, bir gün içinde gemimize gelen ziyaretçilerin sayısı yirmi bin raddesinde tahmin edilir. Ertuğrul’un bordası kayıklar ile dolu idi. Konsolos, bizi iki kere ziyafete davet etti. Sofra alafranga idi, pek süslü ve yemekleri lezzetli idi.. Kolombo şehrinde beş gün kadar kaldıktan sonra Singapur’a hareket ettik. Giderken Hazreti Âdem tepesi denilen dağı uzaktan gördük. Pek ziyâde yüksek bir dağdır..</p>

  <p class="normal">(Dalga sesleri)</p>

  <p class="normal">TEĞMEN İSMAİL EFENDİ: Dalgalara dalmış, ne düşünüyorsunuz, Ali Ruhi Bey?</p>

  <p class="normal">ALİ RUHİ: Evliya Çelebi’nin deniz seferlerini!</p>

  <p class="normal">TEĞMEN İSMAİL EFENDİ: O zamanlar böyle savaş gemileri yoktu. Şimdi elektrik bile var.</p>

  <p class="normal">ALİ RUHİ: O kadırgalar, o kalyonlar, o çektiriler de güzelmiş!</p>

  <p class="normal">TEĞMEN İSMAİL EFENDİ: Geçmişte kalan şeyler güzelleşir, şairim efendim! Kim bilir o devirlerin insanları ne çok zahmet çektiler, denizle ne çok çekiştiler.</p>

  <p class="normal">ALİ RUHİ: Asıl çekişme içimizdedir, hey Teğmen! Sudayızdır, karada olmak isteriz, karadayken suyu özleriz!</p>

  <p class="normal">TEĞMEN İSMAİL EFENDİ: Gene on gündür hiç kara ve kıyı görmediniz de toprağı, ağaçları mı özlediniz?</p>

  <p class="normal">ALİ RUHİ: Neyin içinde isem aksine hasret duyarım. Singapur’a yaklaştıkça sıkıntım da artıyor. Acayip bir sıkıntı. Şimdi Bengal körfezinde miyiz?</p>

  <p class="normal">TEĞMEN İSMAİL EFENDİ: Körfez bitmek üzere. Açıktan geçiyoruz. Sumatra adasına yaklaşıyoruz...</p>

  <p class="normal">(Gök gürler)</p>

  <p class="normal">ALİ RUHİ: Hava berbat! Gemi çok yalpalıyor.</p>

  <p class="normal">TEĞMEN İSMAİL EFENDİ: Yalpa yirmi dereceye kadarmış, fakat korkulacak bir şey yok. Bakın, küçük küçük adalar.. Kolombo’da dürbün almıştınız, nerede?</p>

  <p class="normal">ALİ RUHİ: Kamaramda.</p>

  <p class="normal">TEĞMEN İSMAİL EFENDİ: Buyurun benimkini!</p>

  <p class="normal">ALİ RUHİ: Cidden güzel! Ağaçlar adalar, deniz ortasında çiçekli saksılar gibi. Fakat hava çok bulutlu; görmüyorum da uyduruyor muyum yoksa?</p>

  <p class="normal">TEĞMEN İSMAİL EFENDİ: Hayır hayır! Fener bile apaçık görülüyor ilerde. Bu Singapur limanı yarımay şeklinde imiş. Bir tarafı ve karşısı küçük adalarla çevrili olduğundan bütün gemiler güzelce barınırmış. Bir tarafı dar olup güney Çin denizine uzanırmış..</p>

  <p class="normal">ALİ RUHİ: Yahu, mızıka teğmeni misin, yoksa uzak yol kaptanı mı? Neler de biliyorsun, İsmail!..</p>

  <p class="normal">(Yağmur)</p>

  <p class="normal">ANLATAN: Ocak 1890 başlarıydı, Ertuğrul gemisi Singapur’a vardı..</p>

  <p class="normal">YÜZBAŞI CELAL BEY: (Anlatır)</p>

  <p class="normal">Nihayet kılavuz gelerek Singapur limanına girdik. Şanlı bayrağımızı bilen müslümanlar gemimizin bordasına biriktiler.. Birkaç gün sonra bazı ahbaplarla beraber sahile çıktım...</p>

  <p class="normal">ALİ RUHİ: Üç yol var, Yüzbaşı Celâl Bey! İkisi kıyıdan, biri çarşıdan geçiyor.</p>

  <p class="normal">TEĞMEN İSMAİL EFENDİ: Bakın, ilerde ne güzel bir asma köprü, bir de fıskıye.</p>

  <p class="normal">YÜZBAŞI CELAL BEY: Singapur’da arabaya falan binmeyelim, Beyler! Yayan dolaşalım!</p>

  <p class="normal">ALİ RUHİ: Köprüde yayalar için, arabalar için iki ayrı yol.</p>

  <p class="normal">TEĞMEN İSMAİL EFENDİ: Fıskıye birkaç katlı. Çocuk heykelleriyle süslü. Sular çocukların ağızlarından akıyor.</p>

  <p class="normal">ALİ RUHİ: “Görelim âbıhayat aktığın ejderhâdan!” Hey koca Nedim! Sâdâbat çeşmelerinde sular, ejderha şeklinde lülelerden akarmış. Singapur’da çocuk ağızlarından akıyor.</p>

  <p class="normal">TEĞMEN İSMAİL EFENDİ: Bakın, tramvay! Sağdaki yoldan gidelim! Bu şose bizim Büyükdere piyasasına benziyor. Bir yanı deniz, bir yanı büyük binalar!</p>

  <p class="normal">(Tramvay çan sesleri)</p>

  <p class="normal">YÜZBAŞI CELAL BEY: Lâkin bu tramvay bizim İstanbul’daki gibi hayvanla işlemiyor. Önünde bir lokomotif, ardında bir vagon.</p>

  <p class="normal">ALİ RUHİ: Oturacak koltuklar arka arkaya değil.. karşılıklı iki uzun sıra.</p>

  <p class="normal">TEĞMEN İSMAİL EFENDİ: Binelim mi, Yüzbaşım?</p>

  <p class="normal">YÜZBAŞI CELAL BEY: Hele biraz daha dolaşalım! Demin öğrendim, bu tramvay, nereye gidersen git, iki sent imiş. Bizim para ile onbeş para!</p>

  <p class="normal">ALİ RUHİ: Sudan ucuz.</p>

  <p class="normal">TEĞMEN İSMAİL EFENDİ: Ne güzel çimenlikler!</p>

  <p class="normal">YÜZBAŞI CELAL BEY: Karşılarında otel, altında gazino. Bu gazino tam size göre, Ali Ruhi Bey!</p>

  <p class="normal">ALİ RUHİ: Niçin ay efendim?</p>

  <p class="normal">YÜZBAŞI CELAL BEY: İstediğiniz içkiyi bulabilirsiniz!</p>

  <p class="normal">ALİ RUHİ: Mükellef yerlerde işim ne, Mîrim? Siz bana bizim Balıkpazarı meyhanelerine benzer, alelâde bir yer gösteriniz!</p>

  <p class="normal">YÜZBAŞI CELAL BEY: Onu da buluruz! Önce kıraliçe bahçesine ve müzeye gidelim!</p>

  <p class="normal">TEĞMEN İSMAİL EFENDİ: Yerlerini de biliyorsunuz galiba, Yüzbaşım!</p>

  <p class="normal">YÜZBAŞI CELAL BEY: Kumandan Osman Bey’de İngilizce bir kitap var. Gemide onu okudum, ordan biliyorum. Yürüyün, yürüyün!..</p>

  <p class="normal">(Vardiya, kampana sesleri)</p>

  <p class="normal">ANLATAN: Ertuğrul gemisi, Singapur’da yirmi gün kaldı. Subaylar, erler, parti parti, şehri dolaştılar, hayvanat, nebatat bahçelerini, müzeleri gezdiler...</p>

  <p class="normal">YÜZBAŞI CELAL BEY: (Anlatır)</p>

  <p class="normal">Singapur’da Mehmet Sakaf isminde bir seyyid vardır ki, pek âlicenap bir zattır. Kendi adına husûsî yaptırmış olduğu camisi olup bitişiğinde kendi evi vardır. Husûsî surette bütün subayları dört beş defalar ziyafete davet ederek hakkımızda pek büyük iltifat ve ikramlarda bulundu. Parsîlerden, türkçe de bilir bir doktor ile konuşup çok şeyler öğrendim:</p>

  <p class="normal">PARSÎ DOKTOR: Bu Singapur’daki Hindûlar, ineği ve öküzü kutsal sayarlar. Hayvanın tezek ve idrarı dahî kutsaldır. Bâtıl inançları vardır.</p>

  <p class="normal">YÜZBAŞI CELAL BEY: Ne gibi, Doktor?</p>

  <p class="normal">PARSÎ DOKTOR: İneğin idrarını ölüm halinde hastaya içirirler. İneği hastanın yanına getirir, kuyruğunu hastanın eline verirler, ve hasta ölünceye kadar o kuyruğu elinde tutar. Kutsal sayılır. Cenazelerini yakarlar. Ölen erkek ise, karısını da birlikte yakarlar. Şimdi İngiltere hükümeti, ölenin karısını da yakmak gibi vahşi bir âdeti kaldırmıştır, lâkin memleketin içerlerinde âdet henüz vardır. Singapur’daki Çinlilerin gerek âdet, gerek ibadetleri, hülâsa her bir halleri biz Parsîlerden ve Hindûlardan daha garip ve tuhaftır.</p>

  <p class="normal">YÜZBAŞI CELAL BEY: Arabaları da tuhaf, Doktor!</p>

  <p class="normal">PARSÎ DOKTOR: Bindiniz demek! Bu Singapur şehrinde atlı arabalardan çok, bu Çinli arabaları vardır. Arabacı, at yerine kendi çeker. İki kişiliktir.</p>

  <p class="normal">YÜZBAŞI CELAL BEY: Bir gün gemiden aç çıkmıştık, akşama kadar aç gezdik, yemeklerini yiyemedik!</p>

  <p class="normal">PARSÎ DOKTOR: Size göre değildir. Başlıca yemekleri domuz eti ve balıktır. Domuz eti kokusundan, sokaklardan geçilmez. Ufak domuzları bütün olarak kızartır, asarlar ve bunları pek severler ki, kanlarını bir kâseye koyup lokmalarını bu kana batırarak yerler. Siz pirinç yeseydiniz! Pirinci, pilav gibi, lâkin yağsız pişirir, yerler.</p>

  <p class="normal">YÜZBAŞI CELAL BEY: Mağazaları da pek büyük, içlerinde her şey var.</p>

  <p class="normal">PARSÎ DOKTOR: Mağazalardaki Çinliler, az çok İngilizce konuşurlar. Lâkin en önce gayet pahalı isterler. Bir dükkâna girilip de fiat sorulsa ve bir şey almadan çıkılsa alay ederler. Marifetli heriflerdir.</p>

  <p class="normal">YÜZBAŞI CELAL BEY: Bir Çinliyi seyrettim. Önünde bir tabelâ, içinde muhtelif renkte hamurlar vardı. İngiliz polislerinden birinin heykelini yaptı. O kadar çabuk ve benzer yaptı ki, hayrette kaldım. Çok da ucuz satıyordu.</p>

  <p class="normal">PARSÎ DOKTOR: Marifetli heriflerdir. Tapınaklarını gördünüz mü?</p>

  <p class="normal">YÜZBAŞI CELAL BEY: Gördüm. Âyinlerini de gördüm. Cenaze ve düğün törenlerini kezâ.</p>

  <p class="normal">PARSÎ DOKTOR: Bravo, Yüzbaşı Celâl Bey! Singapur’u benden daha iyi bilir oldunuz!..</p>
</body>
</html>
