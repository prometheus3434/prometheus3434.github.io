<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Facia</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik" id="calibre_toc_8">ALTINCI BÖLÜM</h1>

  <p class="normal">Önceki Bölümlerin Özeti:</p>

  <p class="normal">ANLATAN: Sultan 2. Abdülhamid devrinde, Türk-Japon dostluğunu kuvvetlendirmek amacıyla, Amiral Osman Paşa kumandasında, Japonya’ya gönderilen Ertuğrul savaş gemisi, 1889 temmuzu başlarında İstanbul’dan yola çıkmış, bir yıl iki ay kadar sonra Japonya’dan yurda dönerken, 16 eylül 1890’da bir gece Japon sularında Oşima kayalıklarına çarparak batmıştı. 650 subay ve mürettebatla yurda dönmekte olan gemiden, bu kazâda ancak 69 kişi kurtulabildi. Oyunumuzun bu son bölümünde Ertuğrul’dan hayatta kalanlarla henüz Japonya’dayız.</p>

  <p class="normal">(Dalga sesleri)</p>

  <p class="normal">TEĞMEN İSMAİL EFENDİ: Ben Teğmen İsmail! Önceki bölümlerden hatırlayacaksınız beni! Sağ kalan 69 kişiden biriyim: Ertuğrul gemisi mızıka şefi İsmail! Şair Ali Ruhi Bey’i de hatırlayacaksınız! Hani onu Singapur’da bir hastanede bırakmış, yola devam etmiştik biz! Dostumdu, üstâdımdı. “Singapur.. çökmüş dam..” diye sayıklıyordu son görüşümde, hastanede. &nbsp;Ali Ruhi Bey ne mi oldu? O da öldü, o da. Ama nerede öldü, nasıl öldü, kesin söyleyemem. Ben onu, son defa, korkunç kazânın hemen peşinden, dalgalarla boğuşurken denizde gördüm..</p>

  <p class="normal">(Fırtına, azgın deniz)</p>

  <p class="normal">ALİ RUHİ: (Uzaktan, yankılı ses)</p>

  <p class="normal">Osman Paşam! Teğmen İsmail! Bu tarafa gelin, bu tarafa! Bakın, ben de buradayım, burada.. kükreyen dalgalar arasında..</p>

  <p class="normal">(Ses uzaklaşır, erir)</p>

  <p class="normal">TEĞMEN İSMAİL EFENDİ: Ali Ruhi Bey’i denizde, uzaklarda gördüm, ufukta.. karanlıklardaydı âdetâ. Gördüm, fakat can derdine düşmüştüm, yanına gidemedim, dalgalar bırakmıyordu üstelik. Yalnız.. gördüğüm Ali Ruhi Bey’in kendisi miydi, yoksa hayali mi? Bunu kesin söyleyemeyeceğim! Biz Ali Ruhi Bey’i Singapur’da bir hastanede, ağır hasta olarak bırakmıştık. Orada iyileşti de sonradan Yokohama’ya geldi, şimdi bizimle yurda dönüyordu da, Ertuğrul gemisinden denize dökülenler arasında o da mı vardı, bilemiyorum. Ali Ruhi Bey nerede öldü? Bunu kitaplarda da bulamazsınız! Ben de bilmedikten sonra kim nerden bilir bunu? Şu var ki, ben Ertuğrul mızıka şefi Teğmen İsmail, kazâdan hemen sonra, üstâdım şair Ali Ruhi Bey’i denizde gördüm. Sesleniyordu. Duydum, gördüm:</p>

  <p class="normal">ALİ RUHİ: (Yankılı ses uzaklaşır)</p>

  <p class="normal">Bakın, ben de buradayım, burada, kükreyen dalgalar arasında...</p>

  <p class="normal">(Fırtına, dalga sesleri)</p>

  <p class="normal">İMAM: Beni de hatırlayacaksınız! Ben, gemi imamı Hâfız Ali! Yaşatan Rabbim yaşatıyor. İmdâdımıza koşan Japon dostlarımız olmasaydı, onlar bize bakmasalardı, soğuktan açlıktan ölürdük! Amiral Osman Paşam öldü, Süvari beyler, kaptanlar, erler.. cümlesi öldüler. Denizden 260 ceset toplandı. Amiral Osman Paşa’nın cesedi bulunamadı. Denizden üniformasının bir kolu çıktı sadece.. üniformasının tek kolu.</p>

  <p class="normal">(Fırtına, dalga sesleri)</p>

  <p class="normal">OKİ: Oşima adasının belediye başkanı olduğumu söylemiştim.. Türk savaş gemisi batmış, deniz biraz durulmuştu. Uzaktan bir vapurun geçtiğini gördük. Olaydan haberi yoktu kaptanın. Telâş içinde el kol sallayarak rotasını değiştirttik. Geldi. Boço-Maru vapuruydu..</p>

  <p class="normal">TEĞMEN İSMAİL EFENDİ: Bay Oki, olayı kaptana anlattı. Kaptan, fotoğraf memuru Teğmen Haydar’la beni alarak Kobe limanına götürdü..</p>

  <p class="normal">TEĞMEN HAYDAR: Mızıka şefi Teğmen İsmail ve ben gittik Kobe’ye. Limanda bir Alman gambotu vardı. Alman konsolosu, gambotu hemen Oşima’ya gönderdi..</p>

  <p class="normal">(Fırtına, dalga sesleri)</p>

  <p class="normal">İMAM: Din adamı olarak, Oşima’da ağır yaralıların başında kalmıştım. Wolf gambotu, 20 eylüldü, Oşima adasına geldi. 65 yaralıyı gambota bindirdik, Kobe limanına yolladık..</p>

  <p class="normal">KOBOYAŞİ: Alman gambotuyla Kobe’ye ben de gittim, ben Doktor Koboyaşi.. Yaralıların başındaydım. Oşima köyünde yeteri kadar tıbbî malzeme yoktu. Köydü, fazlası bulunmazdı. Yol boyunca gemideki Alman meslektaşımla tedaviye devam ettik.</p>

  <p class="normal">(Fırtına, dalga sesleri)</p>

  <p class="normal">TEĞMEN İSMAİL EFENDİ: Ertuğrul orada batmıştı, Kaşinozaki feneri yakınlarında. Fenerin uzağından geçiyorduk ki, gambot süvarisi, karaya bir bölük asker çıkararak vazife başında ölen Türk denizcilerine bir saygı töreni, saygı duruşu yapmak istedi. Rotayı değiştirdi, fakat dalgaların şiddetinden yanaşamadı kıyıya..</p>

  <p class="normal">(Fırtına, dalga sesleri)</p>

  <p class="normal">OKİ: Wolf gambotu, kazadan kurtulmuş 65 Türk denizcisini 20 eylülde Kobe’ye götürmüştü. Ertesi gün.. günlerden..</p>

  <p class="normal">TAKİMOTO: Günlerden pazardı, Bay Oki! 21 eylül.</p>

  <p class="normal">OKİ: Evet, Bay Takimoto! Pazardı, olayı duyan Bahriye Nâzırımızın gönderdiği Yaeyama savaş gemisi, Oşima’ya geldi. Gemi süvarisi, Albay.. Albay..</p>

  <p class="normal">TAKİMOTO: Albay Ko-Miura.</p>

  <p class="normal">OKİ: Evet, Bay Takimoto, Albay Ko-Miura, mürettebatı karaya çıkararak, boğulan, denizde kaybolan Türk denizcilerine, Japon bahriyesinin son saygı duruşunu yaptırdı. Hazin bir tören oldu bu, çok hazin! Ünlü şairimiz Başo ne güzel demiş: “Tapınağın bahçesi / Dökülen yapraklarla / Yüzyıl yaşlanmış gibiydi..”</p>

  <p class="normal">TAKİMOTO: Evet, Bay Oki! Ay Tanrısı ışığını serpseydi, yol açık aydınlık olurdu.. Türk gemisi rota değiştirdi: Şinto’ya, Tanrılar yoluna yöneldi. Türkler kendi Tanrılarına kavuştular.. Evet, sonra gene işbaşı yaptık. Toplayabildiğimiz cesetleri de toprak ananın kollarına emanet etmeliydik.. cesetler.. çok hazin!</p>

  <p class="normal">OKİ: Yaeyama süvarisi Albay Ko-Miura, topladığımız cesetleri, kazâ yeri Funakora kayalıklarına bakan tepeye gömdürdü. O tepede toprak ananın kollarına bırakıldı hepsi..</p>

  <p class="normal">İMAM: Oşima’da kalan son iki Türk bizdik. Ben, Ertuğrul imamı Hâfız Ali, bir de erlerden Hayri! Şehit düşen subay ve erlerimizin toprağa verilişinde dînimizin son vecîbelerini biz ikimiz yerine getirdik, cenaze namazlarını ikimiz kıldık. Mübarek ruhları için Kur’an-ı Kerîm okuduk. 260 candılar. 321 şehit, sularda kaybolmuştu, onların mezarları deniz olmuştu. Toplanan 260 cesedi gömdük..</p>

  <p class="normal">OKİ: Denizden ilk iki günde çıkarılan cesetler bozulmamışlardı. Yüzlerinde nûrânî bir ışık.. gülümseyenler vardı. Sonradan bulduğumuz cesetlerse çürüyüp dağılmışlardı. Onları karaya çıkarmamız zor olmuştu.. ama hepsini toplamıştık.</p>

  <p class="normal">TAKİMOTO: Evet, Bay Oki! Görebildiklerimizin hepsini. Sonra gömme töreni için Yaeyama gemisi subay ve erleri, süvari, süvari kâtibi, bir yüzbaşı, üç askerî doktor ve bir bölük asker karaya çıktıklarında gece şiddetli bir fırtına kopmuş, hiçbir taraf görünmez olmuştu. Köylüler, ellerinde fenerler, yol gösterdiler. El birliğiyle çalıştık. Ömrün solmaz çiçeği Tanrı rızâsıdır, Bay Oki!</p>

  <p class="normal">(Dalga sesleri)</p>

  <p class="normal">OKİ: Türk amirali denizlere sefer etmişti, karaya dönmemişti; mezarı boş bırakıldı. Amiralin boş mezarının sol tarafına süvari ile gemi başhekimi gömüldü, Bay Takimoto! Sonra diğer subaylar ve erler..</p>

  <p class="normal">TAKİMOTO: Mezarlar iki kadem derin kazılmıştı, taze ve sağlam toprakla pekiştirilmişti. Ölüler tahta tabutlara kondu, üzerlerine topraklar örtüldü..</p>

  <p class="normal">OKİ: Türk din görevlisi, kutsal kitaplarından ezbere parçalar okudu, Bay Takimoto! Biz de şehitlerin ruhlarının istirahati için, mezarlarına sakaki dalları koyduk..</p>

  <p class="normal">TAKİMOTO: Kutsal ağacımız sakaki.</p>

  <p class="normal">OKİ: Evet, Bay Takimoto! Sonra her şey sessizliğe büründü. Yaeyama savaş gemisi, bu hazin gömme töreni için bizim Oşima adasında kalmış son iki Türk’ü de alarak Kobe’ye hareket edince bir boşluk hissettik. Ölümün gittikçe derinleşen boşluğuydu bu.</p>

  <p class="normal">TAKİMOTO: Sonra şubat oldu, Bay Oki! Vakayama valisi Bay İşii, 260 Türk denizcisinin gömülü olduğu şehitliğe bir anıt diktirdi. Olayı ayrıntılarıyla bu anıta yazdırdı. Anıtın sonuna bir de şiirini ekledi..</p>

  <p class="normal">OKİ: Şiir ezberimdedir, Bay Takimoto! Vâlimiz şöyle diyordu: “Öfkelendi deniz tanrısı / Koca gemi güçsüz kaldı.. / Türk dostlarımız şehit düştü / Dostluğumuz sarsılmadı / Kalbimizdeki acının / Bu taşlarda hâtırası.”</p>

  <p class="normal">(Dalga sesleri)</p>

  <p class="normal">ANLATAN: Evet, sayın dinleyiciler! Acıklı olayın sonunu da biz özetleyelim: Ölümden kurtulan 69 kazâzede, Kobe hastanesinde bir süre kaldılar. İmparator Meici cenaplarının özel olarak yolladığı doktorlar tarafından tedavi edildiler, sonra iki Japon savaş gemisiyle İstanbul’a getirildiler. Japon denizcileri Dolmabahçe sarayında ağırlandı, kırk gün İstanbul’da kaldı, sonra yurtlarına döndüler. Ertuğrul şehitlerinin hâtırasına Oşima adasında dikilen o ilk anıt, kırk yıl kadar sonra, 1928’de yenilendi. Japon imparatorunun 1929’daki ziyareti, şehitliğin kutsallığını daha da arttırmıştı. Japon hükümeti, Oşima adasını millî park olarak imâra karar verince, hükümetimiz, eski anıtların yerine orada daha büyük bir anıt yaptırdı. Bugünkü bu üçüncü anıt, 3 haziran 1937’de büyük bir törenle ziyarete açıldı. 1968’de Tokyo’da kurulan Türk-Japon Kadınlar Derneği, Ertuğrul gemisi için bir Japon bestekârının bestelediği matem şarkısının notasını bularak plak haline getirdi. 1972’de de anıtın bulunduğu Şimonoseki şehriyle İstanbul, kardeş şehir oldu...</p>

  <p class="normal">(Fon müziği: Japon matem marşı)</p>

  <p class="normal">KOBOYAŞİ: Ben bir Japon doktoru. Onlar gitti, iki ülke arasında kardeşlikler, dostluklar kaldı. Bizim büyük şairlerimizden Kobayaşi İssa öyle demişti: “Ama ne zaman / Ne zaman okyanusu görsem / Ah anacığım, ah!”</p>

  <p class="normal">OKİ: Ben bir Japon köylüsü. Onlar gitti. Bambular, kirazlar, krizantemler, sakaki ağaçları yeniden çiçek açtı. Bizim büyük şairlerimizden biri öyle demişti: “Ruhlara kurulan sofra / Ortadan kaldırıldı mı/ Oda gene aynı oda.”</p>

  <p class="normal">TAKİMOTO: Ben bir Japon denizcisi. Ertuğrul gemisi kumandanını, Türk denizcilerini dostlukla, sevgiyle karşılayan imparatorumuz Meici de şairdi, bir şiirinde şöyle demişti: “Yanına oturduğum mangalın / Küle gömülüydü közleri. / Birden buz kestim hatırlayınca / Yağan karlar altına gömülmüşleri.”</p>

  <p class="normal">(Japon matem marşı devam eder)</p>
</body>
</html>
