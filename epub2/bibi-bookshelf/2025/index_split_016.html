<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>33 Stratejide Savaş</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1056998" class="calibre_2"><span class="calibre1"><span class="bold">Yorum</span></span></p><p class="calibre_2">Genç kibirli samurayın sesini duyduğu anda Bokuden bir sıkıntı yaşanacağını anlamıştı. Kalabalık bir teknede düello yapmak bir felakete yol açabileceği gibi son derece gereksizdi; genç adamı dövüşmeye gerek olmadan tekneden indirmeli ve küçük düşürücü biçimde yenilmesini sağlamalıydı. Bunu ancak bir manevrayla yapabilirdi. Önce sessiz ve hareketsiz kalarak genç adamın dikkatini bir mıknatıs gibi masum yolculardan kendi üzerine çekti. Ardından bir dövüş okulu için hiç de mantıklı olmayan bir isim söyleyerek samurayın oldukça durgun aklını şaşırtıcı bi kavramla biraz daha karıştırdı. Genç adam şaşkınlığını esip gürleyerek gizlemeye çalıştı. Öfkeye kapıldığı ve zihinsel dengesi bozulduğu için tek başına sahile atlarken Mutekatsu-ryu kavramının açık anlamını düşünmeyi bile akıl etmedi. Bokuden güç yerine manevra becerisiyle rakiplerini tuzağa düşeren ve kolayca zafere ulaşan bir samuray idi. Sanatının en üstün gösterisi burada gerçekleşti.</p><p class="calibre_2">Manevranın hedefi size kolay zaferler kazandırmaktır ve rakiplerinizin sağlam pozisyonlarını terk edip hiç tanımadıkları arazilere çekip dengeleri bozularak dövüşmeleri için yemlemeniz gerekir. Rakiplerinizin gücü düzgün düşünme becerisinden ayrı tutulamayacağından, sizin manevranız onları duygusallaştırmaya ve akıllarını karıştırmaya yönelik olmalıdır. Eğer manevra yaparken çok açık davranırsanız, oynadığınız oyunu belli etme riski taşırsınız; gizli kapaklı davranmalı, bulmaca gibi davranışlarla rakiplerinizi kendinize çekmeli, kışkırtıcı sözler ve hareketlerle benliklerine ağır ağır girmeli ve birdenbire geri çekilmelisiniz. Duygularının canlandığını ve hüsran ile öfkelerinin arttığını hissedince manevralarınızın temposunu yükseltebilirsiniz. Sahneyi doğru hazırlarsanız, rakipleriniz hevesle adaya atlayıp tek başlarına kalacaklar ve kolay zafere giden yolu size açacaklardır.</p><p class="calibre_2"><span class="italic"><span class="bold">NO. 71. YÜZ DÜŞMAN ARASINDAKİ ZAFER Ryozan isimli Zen uygulayıcısı bir samuray, Enkakuji’deki 28. öğretmen olan Rahip Yozan ’a görüşmek için geldi. Öğretmen şöyle dedi: "Sen küvette çırılçıplak oturuyorsun. Birdenbire zırhlarına bürünmüş yüz tane düşman ellerinde oklar ve mızraklarla çevreni sarıyor. Onları nasıl karşılarsın? Önlerinde eğilip merhamet mi dilenirsin? Çarpışarak ölürken bir savaşçı olarak doğduğunu mu gösterirsin? Yoksa bu Yol’un bir adamı için özel bir kutsal merhamet mi vardır?” Ryozan, "Teslim olmadan ve dövüşmeden kazanmama izin verin," diye yanıtladı.</span></span></p><p class="calibre_2"><span class="italic"><span class="bold">Sınav</span></span></p><p class="calibre_2"><span class="italic"><span class="bold">Yüz tane düşmanın arasında kalırsanız teslim olmadan ve dövüşmeden nasıl kazanabilirsiniz?</span></span></p><p class="calibre_2"><span class="italic"><span class="bold">SAMURA/ ZEN: THE WARRIOR KOANS,</span></span> TREVOR LEGGETT, 1985</p><p class="calibre_2">Simge:</p><p class="calibre_2">Orak. Aletlerin en basiti. Yüksek otları ya da ham buğday tarlalarını orakla biçmek yorucu bir iştir.</p><p class="calibre_2">Ama başaklar altın sarısına dönüp sertleşip kuruyunca en kör orakla bile kolayca biçebilirsiniz.</p><p class="calibre_2">Otorite: Savaşlar katliam ve manevrayla kazanılır. Bir general ne kadar büyükse, katliama o kadar az, manevraya o kadar katkıda bulunacaktır...</p><p class="calibre_2">Askerlik sanatının başyapıtı olarak kabul edilen çarpışmaların neredeyse tümü, düşmanların kendisini yeni bir yöntem ya da gereç, hiç beklenmedik, tuhaf bir darbe ya da stratejiyle yenilgiye uğramış bulduğu manevra savaşlarıdır. Böyle çarpışmalarda galip gelenlerin kayıpları çok az olmuştur. <span class="italic"><span class="bold">- Winston Churchill (1874-1965)</span></span></p><p class="calibre_2"><span class="calibre1"><span class="bold">TERSİNE ÇEVİRMEK</span></span></p><p class="calibre_2">Doğrudan savaşmayı seçmenin hiçbir anlamı ya da onuru yoktur. Yine de bu biçimde savaşmak bir manevranın ya da stratejinin parçası olarak değer kazanabilir. Düşmanın hiç beklemediği bir anda çembere almak ya da çok güçlü bir ön cephe darbesi indirmek çok yıkıcı olabilir.</p><p class="calibre_2">Manevra yapmanın tek tehlikesi kendinize çok fazla seçenek tanıdığınız için, aklınızın karışmasıdır. İşi basite indirgeyin, ancak denetleyebileceğiniz seçeneklerle kendinizi sınırlayın.</p><p class="calibre_2"><span class="calibre5"><span class="bold">21</span></span></p><p class="calibre_2"><span class="bold">İLERLERKEN PAZARLIK YAPIN Diplomatik Savaş Stratejisi</span></p><p class="calibre_2"><span class="italic">İnsanlar savaşla ya da doğrudan karşılaşmalarla sizden elde edemediklerini pazarlık yoluyla alırlar. Konumlarını ilerletmek için adalet ve ahlak gibi kavramları bile kullanabilirler. Sakın aldanmayın: pazarlık, güç ya da pozisyon için yapılan bir manevradır ve siz her zaman kendinizi güçlü bir durumda bulundurmalısınız, ki görüşmeler sırasında karşı tarafın sizi ısırması olanaksız hale gelsin. Pazarlığın öncesinde ve sırasında ilerlemeyi sürdürmeli, sürekli baskı yaratmalı ve karşı tarqfı sizin isteklerinizi kabul etmeye zorlamalısınız. Ne kadar fazla alırsanız, anlamsız ödünler olarak o kadar fazla iade edebilirsiniz. Sert ve ödün vermeyen bir kişi olarak isim yapın ki, insanlar daha sizinle karşılaşmadan önce biraz gerilesinler.</span></p><p class="calibre_2"><span class="calibre1"><span class="bold">BAŞKA ARAÇLARLA SAVAŞ</span></span></p><p class="calibre_2">Atina MÖ 404 yılındaki Peloponez Savaşı’nda Sparta tarafından en sonunda yenilgiye uğratılınca, görkemli kent-devlet sürekli bir çöküşe geçti. On yıl boyunca aralarında ünlü hatip Demosthenes’in de bulunduğu vatandaşlar bir zamanların baskın Atina devletini yeniden canlandırmayı hayal etmeye başladılar.</p><p class="calibre_2">MÖ 359 yılında Makedonya Kralı Perdikkas bir çarpışmada ölünce, tahtın vârisleri arasında bir güç mücadelesi başladı. Atinalılar, Makedonya’yı kuzeydeki bir barbar ülke olarak görüyor ve tek önemli noktasını Asya’dan gelen mısır ve yerel altın madenlerinden elde edilenlerin korunması için Atina’nın ileri karakollarına yakınlığı olarak kabul ediyorlardı. İleri karakollardan biri eski bir Atina sömürgesi olup son zamanlarda Makedonyalıların eline düşen Amphipolis kentiydi. Atina siyasetçileri arasında Makedonya tahtı üzerinde hak iddia eden gemileri ve askerleri olan Argaeus adlı kişiyi destekleme planı yapılmaya başlandı. Eğer Ar-gaeus kazanırsa, Atina’ya borçlu olacak ve çok değerli Amphipolis kentini onlara geri verecekti.</p><p class="calibre_2">Ne yazık ki Atinalılar yanlış ata oynamışlardı: Perdikkas’ın yirmi dört yaşındaki kardeşi Philippos çatışmada Argaeus’u kolayca yendi ve krallık tacını taktı. Philippos tahta çıkınca elindeki avantajdan yararlanmak yerine Amphipolis üzerindeki iddialarından vazgeçip kente bağımsızlığını vererek Atinalıları şaşırttı. Ayrıca savaşta esir düşmüş tüm Atinalı askerleri fidye almaksızın serbest bıraktı. Hatta yakın zamana dek düşman olduğu Atina ile ittifak kurmaktan söz etti, halen onların denetimi altındaki bir kent karşılığında birkaç yıl sonra Amphipolis kentini tekrar ele geçirip Atina’ya vermek için gizli pazarlıklar önerdi. Reddedilmesi olanaksız bir teklifti.</p><p class="calibre_2">Görüşmelere katılan Atinalılar Philippos’un dost canlısı olduğunu ve kaba görünüşünün altında Atina kültürüne hayran bir kişiliği bulunduğunu bildirdiler. Gerçekten de Philippos Atina’nın en tanınmış düşünürlerini ve sanatçılarını kendi başkentinde yaşamaya davet etti. AtinalIlar adeta bir gecede kuzeyde çok önemli bir müttefik elde etmişlerdi. Philippos başka sınırlardaki diğer barbar kabilelerle savaşlara girişirken iki ülke arasında barış hüküm sürüyordu.</p><p class="calibre_2">Birkaç yıl sonra Atina içsel bir güç mücadelesiyle sarsılınca, Philippos doğruca Amphipolis üzerine yürüyüp ele geçirdi. Anlaşmaya uygun olarak Atinalılar pazarlık yapmak için elçiler gönderdiler, ama Philippos kenti onlara vermek yerine gelecek için bazı belirsiz vaatlerde bulundu. Ülke içindeki huzursuzluğun etkisiyle elçilerin bu önerileri kabul etmekten başka çaresi kalmadı. Artık Amphipolis denetimi altına girince Philippos bölgedeki altın madenlerine ve zengin ormanlara rahatça ulaşabilirdi. Anlaşılan başından beri Atinalılara oyun oynamıştı.</p><p class="calibre_2">Demosthenes ortaya çıkıp Philippos’un iki yüzlülüklerini kınadı ve tüm Yunanistan için ne kadar büyük bir tehlike oluşturduğu konusunda uyardı. Atina halkına bu tehdite karşı bir ordu toplamaları için ısrar ederken geçmişte diğer despot hükümdarları nasıl yenmiş olduklarını anımsattı. Bir süre hiçbir şey olmadı, ama birkaç yıl sonra Philippos Yunanistan’ın orta bölgesiyle güneyi arasındaki geçişleri kontrol eden daracık Thermopylai Geçidi’ne el koyma manevrası yapınca Atina geçidi savunmak için ordu gönderdi. Philippos geri çekilince Atinalılar kolay kazandıkları zafer için kendilerini kutladılar.</p><p class="calibre_2">Birkaç yıl boyunca Philippos’un sınırlarını kuzeye, doğuya ve Yunanistan’ın ortasına doğru genişletmesini kaygıyla izlediler. MÖ 346 yılında Atina ile bir antlaşma imzalamayı önerdi. Gerçi güvenilmez bir insan olduğunu kanıtlamıştı ve Atina siyasetçilerinin çoğu bir daha onunla ilişki kurmamak için yemin etmişlerdi, ama anlaşmaya yanaşmamak Atina’nın hazırlıklı olmadığı bir anda Makedonya ile savaşması demekti ve bu risk göze alınamazdı. Üstelik Philippos sağlam bir ittifak arzusunda samimi gibi görünüyordu ve böylece Atina en azından bir barış süresi kazanmış olacaktı. Tüm kaygılarına karşın Atinalılar, Philocrates Barışı adı verilen antlaşmayı imzalamak üzere Makedonya’ya elçi gönderdiler. Bu anlaşmayla Atina, Amphipolis kenti üzerindeki hakkından vazgeçti ve karşılığında kuzeydeki ileri karakollarının güvenliğinin sağlanması vaatlerini aldı.</p><p class="calibre_2">Elçiler tatmin olduklarını düşünerek geri dönerlerken Philippos’un hemen yürüyüşe geçip Termopylai Geçidi’ni ele geçirdiği haberini aldılar. Nedenini anlatması istenince Philippos bir rakip gücün geçici tehdidine karşı orta Yunanistan’daki çıkarlarını korumak amacıyla böyle davrandığını açıkladı ve derhal geçidi boşalttı. Ama Atinalılara bıkkınlık gelmişti; yeterince aşağılanmışlardı. Philippos alçakça ilerlemelerini gizlemek için defalarca pazarlıkları, anlaşmaları kullanmıştı. Onurlu bir insan değildi. Belki Thermopylai Geçidi’ni boşaltmıştı, ama bunun önemi yoktu: sürekli daha geniş topraklara el koyuyor ve işgal ettiği yerlerin ancak bir kısmını iade ederek barış yanlısı gibi görünüyor ve bu topraklara daha sonra tekrar sahip oluyordu. Gerçek amacının ülke sınırlarını genişletmek olduğu açıkça belliydi. Savaşla aldatma diplomasisini birleştirip ağır ağır Makedonya’yı Yunanistan’ın en büyük gücü durumuna getirmekteydi.</p><p class="calibre_2">Demosthenes ile yandaşları artık nüfuz sahibi olmaya başlamışlardı. Philocrates Barışı’nın bir aşağılanma olduğu anlaşılıyordu ve bu anlaşmayla bağlantısı olanların tümü görevlerinden alındı. Atinalılar, Amphipolis’in doğusunda huzursuzluk yaratmaya, bu bölgede daha başka ileri karakollar oluşturmaya ve hatta Makedonya ile tartışmaları kışkırtmaya başladılar. MÖ 338’de Philippos’a karşı düzenleyecekleri büyük savaş için Thebai ile ittifak kurdular. İki müttefik, orta Yunanistan’daki Khaironeia’da Makedonya ile karşılaştı ve Philippos’un bu savaşı kazanmasında oğlu İskender büyük bir rol oynadı.</p><p class="calibre_2">AtinalIlar paniğe kapılmıştı: kuzeydeki barbarlar kendi kentlerine gelip yakıp yıkacaklardı. Bir kez daha yanıldıklarını gördüler. Çok cömert bir barış önerisiyle Philippos Atina topraklarını İşgal etmemeye söz verdi.</p><p class="calibre_2">Buna karşılık olarak doğudaki ileri karakolları alacak ve Atina, Makedonya’nın müttefiki olacaktı. Verdiği sözün kanıtı olarak Philippos son savaşta yakalanan tüm Atinalı tutukluları herhangi bir fidye istemeden serbest bıraktı. Ayrıca oğlu İskender’i, Khaironeia Savaşı’nda ölen Atinalı askerlerin küllerini getiren bir delegasyonun başında gönderdi. Atinalılar minnettarlıklarını göstermek için İskender ile babasına yurttaşlık hakkı tanıdılar ve kent meydanına Philippos’un bir heykelini diktiler.</p><p class="calibre_2">Aynı yılın sonlarına doğru Philippos tüm Yunan kent-devletlerini (Yalnızca Sparta katılmayı reddetti.) Helen Birliği adı altında toplamak üzere bir ittifak kurmak için bir kongre düzenledi. İlk kez Yunan kent-devletleri bir konfederasyon altında birleşiyordu. İttifak anlaşmasının koşulları kabul edilince, Philippos, Perslere karşı birlikte savaş açmayı önerdi. Öneri Atina’nın önderliğinde sevinçle kabul edildi. Her nasılsa herkes Philippos’un ne kadar onursuz davrandığını unutmuş ve yalnızca yakın zamanda çok cömert davranmış bir kral olduğunu düşünüyordu.</p><p class="calibre_2">MÖ 336 yılında Perslere karşı savaş açılırken Philippos öldürüldü. Birliği savaşa götürecek ve imparatorluğu kuracak olan kişi oğlu İskender’di. Makedonya’nın en sadık müttefiki olan Atina ise Helen Birliği için kritik bir istikrar çıpası görevini üstlenecekti.</p><p class="calibre_2"><span class="italic"><span class="bold">İngiltere’nin Avusturya elçisi Lord Aberdeen kolayca başa çıkılacak bir kişi olduğunu kanıtladı. Yalnızca yirmi dokuz yaşında, çok az Fransızca bilen elçi, Metternich’in gizli oyunlarında eşit durumda olamazdı. Katılığı ve ö^zgüveni Metternich’in avucuna düşmesine neden oldu. "Metternich, Lord Aberdeen’e aşırı nazik davranıyor," diye rapor etti Cathcart. Sonuçların</span></span></p><p class="calibre_2"><span class="italic"><span class="bold">ortaya çıkması uzun sürmedi. Metternich daha önce bir diplomatın görevinin aptal olmadan aptal gibi görünmek olduğunu söylemişti ve bu rolü yüce gönüllü Aberdeen ’e karşı çok iyi oynadı. "Metternich ’in ürkütücü bir kişiliği olduğunu düşünmeyin..." diye yazdı Aberdeen, Castlereagh ’a. "Sürekli onunla birlikte olduğum için... onu tanımamam mümkün mü? Eğer o, en gizli kapaklı dolapları çeviren kişi olsaydı bile, birini aldatmak için bazı şeyler yapardı, ama onun karakter yapısı böyle değil. Tekrar söylüyorum pek zeki bir adam değil... oldukça kendini beğenmiş ama güvenilecek biri..." Kendi tepeden bakışı ve Aberdeen saflığıyla, Metternich’in taktığı "diplomasinin sevgili budalası" alaycı tanımını hak</span></span></p><p class="calibre_2"><span class="italic"><span class="bold">etmişti.</span></span></p><p class="calibre_2"><span class="italic"><span class="bold">A WORLD RESTORED,</span></span> HENRY KISSINGER, 1957</p><p class="calibre_2"><span class="calibre1"><span class="bold">Yorum</span></span></p><p class="calibre_2">Bir düzeyde savaş oldukça yalın bir olaydır: ordunuza düşmanın çok sayıda askerini öldürerek yenilgiye uğratacak biçimde manevra yaptırırsınız, yeterince toprağına el koyarsınız ya da zaferinizi ilan etmek için kendinizi güvenlik altına alırsınız. Orada, burada biraz geri çekilmeniz gerekebilir, ama amacınız eninde sonunda olabildiğince fazla ilerlemektir. Buna karşılık pazarlık yapmak her zaman için zorlu bir iştir. Bir yandan var olan çıkarlarınızı güvence altına almaya ve daha da fazlasını elde etmeye çalışırken bir yandan da iyi niyetle pazarlık yaparsınız, ödün verirsiniz ve karşı tarafın güvenini kazanmaya çalışırsınız. Bu gereksinimleri bir araya getirmek bir sanattır ve neredeyse olanaksızdır, çünkü karşı tarafın iyi niyetli davranıp davranmadığından asla emin olamazsınız. Savaşla barış arasındaki bu kararsızlık dünyasında rakibinizi yanlış okumak, uzun vadeli çıkarlarınıza uygun olmayan bir anlaşmayı kabul etmek oldukça kolaydır.</p><p class="calibre_2">Philippos’un çözüm yolu pazarlığı savaştan ayrı tutmak değil, savaşın bir uzantısı olarak kabul etmekti. Tıpkı savaş gibi pazarlığın kapsamında da manevra, strateji, aldatmaca bulunur ve savaş meydanında olduğu gibi ilerlemenizi gerektirir. Pazarlığı bu biçimde algılayan Philippos, Amphi-polis kentine önce bağımsızlığını vermeyi ve daha sonra Atina adına ele geçirmeyi önerirken bu sözünü asla tutmayacağını biliyordu. Açılış manevrası ona dostluk ve zaman kazandırmış, başka yerlerdeki düşmanlarıyla uğraşırken bezdirici Atinalıları kendisinden uzak tutmuştu. Philocrates Barış da aynı şekilde orta Yunanistan’daki adımlarını gizlediği gibi Atinalıların dengesini bozmuştu. Temel amacının tüm Yunanistan’ı birleştirip Perslere karşı bir sefer düzenlemek olduğuna karar verince, soylu geçmişiyle Atina’nın, Helen Birliği’nde simgesel bir merkez fonksiyonu yükleneceğini düşünmüştü. Çok cömert barış koşulları bu kent-devletin sadakatini elde etmeye yönelikti.</p><p class="calibre_2">Philippos hiçbir zaman verdiği sözleri tutmama konusunda kaygılanmadı. Atinalıların daha sonraları kuzeydeki ileri karakollarını kendisine zarar verecek biçimde ilerleteceklerini öngördüğünden niçin aptal gibi verdiği söze sadık kalmalıydı? Güven bir etik konusu değil, başka bir manevradır. Philippos güveni ve dostluğu satılacak nitelikler olarak görüyordu. Daha güçlü olup karşılığında bir şeyler sunacağı zaman bunları Atinalılardan satın alabilecekti.</p><p class="calibre_2">Tıpkı Philippos gibi siz de çok önemli çıkarlarınızın tehlike altında olduğu herhangi bir pazarlığı, yalın bir manevra dünyası ya da başka araçlarla yapılan bir savaş olarak görmelisiniz. İnsanların güvenini kazanmak ahlaksal değil stratejik bir konudur: bazen gereklidir bazen değildir. Kendi çıkarlarına uygun olduğunda insanlar verdikleri sözden cayarlar ve bu davranışlarını haklı göstermek için hem kendilerine hem de başkalarına karşı her türlü ahlaksal ya da hukuksal mazereti bulurlar.</p><p class="calibre_2">Bir savaşa girerken kendinizi en güçlü pozisyona konuşlandırmanız gerekiyorsa, pazarlığa da aynı biçimde oturmalısınız. Eğer zayıf durumdaysanız, pazarlıkla kendinize süre satın alabilir, hazır olana dek çarpışmayı erteleyebilirsiniz; uzlaştırıcı davranışlarınız iyi insan olmak yerine bir manevra olmalıdır. Eğer güçlü konumdaysanız pazarlığın öncesinde ve sırasında olabildiğince fazlasını almaya çalışın; daha sonra pek değer vermediklerinizi iade ederek kendinizi cömert biri olarak gösterebilirsiniz. Şöhretinizi yitirmek ya da güvensizlik yaratmak konusunda kaygılanmayın. Güçlü olup onların özçıkarlarına uygun düşecek bir şeyler sunduğunuz zaman, verdiğiniz sözleri tutmadığınızı insanların ne kadar çabuk unuttuklarını göreceksiniz.</p><p class="calibre_2"><span class="italic"><span class="bold">Bu nedenle sağgörülü biryönetici kendi çıkarlarına aykırı olduğu zaman verdiği sözleri tutmayabilir... Eğer tüm insanlar iyi olsaydı, bu iyi bir kural</span></span></p><p class="calibre_2"><span class="italic"><span class="bold">olmazdı ama insanlar kötü olduğundan ve kendi inançlarım sizin için</span></span></p><p class="calibre_2"><span class="italic"><span class="bold">yerine getirmediğinden, sizin de onlara karşı inançlı davranmanız gerekmez. Verdiği sözü yerine getirmediğinden dolayı göz alıcı bir mazeret bulmak isteyen birprens için yasalyollar asla tükenmez.</span></span></p><p class="calibre_2"><span class="italic"><span class="bold">Niccold Machiavelli, The Prince (1469-1527)</span></span></p><p class="calibre_2"><span class="calibre1"><span class="bold">YEŞİM TAŞINA KARŞILIK ÇİNİ</span></span></p><p class="calibre_2">1821 yılının başlarında Rus Dışişleri Bakanı Capo d’Istria, uzun zamandır beklediği haberi aldı: bir grup Yunan vatansever o tarihte Osmanlı İmparatorluğu’nun bir parçası olan Yunanistan’da Türkleri bu topraklardan atmak ve liberal bir hükümet kurmak için isyan çıkartmıştı. Yunan asıllı bir soylu olan d’Istria uzun zamandır Rusya’yı Yunanistan olaylarına karıştırmayı düşlüyordu. Rusya gitgide büyüyen bir askeri güçtü, isyancıların kazanacağı varsayıldığı takdirde bu devrimi desteklemek bağımsız Yunanistan üzerinde etkili olmasını sağlayacak ve donanması Akdeniz’deki limanlarından yararlanacaktı. Ayrıca Ruslar kendilerini Yunan Ortodoks Kilisesi’nin koruyucuları olarak gördükleri gibi Çar I. Alexander dindar bir insandı: Müslüman Türklere karşı bir haçlı seferi düzenlemek hem ahlaksal vicdanını hem de Rusya’nın çıkarlarını tatmin edecekti. Bütün bunlar gerçek olamayacak kadar güzeldi.</p><p class="calibre_2">Capo d’Istria’nın önünde bir tek engel vardı: Avusturya Dışişleri Bakam Prens Klemens von Metternich. Birkaç yıl önce Metternich Rusya’yı Kutsal İttifak adı verilen bir anlaşmayla Avusturya ile Prusya’nın yanına çekmişti. Bu ittifakın amacı bu ülkelerin hükümetlerini devrim tehdidinden korumak ve Napoleon Savaşları sonrasında Avrupa’da barışı sürdürmekti. I. Alexander ile dostluk kurmuş olan Metternich, çarın Yunanistan’daki olaylarla ilgileneceğini hissederek bu devrimin tüm kıta Avrupa’sındaki monarşilerden kurtulmak için hazırlanan komplonun bir parçası olduğunu ileri süren yüzlerce rapor göndermişti. Alexander, Yunanlıların yardımına koştuğu takdirde devrimcilerin oyuncağı haline gelecek ve Kutsal İttifak’ın amacını ihlal etmiş olacaktı.</p><p class="calibre_2">D’Istria aptal değildi: Metternich temelinde Rusya’nın Akdeniz’de etkisini genişleterek İngiltere’yi öfkelendirmesinden ve Avrupa’nın istikrarını bozmasından korkuyordu. D’Istria için konu çok basitti: çarın üzerinde kimin daha fazla etkili olacağı konusunda Meatternich ile aralarında bir savaş sürmekteydi. Üstelik d’Istria avantajlı durumdaydı: çar ile daha sık görüştüğü için kendi bireysel temaslarıyla Metternich’in ikna gücünü etkisiz hale getirebilirdi.</p><p class="calibre_2">Türkler beklendiği gibi Yunan isyanını bastırmak için harekete geçtiler ve sonunda çarın işe karışması kaçınılmaz gibi görünmeye başladı. 1822 Şubatı’nda isyan kaynama noktasına yaklaşırken Çar Alexander, d’Istria’nın ölümcül olarak nitelendirdiği bir hata yaptı: krizi Metternich ile görüşmek üzere Viyana’ya bir elçi göndermeyi kabul etti. Prens elçileri Viyana’ya çekip öldürücü cazibesiyle etkilemeyi severdi. D’Istria olayların kontrolünü kaybettiğini hissetti. Artık bir tek seçeneği kalmıştı: Vi-yana’ya gidecek elçiyi seçmek ve ayrıntılı olarak bilgilendirmek.</p><p class="calibre_2">D’Istria’nın seçtiği Taticheff, daha önce Rusya’nın İspanya elçisi olarak görev yapmıştı ve aynı zamanda kurnaz, deneyimli bir pazarlıkçıydı. Yola çıkmadan kısa bir süre önce d’Istria, onu toplantıya çağırdı ve kendisini bekleyen tüm tehlikeleri ayrıntılı olarak anlattı: Metternich çekiciliğiyle onu baştan çıkarmaya çalışacaktı; çarın işe karışmasını önlemek için Rusya ile Türkler arasında bir anlaşma yapmayı önerecekti ve elbette konuyu görüşmek üzere bir Avrupa konferansı toplayacaktı. Metternich en çok bu tip konferansları severdi; görüşmelerde daima baskın çıkar ve her nasılsa her istediğini elde ederdi. Taticheff, onun büyüsüne kapılmamalıydı. D’Istria’nın yazdığı, Hıristiyanların Türklerin elinde ezildiğini anlatan ve Rusya’nın onların yardımına koşmaya hakkı olduğunu iddia eden notu Metternich’e iletecekti. Hiçbir koşul altında Rusya’nın bir konferansa katılmasını kabul etmeyecekti.</p><p class="calibre_2">Viyana’ya doğru yola çıkmadan bir gece önce Taticheff, çarın kendisi ile görüşmeye davet edildi. Alexander sinirli ve aklı karışıktı. D’Istria’nın talimatlarından habersiz olarak Taticheffe hem ittifakla uyum içinde davranmak hem de Yunanistan’a karşı vicdani sorumluluğunu yerine getirmek istediğini Metternich’e aktarmasını bildirdi. Taticheff bu mesajı iletmeyi elinden geldiğince ertelemeye karar verdi, yoksa üstlendiği görev biraz daha karışacaktı.</p><p class="calibre_2">Viyana’da Metternich ile ilk karşılaşmasında Taticheff, Avusturyalı bakanı iyice inceledi. Oldukça kendini beğenmiş, Yunanistan’dan çok kostümlü balolar ve genç kızlarla ilgilenen biri olarak tanımladı. Üstelik umursamıyormuş gibi görünüyordu ve pek de bilgili sayılmazdı; Metter-nich’in Yunanistan’daki olaylar hakkında söylediği pek az şey bile aklının karışıklığını kanıtlıyordu. Taticheff, d’Istria’nın notunu ona okuyunca Metternich hiç düşünmeden çarın talimatlarının da aynı yönde olup olmadığını sordu. Köşeye kıstırılan Taticheff yalan söyleyemedi. Çarın çelişkili talimatlarının prensin aklını biraz daha karıştıracağını ve böylece kendisinin bir adım önde olacağını umut etti.</p><p class="calibre_2">Taticheff güzel Viyana kentinde keyifli günler geçirdi ve ardından yapılan toplantıda Metternich, çarın talimatları doğrultusunda pazarlığa başlayıp başlayamayacaklarını sordu. Daha Taticheff ne diyeceğini düşü-nemeden bu kez Metternich bu koşullar altında Rusya’nın istemlerinin neler olacağını sordu. Oldukça adil bir soruydu ve Taticheff, Rusya’nın Yunanistan’ı kendisine bağımlı bir ülke yapmak ve içişlerine karışmak için müttefiklerin izin vermesini istediğini anlattı. Tüm önerilerini teker teker reddeden Metternich kendi hükümetinin böyle şeyleri asla kabul etmeyeceğini bildirince, Taticheff başka öneriler gündeme getirmesini istedi. Ama Metternich devrim, Kutsal İttifak’ın önemi ve benzer bağlantısız konular üzerinde soyut bir söyleve başladı. Toplantıdan ayrıldığında Taticheffin aklı karışmış ve kızmıştı. Görüşmede belirli bir pozisyonu elde etmek istemişti, ama bu tartışmalar gereksiz ve şekilsizdi; sözcüklerin arasında adeta kaybolduğunu hissederek tartışmayı istediği yöne çekmeyi başaramamıştı.</p><p class="calibre_2">Birkaç gün sonra Metternich, onu bir kez daha çağırdı. Huzursuz hatta acı çekiyor gibi bir hali vardı: Türklerin kendisine gönderdiği notta Yunanistan’daki sorunların ardında Rusya’nın yattığına inandıklarını ve kendilerine ait olanlar için ölümüne savaşmaya kararlı olduklarını çara iletmesini istediklerini iddia etti. Türklerin diplomatik davranmamasına çok öfkelendiğini belirten ciddi bir sesle, bu utanç verici mesajı çara iletmenin kendi ülkesinin onurunu alçaltacağını düşündüğünü söyledi. Avusturyalıların Rusya’yı en sadık müttefikleri olarak düşündüklerini ve bu krizi çözmek için Rusya’nın koşullarını desteklemeye hazır olduklarını da ekledi. Konuşmanın sonunda da eğer Türkler ödün vermezse, Avusturya’nın onlarla ilişkilerini keseceğini bildirdi.</p><p class="calibre_2">Bu duygusal dayanışma sergilenmesi karşısında Taticheff de duygulandı. Belki de Ruslar prensi yanlış tanımıştı . .. belki gerçekten onların tarafını tutuyordu. D’Istria’nın yanlış anlayabileceğinden çekinerek bu toplantıyı çara yalnız başına aktardı. Birkaç gün sonra Alexander bu tarihten itibaren Taticheffin yalnızca kendisine rapor vereceğini ve d’Istria’nın pazarlıklara katılmayacağını bildirdi.</p><p class="calibre_2">Metternich ile yapılan toplantıların hızı yükseldi. Her nasılsa iki adam yalnızca krizin diplomatik çözümleri üzerinde durmaya başladılar; Rusya’nın Yunanistan’a askeri bir müdahalede bulunması bir daha gündeme gelmedi. Birkaç ay sonra Metternich, Verona, İtalya’daki bir sorunu çözümlemek için çarı bir konferansa katılmaya davet etti. Bu toplantıda Rusya sorunun en iyi çözüm yolu üzerindeki münazarayı yönetecekti; tüm dikkatleri üzerinde toplarken çar da devrime karşı yapılacak seferde Avrupa’nın kurtarıcısı olarak hak ettiği biçimde kutlanacaktı. Çar konferansa katılmayı sevinerek kabul etti. St. Petersburg’da d’lstria öfkeden kudurmuştu ve kendisine kulak veren herkese dert yanıyordu, ama Taticheffin ülkeye dönüşünden kısa bir sonra dışişleri bakanlığı görevinden uzaklaştırıldı. Tahmin ettiği gibi Verona’daki konferansta Yunanistan krizi Avusturya’nın çıkarlarına en uygun biçimde çözümlendi. Gösterinin yıldızı olan çar,</p><p class="calibre_2">Rusya’nın Balkanlar’a tek taraflı olarak müdahale etmesini önleyen ve böy-lece Büyük Peter’den bu yana tüm Rus liderlerin üzerinde ısrarla durduğu bir haktan vazgeçtiğini gösteren belgeyi imzaladığını bile fark etmedi ya da umursamadı. D’Istria ile arasındaki savaşı Metternich eski bakanın öngördüğünden çok daha başarılı bir biçimde kazanmıştı.</p><p class="calibre_2"><span class="calibre1"><span class="bold">Yorum</span></span></p><p class="calibre_2">Metternich’in hedefi, Avusturya’nın çıkarlarını uzun vadede en fazla kollayacak bir anlaşma yapmaktı. Bu çıkarlar yalnızca Rusya’nın Yunanistan ’a müdahalesini önlemek değildi; Rusların Balkanlar’a asker göndermesi Avrupa’da her zaman istikrarsızlığa yol açtığından çarı bu haktan vazgeçtiğini bildiren bir antlaşma imzalamaya ikna etmesi gerekiyordu. Bu nedenle Metternich iki tarafın güçlerini inceledi. Ruslara karşı nasıl bir üstünlüğe sahipti? Pek fazlası yoktu hatta zayıf durumda olduğu bile söylenebilirdi. Ama bir kozu vardı: çarın oldukça garip kişiliğini yıllarca incelemişti. Alexander son derece duygusal bir adamdı ve ancak yüceltildiği zaman harekete geçiyordu; her şeyi bir haçlı seferine döndürmek istiyordu. Metternich daha krizin başlangıcında gerçek haçlı seferinin Hıristiyanların Türklere karşı düzenleyeceği bir savaşın değil, monarşilerin devrime karşı bir savaşı olacağının tohumlarını ekmişti.</p><p class="calibre_2">Ayrıca gerçek düşmanının d’Istria olduğunu ve çar ile d’Istria arasına bir takoz sokması gerektiğini de algılamış ve bu nedenle Viyana’ya bir elçi gönderilmesi yemini ortaya atmıştı. Teke tek pazarlıklarda Metternich büyük usta düzeyinde bir satranç oyuncusuydu. Başkalarıyla olduğu gibi Taticheff ile görüşürken züppe ve hatta kıt akıllı soylu rolünü oynayıp rakibinin kuşkularını yok etmişti. Ardından soyut, hukuksal tartışmalar açarak pazarlık sürecini elinden geldiğince uzatmıştı. Bu davranış daha da aptal gibi görünmesini sağlayarak Taticheff’i biraz daha yanıltmış ve aynı zamanda aklını karıştırıp kızdırmştı. Aklı karışıp öfkeye kapılan bir pazarlıkçı hata yapmaya mahkûmdur; her zaman için ölümcül bir hata olarak kabul edilecek bir biçimde neyin peşinde olduğuna gereğinden fazla açıklık getirebilir. Üstelik aklı karışık bir pazarlıkçı duygusal gösterilerle daha kolay baştan çıkarılır. Metternich Türklerden gelen notu, sempatisinde ani bir değişim gibi gösterdiği küçük bir tiyatro oyunu için kullanmıştı. Bu davranış Taticheff’i ve onun aracılığıyla çan <span class="italic"><span class="bold">büyülemesini </span></span>sağlamıştı.</p><p class="calibre_2">Bundan sonra görüşmeleri Metternich’in hedefine uygun olarak yürütmek çocuk oyunu sayılırdı. Çarın parlayacağı bir konferans düzenleme önerisi son derece çekiciydi ve Rusya’ya Avrupa’daki olaylar üzerinde daha etkili olma fırsatı (Alexander’ın en derin arzularından biri buydu zaten) tanıyor gibiydi. Aslında sonuç tam tersi oldu: Alexander, Rusya’yı tümüyle Balkanlar’dan uzak tutan bir belge imzalayarak Metternich’in başından beri sürdürdüğü hedefine ulaşmasını sağladı. İnsanların görünümleriyle ne kadar kolayca baştan çıkarıldığını bildiğinden çara konferansta ilgi odağı olma fırsatı tanımış, ama istediği belgeyi imzalatarak kendisi işin özünü elde etmişti. Çinlilerin, yeşim taşı karşılığında bir kişiye gözalıcı biçimde boyanmış bir çini vermek dedikleri işte budur.</p><p class="calibre_2">Metternich’in sık sık kanıtladığı gibi pazarlıkta başarıya ulaşmak ön hazırlığa dayanır. Eğer istekleriniz hakkındabelirsiz fikirlerle pazarlığa başlarsanız, karşı tarafın masaya getirdikleri uyarınca bir konumdan ötekine sürüklendiğinizi fark edersiniz. Kendinizi uygun gibi görünen ama sonunda çıkarlarınızı korumayan bir pozisyonda bulabilirsiniz. Elinizdeki kartları dikkatle incelemezseniz, manevralarınız pek verimli olmayacaktır.</p><p class="calibre_2">Her şeyden önce uzun vadeli hedeflerinizi ve bunlara ulaşmak için sahip olduğunuz gücü açıklıkla saptamalısınız. Bunları açığa kavuşturmak sakin ve sabırlı olmanızı sağlayacaktır. Aynı zamanda karşınızdakile-re cömertlik gibi görünen, ama aslında değerli olmayan anlamsız ödünler vermenize yardımcı olacaktır. Pazarlık başlamadan önce rakiplerinizi inceleyin. Onların zayıf noktalarını ve tatmin olmamış arzularını keşfetmek size başka bir ayrıcalık tanıyacaktır: böylece onların aklını karıştırabilir, duygusallaştırabilir, renkli çinilerle baştan çıkarabilirsiniz. Eğer mümkünse birazcık aptal gibi görünün: insanlar sizi ve nereye gitmek istediğinizi ne kadar az anlarlarsa, onları köşeye sıkıştıracak manevralar yapmak için daha fazla alana sahip olursunuz.</p><p class="calibre_2"><span class="italic"><span class="bold">Herkes nasıl elde edeceğini bilmeden bir şeyler ister ve bu durumun en ilginç yönü hiç kimsenin istediğine ulaşmanın yolunu bilmemesidir. Ama ben ne istediğimi ve diğerlerin neler yapabileceklerini bildiğim için, tümüyle</span></span></p><p class="calibre_2"><span class="italic"><span class="bold">hazırlıklıyım.</span></span></p><p class="calibre_2"><span class="italic"><span class="bold">Prens Klemens von Metternich (1773-1859)</span></span></p><p class="calibre_2"><span class="italic"><span class="bold">Beraat ettiğine şükran duyan Orestes, Savaş Tanrıçası Athena ’ya bir sunak adadı, ama Errinyeler eğer karar tersine çevrilmezse kendi kanlarından bir damlanın yere düşüp toprağı çoraklaştıracağım, ekinleri kavuracağını ve Atinalıların soyundan gelenleri yok edeceğini söyleyerek tehdit ettiler. Athena onların öfkesini iltifatlarla yatıştırdı: kendisinden daha bilge olduklarını söyleyerek Atina yakınında bir mağaraya yerleşmelerini ve böylece başka hiçbir yerde bulamayacakları kadar çok sayıda tapınan kimse bulabileceklerini önerdi. Yeraltı dünyasının tanrılarına uygun olan ev sunaklarının, kurban törenlerinin, meşale ışığında içilen içkilerin, evlilik ya da doğum sonrasında sunulan taze meyvelerin hatta Erechteum ’daki koltukların bile onların olmasını önerdi. Eğer bu daveti kabul ederlerse, dualarını onlardan esirgeyen hiçbir evin varsıl olamayacağını buyuracaktı. Buna karşılık onlar da Athena’nın gemileri için iyi rüzgârlar estirecekler, topraklarını verimli kılacaklar, insanları için çok çocuklu evliliklere izin vereceklerdi. Ayrıca dinsizleri, saygısızları ayıklayacaklar ve Athena ’nın uygun gördüğü gibi Atina ’nın savaşta kazanmasına izin vereceklerdi. Kısa bir görüşmenin sonunda Errinyeler bu önerileri kabul ettiler.</span></span></p><p class="calibre_2"><span class="italic"><span class="bold">THE GREEK MYTHS,</span></span> CİLT 2, ROBERT GRAVES, 1955</p><p class="calibre_2">SAVAŞIN ANAHTARI</p><p class="calibre_2">Çatışma ve yüzleşme genelinde sevimsiz duygular uyandıran sevimsiz olgulardır. Böylesine sevimsiz bir durumdan kaçınmak isteyenler, karşılığını aynı biçimde alabileceklerini düşünerek çevrelerinde bulunanlara kibar ve uzlaşmacı davranmaya çalışırlar. Ama bu mantığın hatalı olduğu sık sık ortaya çıkmıştır: iyi davrandığınız kişiler zaman içinde sizi çantada keklik gibi görürler. Zayıf ve sömürülecek biri olarak kabul ederler. Cömertlik her zaman minnettarlık duygusunu uyandırmaz; bazen şımarık bir çocuk ya da davranışınızı sadaka olarak algılayıp gücenen bir kişi yaratır.</p><p class="calibre_2">İyiliğin karşılığında iyilik oluşturmadığının kanıtlarına inanmayanlar, bırakın yaşam denen oyunu, her türlü pazarlık sürecinde başarısızlığa mahkûm olurlar. İnsanlar ancak kendi çıkarları için uygun olduğunda ya da zorunlu olduklarında size karşı kibar ve uzlaşmacı bir tavır sergilerler. Sizin amacınız sizinle savaşmayı onlar için zorlaştırmaktır. Eğer uzlaşmacı olmak ve onların güvenini kazanmak arzusuyla baskıyı azaltırsanız, karşınızdakilere işleri ertelemenin, aldatmanın ve iyiliğinizden yararlanmanın yollarını açarsınız. İnsanoğlunun doğası böyledir. Yüzyıllar boyunca savaşlara katılanlar bu dersi en zorlu biçimde almışlardır.</p><p class="calibre_2">Uluslar bu ilkeyi ihlal <span class="italic"><span class="bold">edince, sonuçlar</span></span> genelinde trajik olur. Örneğin 1951 Haziran’ında Çinliler ve Kuzey Koreliler pazarlık yapmaya hazır olduklarının işaretini verdikleri için ABD Ordusu Kore’de Çin Halk Kurtuluş Ordusu’na karşı sürdürdüğü etkili saldırıları durdurmuştu. Çinliler ile Kuzey Koreliler görüşmeleri ellerinden geldiğince uzattılar ve bu arada güçlerini toparlayıp savunmalarını sağlamlaştırdılar. Pazarlıklar sonuçsuz kalıp savaş tekrar başlayınca Amerikalılar savaş meydanındaki avantajlarını kaybetmiş olduklarını fark ettiler. Bu örnek Vietnam Sava-şı’nda ve belli bir dereceye kadar 1991 yılındaki Körfez Savaşı’nda da tekrarlandı. Amerikalıların bu davranışının bir nedeni kayıpları azaltmak, bir nedeni ise savaşı en kısa sürede sonlandırıp uzlaşmacı görünmekti. Fark etmedikleri nokta ise düşmanın iyi niyetle pazarlık yapma dürtüsünün süreç içinde yitirilmiş olmasıydı. Uzlaşmacı davranmaya ve kayıpları azaltmaya çalışmak bu örneklerde daha uzun süren savaşlara, daha fazla akan kanlara ve gerçek trajedilere yol açtı. Eğer ABD 195l’de Kore’de ilerlemeyi sürdürseydi, Korelileri ve Çinlileri kendi koşulları uyarınca pazarlık yapmaya zorlayabilirdi; Vietnam’da bombalamayı sür-dürseydi Kuzey VietnamlIları ertelemek yerine hemen pazarlık masasına oturmaya zorlayabilirdi; 1991’de Bağdat’a kadar yürüseydi barışın bir koşulu olarak Saddam Hüseyin’in başkanlıktan indirilmesini isteyip daha sonraki savaşı ve sayısız can kaybını önleyebilirdi.</p><p class="calibre_2">Alınacak ders çok basittir: baskıyı sürdürerek düşmanlarınızı karşılık vermeye ve sonunda pazarlık yapmaya zorlayabilirsiniz. Her gün biraz ilerlemeniz bile, onların pazarlığı erteleme girişimlerini zayıflatacaktır. Kararlılık ve azminizi simgesel hareketlerle değil, gerçek acılar vererek sergiliyorsunuz. İlerlemenizin nedeni toprak ya da mülk sahibi olmak değil, kendinizi güçlü bir konuma getirerek savaşı kazanmaktır. Karşınızdakileri pazarlığa oturtunca, ödün vermek ve aldıklarınızın bir kısmını iade etmek için fırsatınız olacaktır. Bu süreçte kibar ve uzlaşmacı bile görünebilirsiniz.</p><p class="calibre_2">Bazen yaşamınızda hiçbir gücü olmayan zayıf bir ele sahip olabilirsiniz. Bu gibi durumlarda ilerlemek daha önemlidir. Güç ve kararlılık gösterisi sunarak, baskıyı sürdürerek zayıflıklarınızı örterseniz ve size koz kazandıracak adımlar atabilirsiniz.</p><p class="calibre_2">1940 Haziran’ında Almanların yıldırım saldırıları Fransız savunma hattını yok edip hükümet teslim olunca General Charles de Gaulle İngiltere’ye kaçtı. Ülkenin büyük bir kısmını yöneten Alman denetimi altındaki Vichy Hükümeti yerine, Özgür Fransa’nın sürgündeki yasal hükümeti olarak orada bir konum edinebileceğini umuyordu. Her şey aslında de Gaulle’e karşıydı: Fransa içinde hiçbir zaman tanınmış bir insan olmamıştı. Daha iyi tanınan bazı Fransız askerler ve politikacılar onun istediği rol üzerinde hak iddia edebilirlerdi; müttefiklerin kendisini Özgür Fransa’nın lideri olarak tanımaları için de Gaulle’in elinde hiç koz yoktu ve bu şekilde kabul edilmediği takdirde güçsüz kalacaktı.</p><p class="calibre_2">De Gaulle tüm terslikleri görmezden geldi ve kendini herkese bu onursuz teslim oluşun ardından Fransa’yı kurtaracak tek adam olarak tanıttı. Radyodan Fransa’ya duyguları kışkırtan konuşmalar yaptı. İngiltere ile Amerika’yı dolaşıp kendini adeta günümüzün Jean D’Arc figürü olarak tanıttı. Fransız Direnişçileri arasında önemli kişilerle bağlantı kurdu. Winston Churchill gerçi de Gaulle’e hayrandı, ama bazen dayanılmaz derecede mağrur olduğunu düşünüyordu. Franklin D. Roosevelt ise ondan hiç hoşlanmıyordu ve iki lider ara sıra de Gaulle’e özgür Fransa’nın paylaşılan denetimini kabullenmesini öğütlüyorlardı. Ve de Gaulle her seferinde aynı yanıtı veriyordu: asla ödün vermeyecekti. Tek başına lider olmanın dışında hiçbir şeyi kabul etmeyecekti. Pazarlık toplantılarında son derece kaba davranıyor, hatta bazen çekip gidiyordu; ya hep ya hiç fikrinden kopmadığı açıkça belliydi.</p><p class="calibre_2">Churchill ile Roosevelt, ona lanetler okuyor, belirli bir konuma yerleşmesine izin verdikleri için pişmanlık duyuyorlardı. Hatta onu kınayıp uzaklaşmaya zorlamayı bile dile getiriyorlardı. Ama her seferinde vazgeçtiler ve sonunda ona istediklerini verdiler. Başka türlü davranmak böyle-sine hassas bir zamanda bir skandal çıkması ve Fransızların yeraltı örgütüyle ilişkilerinin bozulması demekti. Halkın büyük çoğunluğunun saygı duyduğu birini alçaltmış olurlardı.</p><p class="calibre_2">Unutmayın ki, zayıf durumdayken çok az şey isterseniz, ancak bu kadarını elde edersiniz. Ama güçlü görünüp sağlam ve hatta aşırı istemlerde bulunursanız, tam tersi bir izlenim yaratırsınız: insanlar özgüveninizin sağlam bir temele dayandığını düşünür. Kazanacağınız saygı kısa zamanda elinizdeki koza dönüşecektir. Kendinizi daha güçlü konuma getirince de, ödün vermeyi reddederek bunu ilerletebilir, etkili bir baskı biçimi olarak kullanıp masadan kalkıp gideceğinizi açıkça belirtebilirsiniz. Karşı taraf blöfünüzü görmeye karar verebilir ve bu takdirde örneğin kötü reklam gibi ağır bir bedel ödemesini sağlayabilirsiniz. Eğer sonunda biraz ödün verseniz bile, ellerinden geldiği takdirde sizi zorlayacaklarından çok daha azını vermiş olursunuz.</p><p class="calibre_2">Ünlü İngiliz diplomat ve yazar Harold Nicholson iki tip pazarlıkçı olduğunu düşünürdü: savaşçılar ve dükkân sahipleri. Savaşçılar pazarlığı</p><p class="calibre_2">zaman ve daha güçlü bir konum kazanmak için kullanırlar. Dükkâncılar ise güven kazanmanın, her iki tarafın istemlerini yerine getirmenin ve karşılıklı olarak tatmin etmenin daha önemli olduğu ilkesi uyarınca hareket ederler. İster diplomaside ister iş yaşamında bir dükkâncı başka bir dükkâncıyla karşı karşıya olduğunu düşündüğü ve sonunda karşısındakinin bir savaşçı olduğunu fark ettiği zaman sorunlar ortaya çıkar.</p><p class="calibre_2">Karşınızdaki kişinin hangi tip pazarlıkçı olduğunu önceden bilmek yararlıdır. Ne var ki, becerikli savaşçılar aynı zamanda kimliklerini gizlemenin de ustasıdırlar: önce samimi ve dostça davranırlar ardından çok geç olduğunda gerçek savaşçı doğalarını ortaya çıkarırlar. Pek iyi tanımadığınız bir düşmanla herhangi bir çatışmayı çözümlerken savaşçı rolünü benimseyerek kendinizi korumak her zaman daha iyidir; bu nedenle pazarlık yaparken bir taraftan da ilerlemeye devam edin. Eğer çok fazla ileri giderseniz, gerileyecek ve durumu düzeltecek zamanınız olacaktır. Ama eğer bir savaşçının eline düşerseniz, yitirdiklerinizi geri alamazsınız. Savaşçıların sayısının gitgide arttığı bir dünyada, yüreğinizde bir dükkâncı olsanız bile, kılıç sallamaya hazır bulunmalısınız.</p><p class="calibre_2">Simge: Büyük Sopa. Kibarca ve yavaş konuşun ama karşı taraf elinizde ürkütücü bir şey tuttuğunuzu görmeli. Sopanın kafasına inmesinin yaratacağı acıyı tatması gerekli değildir; sopanın orada olduğunu, sizin daha önce kullanmış olduğunuzu ve acı verdiğini bilmesi yeterlidir. Acı veren bir darbe yemektense, bedeli ne olursa olsun, tartışmaya son verip bir anlaşma pazarlığı yapmak daha iyi olacaktır.</p><p class="calibre_2">Otorite: Kendimizi savaşın bitiminden bir gün sonrasına kadar galip, dört gün sonrasına kadar da yenik olarak düşünmemeliyiz... Bir elimizde kılıcımızı, diğer elimizde zeytin dalını taşıyalım, her an pazarlık yapmaya hazır olalım ama ancak ilerlerken pazarlık yapalım. <span class="italic"><span class="bold">—Prens Klemens von MeUernich (1773-1859)</span></span></p><p class="calibre_2"><span class="calibre1"><span class="bold">TERSİNE ÇEVİRMEK</span></span></p><p class="calibre_2">Savaşta olduğu gibi pazarlıkta da kendimizi kapıp koyvermeyelim, intikam peşinde koşacak bir düşman yaratacak kadar çok fazla ileri gitmenin, çok fazlasını almanın da tehlikesi vardır. Birinci Dünya Savaşı sonrasında müttefik ülkeler barış pazarlığı sırasında Almanya üzerine öylesine haşin koşullar getirdiler ki, İkinci Dünya Savaşı’nın temellerini attıkları söylenebilir. Diğer yandan bir yüzyıl öncesinde Metternich pazarlık yaparken karşı tarafın kendisine haksızlık yapıldığı duygusuna kapıl-mamasına özen gösterirdi. Herhangi bir anlaşmada amacınız gözünüzü doyurmak ya da karşı tarafı cezalandırmak değil kendi çıkarlarınızı güvence altına almak olmalıdır. Uzun vadede cezalandırıcı bir anlaşma sizin güvensizlik içinde kalmanıza yol açar.</p><div class="mbp_pagebreak" id="calibre_pb_16"></div>
</body></html>
