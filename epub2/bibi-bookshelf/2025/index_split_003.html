<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>33 Stratejide Savaş</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos241671" class="calibre_2"><span class="calibre1"><span class="bold">SAVAŞIN ANAHTARI</span></span></p><p class="calibre_2">Çoğu zaman hareketlerimizin arasında kaybolduğumuzu hissederiz. Şunu yaparız, bunu yaparız, birçok seçeneğimiz vardır, ama hiçbiri tümüyle gerekli gibi görünmez. Özgürlüğümüz bir yüktür... bugün ne yapalım, nereye gidelim? Günlük yaşam düzenimiz ve rutinlerimiz yönümüzün olmadığı hissinden kaçınmamıza yardım eder, ama her zaman için daha fazlasını yapabileceğimiz düşüncesi aklımızın bir köşesinde bulunur. Ne kadar çok zamanı boşa harcıyoruz. Ara sıra hepimiz bir zorunluluk duygusuna kapılırız. Genellikle bu duygu bize dışardan gelir: işimizde geri kalırız, yapabileceğimizden fazlasını yükleniriz, herhangi bir şeyin sorumluluğu bize bırakılır. İşte şimdi her şey değişir; özgürlüğümüz sona erer. Bunu yapmamız gerekiyor, şunu halletmek zorundayız. Ne kadar canlı ve şevkli oluşumuz bizi şaşırtır. Yapacağımız her şey gerekliymiş gibi görünür. Ama eninde sonunda olağan düzenimize geri döneriz. Zorunluluk duygumuz kaybolunca, nasıl geri kazanacağımızı bilemeyiz.</p><p class="calibre_2">Komutanlar orduların var olduğu günden bu yana bu konuyu düşünüyorlar: askerler nasıl motive edilir, nasıl daha saldırganlaştırılır, daha umarsızlaştırılır? Bazı generaller belirli söylevlere güvenirler, ama bunu iyi yaptıkları halde pek de başarılı olamazlar. Ama iki bin yıl önce Çinli strateji uzmanı Sun-tzu ne denli canlandırıcı olsa da söylevleri dinlemenin kalıcı bir etki yaratmak için çok fazla pasif bir deneyim olarak kaldığına inanmıştı. Sun-tzu "ölüm tarlasından" yani ordunun kaçış yolu olmayan bir dağ, bir nehir ya da bir orman gibi coğrafi bir unsura kadar gerilemesinden söz ediyordu. Geri çekilecek yeri olmayınca ölümü adeta karşısında gören ordunun açık bir alana oranla iki, üç kat daha şiddetle savaşacağını ileri sürüyordu. Şeytan gibi dövüşmelerini sağlamak için bilinçli olarak askerleri bir ölüm tarlasına yerleştirmek gerektiğini de savunuyordu. Cortes, Meksika’da işte bunu yapmıştı ve insanın kanını ateşleyen tek güvenli yol budur. Dünyayı ihtiyaçlar yönetir: insanlar ancak gerekli olduğu takdirde davranışlarını değiştirirler. Yaşamları buna dayalı olunca zorunluluk duygusuna kapılırlar.</p><p class="calibre_2">Ölüm tarlası savaş meydanından daha ileri giden psikolojik bir olgudur: kendinizi hiçbir seçeneğiniz olmadan kapana kısılmış gibi hissettiğiniz koşullardır. Sırtınızda son derece gerçek bir baskı vardır ve geri gidemezsiniz. Zamanınız azalıyor. Ruhsal ölümün bir biçimi olan başarısızlık tam karşınızda size bakıyor. Ya harekete geçeceksiniz ya da sonuçlara katlanacaksınız.</p><p class="calibre_2">Unutmayın ki, bizler çevrelerine çok yakından bağlı olan yaratıklarız, koşullarımıza ve çevremizdeki insanlara içsel olarak karşılık veririz. Eğer durumumuz kolay ve rahatsa, çevremizdeki kişiler dost ve sıcaksa, doğal gerginliğimiz azalır. Hatta yorulduğumuzu, sıkıldığımızı hissederiz; belki farkında değiliz, ama çevremiz bize bir meydan okuma sunmaz. Ama kendinizi bir psikolojik ölüm tarlasına yerleştirdiğiniz anda dinamikler değişir. Bedeniniz tehlikeye yeni bir enerjiyle karşılık verir, aklınız odaklanır. Zorunluluk duygusu sizi sarar; daha fazla zaman kaybetmemek zorundasınız.</p><p class="calibre_2">İşin hilesi bu etkiyi ara sıra bilinçli olarak kullanmak kendinize karşı bir cins uyandırma çağrısı yapmaktır. Bundan sonraki beş adım sizi bir psikolojik ölüm tarlasına konuşlandırmaya yöneliktir. Bunları okumak ve üzerinde düşünmek işe yaramaz; uygulamanız gerekir. Kendinize uygulayacağınız baskı biçimlerini gösterir. Sıradan bir durumda kullanılacak dü-şük-yoğunluklu bir sarsılma mı yoksa gerçek bir şok mu istediğinize göre düzeyini ayarlayabilirsiniz. Derecesini hesaplamak size kalmıştır.</p><p class="calibre_2"><span class="italic"><span class="bold">Durumdan yararlanarak Han Hsin’i sorgulamaya başladılar.</span></span> "Savaş Sanatı’ <span class="italic"><span class="bold">na göre kişi çarpışırken tepeleri sağına ya da arkasına almalı, suları önünde ya da solunda bırakmalıdır," dediler. "Ama bugün siz bizlere sırtımızı nehre vererek sıralanmamızı emrederken,'Chao’yu yeneceğiniz ve birlikte kutlayacağız!’ dediniz. Biz bu fikre karşıydık ama sonuçta zafere ulaştık. Nasıl bir strateji bu?"</span></span></p><p class="calibre_2"><span class="italic"><span class="bold">"Bu da</span></span> Savaş Sanatı’nda <span class="italic"><span class="bold">vardır," diye yanıtladı Han Hsin. "Siz dikkat etmemişsiniz!</span></span> Savaş Sanatı’nda, <span class="italic"><span class="bold">"Onları ölümcül bir noktaya sürün sağ kalırlar, umutsuz bir yere konuşlandırın sağ kalırlar," diye yazmaz mı? Üstelik benim yanımda eskiden beri eğittiğim ve yönettiğim askerler yoktu. Hani dedikleri gibi onları pazardan topladım ve çarpıştırmak zorunda kaldım. Bu koşullar altında eğer onları canlarını kurtarmak için savaşacakları kadar umarsız bir durumda bırakmazsam, güvenli bir yerde tutarsam, hepsi kaçıp giderdi. O zaman da bana nasıl yararları dokunurdu ?"</span></span></p><p class="calibre_2"><span class="italic"><span class="bold">"Haklısınız!" dedi generalleri hayranlıkla. "Böyle bir şey bizim aklımıza</span></span></p><p class="calibre_2"><span class="italic"><span class="bold">gelmezdi."</span></span></p><p class="calibre_2"><span class="italic"><span class="bold">RECORDS OF THE HISTORIAN,</span></span> SZUMA CHIEN, MÖ 145-86</p><p class="calibre_2">Her şeyi tek atışa bağlayın. 1937 yılında Ulusal Gençlik İdaresi’nin Teksas başkanı olan yirmi sekiz yaşındaki Lyndon B. Johnson bir ikilemle yüz yüze kalmıştı. Teksas’lı kongre üyesi James Buchanan birdenbire ölüvermişti. Sadık Teksas’lı seçmenler görev almış kişileri seçmeyi yeğlediklerinden bu eyalette bir koltuğun açılması on ya da yirmi yıl sürerdi ve otuz yaşına bastığında kongre üyesi olmak isteyen Johnson’ın artık on yıl beklemesine gerek kalmamıştı. Ne var ki çok gençti ve Buchanan’ın seçim bölgesinde neredeyse hiç tanınmıyordu. Seçmenlerin tercih edeceği bazı siyasi ağır toplarla yarışmak zorunda kalacaktı. Seçilmeyi denemek başarısızlık olur muydu? Eğer Johnson açık farkla seçimi kaybederse yalnızca parasını boşa harcamış olmakla kalmayacak yaşayacağı utanç belki uzun vadeli hedefinden de uzaklaştıracaktı.</p><p class="calibre_2">Johnson bunları iyice düşündü ve seçime katılmaya karar verdi. Birkaç hafta boyunca yoğun bir kampanya başlattı, seçim bölgesinin unutulmuş köylerini ziyaret etti, en yoksul çiftçilerin elini sıktı, daha önce bir adayla tanışmamış olan insanlarla görüşmek için bakkallarda oturdu. Eski tarz mitinglerden, mangal partilerinden yeni moda radyo reklamlarına kadar her türlü yöntemi denedi. Gece gündüz demeden çok çalıştı. Kampanya bittiğinde Johnson aşırı yorgunluk ve apandisit nedeniyle hastaneye kaldırıldı. Ama Amerikan siyasi tarihinin en büyük sarsıntılarından birinde seçimi kazanmıştı.</p><p class="calibre_2">Geleceğini bir tek atışa bağlayarak Johnson kendini ölüm tarlası durumuna sokmuştu. Bedeni ve ruhu ona gereken enerjiyi sağlamıştı. Çoğunlukla birinden birinin bizi başarıya götüreceğini düşünerek aynı anda pek çok şeyi bir arada deneriz, ama bu gibi durumlarda aklımız karışır, çabalarımız isteksiz kalır. Eğer geleceğimiz tehlikedeyse, kaybetmeyi göze alamayız. Ve kaybetmeyiz.</p><p class="calibre_2"><span class="italic"><span class="bold">Sınırsız olasılıklar insana uygun değildir; eğer olsaydı insanın yaşamı sınırsızlık içinde erirdi. Güç kazanmak için kişinin yaşamının görevle çizilmiş ve gönüllü olarak kabul edilmiş sınırlara gereksinimi vardır. Kişi kendini bu sınırlarla çevreleyip görevinin ne olduğunu saptayınca, özgür bir ruh olarak önem kazanır.</span></span></p><p class="calibre_2"><span class="italic"><span class="bold">THE ICHING,</span></span> ÇİN, MÖ VIII. YY.</p><p class="calibre_2">Tam hazır olmadan harekete geçin. MÖ 49 yılında Pompeius’un yandaşı olan ve Julius Caesar’ın gitgide artan gücünden çekinen bir grup Romalı senatör ünlü generale ya ordusunu dağıtmasını ya da Cumhuri-yet’e ihanet eden bir kişi olarak görülJTıeyi kabul etmesini bildirdi. Caeser bu emri aldığında yalnızca beş bin askeriyle güney Galya’daydı (günümüzde Fransa) ve ordusunun geri kalanı kuzeyde savaşmaya devam ediyordu. Emre boyun eğmek intihar etmek demek olacaktı, ama ordunun büyük kısmının kendisine ulaşması haftalar sürecekti. Beklemeye istekli olmadığından komutanlarına "zarlar atılsın" dedi ve beş bin askeriyle İtalya ile Galya arasındaki sınırı oluşturun Rubikon Nehri’ni geçti. Askerleri İtalya topraklarına götürmek Roma’ya savaş açmak demekti. Artık geri dönüş yoktu: savaşacak ya da ölecekti. Caesar elindeki gücü toplamak, bir tek askerini bile yitirmemek, son hızla hareket etmek ve son derece yaratıcı olmak zorundaydı. Roma’ya yürümeye başladı. İnisiyatifi ele alarak senatörleri ürküttü ve Pompeius kaçmak zorunda kaldı.</p><p class="calibre_2"><span class="italic"><span class="bold">Ölüm önemli değildir, ama yenilmiş olarak yaşamak her gün ölmektir.</span></span></p><p class="calibre_2">NAPOLEON BONAPARTE, 1769-1821</p><p class="calibre_2">Özellikle dışarıdan gelen bir baskı görmedikçe harekete geçmek için çok fazla bekleriz. Bazen hazır olduğunuzu düşünmeden önce hareket etmek, sorunla yüzleşmek, Rubikon’u geçmek daha iyidir. Rakiplerinizi yalnızca şaşırtmakla kalmayacak aynı zamanda kaynaklarınızı en iyi biçimde kullanmış olacaksınız. Kendinizi bu yola adadıktan soma geri dönüşünüz olmayacaktır. Baskı altında kalınca yaratıcılığınız gelişecektir. Bunu sık sık yaparsanız, hızlı düşünmek ve hareket etmek yeteneğinizi geliştirirsiniz.</p><p class="calibre_2"><span class="italic"><span class="bold">Tehlikenin en büyük olduğu zaman -yaşamı boyunca yukarı doğru çıkarken kişinin bacağının kırılmasına daha seyrek rastlanır- kişi işlerin kolayına gittiği ve daha az engebeli yolları seçtiği zamandır.</span></span></p><p class="calibre_2"><span class="calibre1"><span class="bold">FRIEDRICH NIETZSCHE, 1844-1900</span></span></p><p class="calibre_2">Yeni sulara dahn. Hollywood’daki MGM stüdyosu Joan Crawford’a çok iyi davranmıştı; onu keşfetmiş, yıldız yapmış, imajını yaratmıştı. Ama 1940’ların başında Crawford bundan sıkılmıştı. Her şey çok rahattı; MGM, ona hep aynı tip, hiçbir zorlaması olmayan rolleri veriyordu. Sonunda 1943 yılında Crawford hiç akla gelmeyecek bir şey yapıp kontratının iptal edilmesini istedi.</p><p class="calibre_2">Stüdyo sistemine karşı çıkmak hiç de akılcı bir davranış gibi düşünülmediğinden sonucu Crawford için çok kötü olabilirdi. Gerçekten de Warner Brothers Şirketi’yle antlaşma imzalayınca yine aynı tip senaryolar sunulmaya başlandı. Crawford hepsini reddetti. Neredeyse işten kovulacak duruma gelmişken aradığı rol karşısına çıktı: <span class="italic"><span class="bold">Mildred Pierce</span></span> filminin başrolü ama ne var ki, bu rol ona teklif edilmedi. Yönetmen Michael Curtiz’in fikrini değiştirmek için epey çabaladı ve sonunda rolü kaptı. Yaşamının performansını sergiledi, en iyi kadın oyuncu Oscar’ını aldı ve mesleğini diriltti.</p><p class="calibre_2">MGM Şirketi’nden ayrılırken Crawford çok büyük bir adım atıyordu. Eğer Warner Brothers Şirketi’nde başarılı olamazsa, mesleği sona erecekti. Ama Crawford risk alarak yaşamayı severdi. Zorlandığı zaman kendini yaşamın kıyısında hisseder, enerjiyle dolup taşar ve en iyi performansını sergilerdi. Tıpkı Crawford gibi siz de, bayat ilişkileri, rahat koşullan ardınızda bırakıp geçmişle bağlarınızı koparıp ölüm tarlasına gitmeye kendinizi zorlamalısınız. Eğer kendinize bir kaçış yolu tanımazsanız, yeni çabalarınızın işe yaraması için elinizden geleni yaparsınız. Bilinmeyen topraklara adım atmak için geçmişten uzaklaşmak ölüme benzer ve bu sonu hissetmek sizi tekrar canlandıracaktır.</p><p class="calibre_2"><span class="italic"><span class="bold">Ölüm için kesin kararlı olun; böylece ya ölüm ya yaşam daha tatlı olacaktır. Yaşamı ikna edin: eğer seni kaybedersem yalnızca aptalların sakladığı bir şeyi kaybetmiş olurum: sen bir nefessin, tüm göklerin etkilerine köle olan, sen bir alışkanlıksın saatlerin kederini taşıyan: sen yalnızca ölümün soytarısısın; çünkü sen ondan kaçmak için uçarak yine de ona doğru yaklaşıyorsun. Sen soylu değilsin; taşıdığın tüm rahatlıklar alçaklıkla beslenir. Hiçbir şekilde cesur değilsin; çünkü sen zavallı bir solucanın yumuşak çatalından korkuyorsun. Senin en iyi dinlenmen uykudur ve sen bununla hem kışkırtıyor hem de kendi ölümünden korkuyorsun, ki bir daha olmayacak.</span></span></p><p class="calibre_2"><span class="italic"><span class="bold">KISASA KISAS,</span></span> WILLIAM SHAKESPEARE, 1564-1616</p><p class="calibre_2">"Siz dünyaya karşı" durumunu oluşturun. Futbol gibi sporlarla kıyaslanınca beysbol daha yavaştır ve saldırganlığın dışa vurulması için pek az çıkışı vardır. Bu durum öfkeli olduğu zamanlar, kendini tüm dünyaya karşı hissettiği zamanlar, en iyi oyununu çıkaran vurucu Ted Williams için bir sorundu. Sahada bu havayı yaratmak Williams için çok zordu, ama çok erken bir dönemde gizli bir silah keşfetti: basın. Spor yazarlarına ya onlarla işbirliği yapmayarak ya da onları sözle taciz ederek hakaret etmeyi alışkanlık haline getirdi. Yazarlar da karakter yapısı, oyunculuk yetenekleri hakkında ağır yazılar yazarak puanı düştüğü zamanlar zafer borazanları çalarak onun iyiliğine karşılık verdiler. Basın üzerine yüklendiği zamanlar Williams en iyi oyununu sergiliyordu. Sanki onları yalancı çıkarmak istiyormuş gibi en iyi atışlarını yapıyordu. 1957’de gazetelerle neredeyse bir yıl süren bir savaş yaşadı ve belki de en iyi performansını gösterdi ve bir beysbol oyuncusu için oldukça ileri bir yaş olan kırk yaşında en iyi vurucu unvanını kazandı. Bir gazetecinin yazdığı gibi, "Adrenalinin kalbi dürtülemesi gibi nefret adeta onun reflekslerini harekete geçiriyor. Düşmanlık duygularıyla besleniyor!"</p><p class="calibre_2">Halkın bir parçası olduğundan basının düşmanlığı Williams için sürekli okuduğu, tahammül ettiği, hissettiği bir baskı biçimine gelmişti. Ondan nefret ediyorlar, kuşku duyuyorlar, başarısız olduğunu görmek istiyorlardı; Williams da onlara gününü gösterecekti. Ve gösterdi. Savaşacak bir ruhun beslenmek için biraz öfke ve nefrete gereksinimi vardır. Yani oturup insanların saldırganlaşmasını beklemeyin; bilinçli olarak onları sinirlendirin, öfkelendirin. Sizden hoşlanmayan birçok kişi tarafından köşeye sıkıştırıldığınızı hissedince, çılgınlar gibi savaşacaksınız. Nefret çok güçlü bir duygudur. Unutmayın ki herhangi bir çarpışmada adınızı ve şöhretinizi ortaya koyuyorsunuz; düşmanlarınız başarısızlığınızdan keyif alacaklardır. Daha büyük bir güçle savaşmak için bu baskıyı kullanın.</p><p class="calibre_2"><span class="italic"><span class="bold">Oh beyler, yaşamın zamanı kısadır! Bu kısa süreyi sanki çok uzunmuş gibi alçakça harcamak, yaşam sanki bir kadranın ucunda ilerliyormuş gibi düşünmek ve saat başının gelişiyle sona eriyormuş gibi beklemek... Eğer yaşıyorsak, kralları ezmek için yaşıyoruz; eğer prensler bizimle birlikte ölürse, cesurca ölürüz!</span></span></p><p class="calibre_2">W. <span class="italic"><span class="bold">HENRY, BÖLÜM I,</span></span> WILLIAM SHAKESPEARE, 1564-1616</p><p class="calibre_2">Kendinizi doyumsuz ve huzursuz tutun. Napoleon’u tarihin en büyük generali yapan birçok niteliği vardı, ama onu zirveye çıkaran ve orada tutan niteliği sınırsız enerjisiydi. Savaşlar sırasında günde on sekiz, yirmi saat çalışırdı. Gerekirse günlerce uykusuz kalırdı, ama uykusuzluk kapasitesini düşürmezdi. Banyoda, tiyatroda, ziyafetlerde hep çalışırdı. Gözlerini savaşın hiçbir ayrıntısından ayırmaksınız yorulmadan ve sızlanmadan at sırtında kilometrelerce yol alırdı.</p><p class="calibre_2">Elbette Napoleon’un olağanüstü dayanıklılığı vardı, ama hepsi bu kadar değildi: hiçbir zaman dinlenmek için kendine izin vermez, asla tatmin olmazdı. 1796’da ilk gerçek komutanlık görevinde Fransız Ordusu’na</p><p class="calibre_2">İtalya’ya karşı büyük bir zafer kazandırmış ve ardından bu kez Mısır’daki bir savaşa gitmişti. Savaşın gidişinden mutsuz olup siyasi gücün olmamasının askeri olaylardaki denetimini eksilttiğini fark ederek Fransa’ya döndü ve birinci konsül olmak için çalışmalara başladı. İsteğini elde edince, ikinci İtalya savaşına katıldı. Sınırsız enerjisini harcamak için kendini birbiri ardına yeni savaşlara, yeni meydan okumalara bıraktı. Eğer karşısındaki krizi atlatamazsa, ölebilirdi.</p><p class="calibre_2">Yorulmamızın nedeni genellikle can sıkıntımızdır. Karşımızda ciddi bir meydan okuma olmayınca, zihinsel ve bedensel bir uyuşukluk çöker. "Bazen ölüm enerji eksikliği biçiminde gelir,” demişti Napoleon ve enerji eksikliği, yapabileceğimizden daha azını üstlendiğimiz, hiçbir şey bize meydan okumadığı zaman ortaya çıkar. Bir risk aldığınız anda bedeniniz ve aklınız yepyeni bir enerji dalgasıyla karşılık verir. Risk almayı sürekli bir alıştırma biçimine getirin ve asla kendinizi rahatlatmayın. Bir süre sonra ölüm tarlasında yaşamak bağımlılık halini alacağından başka türlü davranamayacaksınız. Askerler ölümle burun buruna geldiklerinde çoğunlukla farklı bir heyecana kapılırlar ve tekrar tatmak isterler. Ölümle karşılaştığınız zaman yaşam daha anlamlı olur. Aldığınız riskler, aştığınız engeller yaşama verdiğiniz değeri keskinleştiren simgesel ölümlere benzer.</p><p class="calibre_2">Simge:</p><p class="calibre_2">Ateş. Kendi başına gücü yoktur ancak çevresine dayanır. Ama ona biraz hava, kuru odun, alevleri körükleyecek rüzgâr verin, korkutucu bir ivme kazanır, gitgide sıcaklığı artar, kendinden beslenmeye başlar ve yolu üzerindeki her şeyi yutar. Böyle bir gücü asla şansa bırakmayın.</p><p class="calibre_2">Otorite: Çok hızlı savaşınca sağ kalacağınız, aksi takdirde öleceğiniz durumlara ölüm tarlası denir... Onları gidecekleri bir yer olmayan bir noktaya koyarsanız, kaçmadan önce öleceklerdir. Eğer orada öleceklerse başka ne yapmazlar? Savaşçılar tüm güçlerini ortaya koyar. Savaşçılar büyük tehlike altında olunca, korkularından uzaklaşırlar. Gidecekleri bir yer olmayınca, sağlamlaşırlar, işe tümüyle kendilerini verince vazgeçmezler. Eğer başka seçenekleri yoksa, savaşacaklardır. <span class="italic"><span class="bold">-Savaş Sanatı,</span></span> Sun-tzu, MÖ iV. YY.</p><p class="calibre_2"><span class="calibre1"><span class="bold">TERSİNE ÇEVİRMEK</span></span></p><p class="calibre_2">Eğer yitirecek bir şeyiniz olmaması duygusu sizi ilerletiyorsa, başkalarını da ilerletir. Bu durumdaki kişilerle çatışmaya girmekten kaçınmalısınız. Belki çok <sup class="calibre6"><small class="calibre7"><span class="calibre8">:</span></small></sup> kötü koşullar altında yaşıyor, belki herhangi bir nedenle intihara kalkışıyordur, ama her şart altında umarsızdırlar ve umarsız kişiler_bir çatışmada her şeyi riske atabilirler. Böylece çok büyük bir avantaj kazanırlar. Koşullar karşısında zaten yenilgiye uğramış olduklarından kaybedecek bir şeyleri kalmamıştır. Ama sizin vardır. Bu gibi kişilerden uzak durun.</p><p class="calibre_2">Buna karşılık düşmanlarınıza moralleri bozuk olduğunda saldırmak size avantaj kazandırır. Belki adil olmadığını bildikleri bir dava ya da saygı duymadıkları bir lider için savaşıyorlardır. Morallerini daha da düşürecek yollar bulun. Morali bozuk olan askerler en küçük engel karşısında hüsrana uğrarlar. Bir güç gösterisi onların savaşçı ruhunu çökertir.</p><p class="calibre_2">Her zaman karşı tarafın zorunluluk duygusunu azaltmaya çalışın. Bırakın düşmanlarınız sonsuza dek zamanları olduğunu düşünsün; onlar uykudayken birdenbire sınırda belirirseniz, kolayca onları ezip geçersiniz. Siz savaşçı ruhunuzu bilerken, bir yandan da onların savaşçı ruhunu köreltmek için elinizden geleni yapın.</p><div class="mbp_pagebreak" id="calibre_pb_3"></div>
</body></html>
