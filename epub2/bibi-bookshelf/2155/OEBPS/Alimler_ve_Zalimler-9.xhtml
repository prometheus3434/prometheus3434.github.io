<html xmlns="http://www.w3.org/1999/xhtml">
	<head>
		<title>Alimler_ve_Zalimler-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Alimler_ve_Zalimler" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-24">Fethullah Gülen Hocaefendi’ye Zulüm</p>
			<p class="ilk_harf"><span class="_idGenDropcap-1">B</span>ir caminin girişinde yaşlıca bir adam karşıma dikiliverdi. Tanımıştı ve bir şey söylemek istiyordu. Dedi ki: “Nerdeyse yirmi yıldır bu insanlara oy veriyorum ama hayallerim yıkıldı...” Teskin etmek istedim, fırsat vermedi, “Âlim bir insana bu kadar ağır hakaret etmeye kimin hakkı var kardeşim!” dedi.</p>
			<p class="a_Paragraf">Cümleler boğazına düğümleniverdi. Teselli etmek istedim; lakin beni dinleyecek durumda değildi. Cami kapısında rastladığım bu kişi ile birkaç gün önce misafir ettiğim bir yakınımın hissiyatı aynıydı. 85 yaşındaki büyüğüm, “Her namazdan sonra Başbakan’a dua ederdim; şimdi yaptığı hakaretler vicdanımı sızlatıyor...” demişti. Benzer bir hadiseyi geçenlerde katıldığım bir törende yaşadım. Hiç ummadığım bir kalabalığın içinde gözleri ışıl ışıl bir işadamı yanıma yaklaştı ve “Bu nasıl bir aymazlıktır ki, milyonlarca insana ilham kaynağı olmuş bir âlime sürekli hakaret ediliyor?” dedi. Doğru söylüyordu. Bir insana kızabilirsin ama “âlim müsveddesi”, “sahte peygamber” gibi düzeysiz laflar sarf edemezsin.</p>
			<p class="a_Paragraf">Hakarette sınır tanımayanlar, seviyeyi her geçen gün biraz daha düşürerek Fethullah Gülen Hocaefendi için “örgütün lideri” bile diyebildi. </p>
			<p class="a_Paragraf">Hocaefendi hakkında dava açabilmek için her yol denendi. İtirafçılar iftiracılarla işbirliği yaptı. 28 Şubat döneminde 8 yıl süren ve kesinkes beraatle sonuçlanan bütün suçlamalar 17 Aralık Yolsuzluk ve Rüşvet Soruşturması’nın intikamı olarak tekrar sahneye sürüldü. Ağza alınmayacak hakaretler yapıldı, iftiralar art arda sıralandı. Hatta hakkında bir mahkeme kararı varmışçasına Amerika’dan iade yahut sınırdışı edilmesi istendi. Adı yolsuzluk ve rüşvete bulaşmış apaçık delillerle suçlanmış kişiler bahis mevzu olduğunda “masumiyet karinesi”ne sığınanlar mevzu Fethullah Gülen Hocaefendi olunca hukuku pervasızca ayaklar altına almakta beis görmedi.</p>
			<p class="a_Paragraf">Yazıklar olsun! Hani daha düne kadar “ellerinden öptüğünü”, “dua ve emirlerini beklediğini” söylüyordun? Hani Hocaefendi’nin yaptığı evrensel hizmete alkış tutuyor, halkın huzuruna çıkıp “sıla hasreti bitsin” diyordun…</p>
			<p class="a_Paragraf">Aklını ve inancını partizanlığa büsbütün kurban etmemiş her bir fert, bugün fütursuzca edilen laflar, bir ucundan emaresi gösterilerek yapılan tehdit ve şantajlar nedeniyle kan ağlıyor. Kan ağlıyor çünkü biri yanlış konuşsa bile, ehl-i insaf birinin çıkıp “Bu kadar da değil artık!” demesi gerekiyor?</p>
			<p class="a_Paragraf">Anlaşılan o ki hakaretin ötesinde sinsi bir maksat gözetiliyor: Daha önce karanlık merkezler tarafından defalarca denenen “terör örgütü” ya da “çete” suçlaması için zemin oluşturuluyor. Bir ülkenin Başbakan’ı her gün birkaç kez bir kitleyi hedef gösterirse, o kişiler hakkında suç uydurulmaması düşünülebilir mi? Yargıya resmen baskı yapılıyor. Devletin bütün imkânları seferber edilerek ve dünya tarihinin en kara medya yapısı inşa edilerek suç bulunmaya çalışılıyor. Ortada somut bir suç olmadığı aşikâr ama belli ki Milli İstihbarat’tan Emniyet’e, medyadan yargıya kadar herkese buyruklar yağdırılıyor ve “suç bulun!” talimatı veriliyor. Hal böyle olunca herkes bilmeli ki, bu saatten sonra açılacak hiçbir dava hukukî bir anlam ifade etmez; olsa olsa zulüm tarihine geçecek bir süreç olur ve vicdanlara çarpıp zalimlere döner.</p>
			<p class="a_Paragraf">Gel de kahrolma! Bu ülkenin bir bölgesinde bölücü paralel örgüt kimlik kontrolü yapıyor, vergi topluyor, ceza kesiyor; bu ülkenin Başbakan’ı bu konuda tek bir kelam etmiyor. Onun tek bir gündemi var: Camia. Hizmet Hareketi’ne günde on kez tehdit savuran Başbakan, fiilî ‘paralel örgüt’ün silahlarını ve militanlarını görmüyor, tek bir cümleyle bile KCK’yı ağzına almıyor. Hangi vicdan bu çarpık durumu kabul edebilir? PKK lideri Abdullah Öcalan’ın posterleri billboardlara asılıyor. Ne Başbakan’da bir tık var, ne AK Parti yetkililerinde. 30 bin insanın ölümünden sorumlu tutularak mahkeme edilmiş, hakkında (idam cezası kalktığı için) ömür boyu hapis cezası verilmiş bir adamın posterlerinden rahatsız olmuyorsun ama 8 yıl yargılanmış, hakkında beraat kararı verilmiş, beraat kararı en üst yargı organlarınca onanmış Fethullah Gülen Hocaefendi’ye en ağır ithamlarda bulunuyorsun. Allah aşkına hangi vicdan bu zulme razı olur?</p>
			<p class="Linkler_E"><img alt="" class="_idGenPageitem-2" src="image/01.jpg"/><br/>1971’deki askeri muhtıra sonrası Bekir Berk, <br/>Fethullah Gülen Hocaefendi ve Mustafa Birlik <br/>askeri mahkemede</p>
			<p class="a_Paragraf">PKK, elli çeşit meseleyi vesile ederek ortalığı ateşe veriyor, Başbakan bu konuda susmayı tercih ediyor. Ama her Allah’ın günü beş on kez camiaya hakaret etmeyi ihmal etmiyor. “Seçimlerden sonra özerklik”ten bahsediliyor; bu ülkenin Başbakan’ı mülayemetini koruyor ama hiç durmaksızın her gün camiaya hakaretlere devam ediyor. </p>
			<p class="a_Paragraf">Neden?</p>
			<p class="a_Paragraf">Yolsuzluk soruşturmasındaki savcı ve polisleri ‘paralel yapı’ olarak tanımlıyor ve onun üzerinden sürekli hakaretamiz konuşmalar yapıyor. Yolsuzluk soruşturmasını yürüten polislere sahur vakti operasyonlar yapıldı. Gecenin ikisinde insanların ellerine kelepçe takıldı, kameralar karşısında itibar suikastı yapılmak istendi. İşler tersine döndü; zira gözaltına alınan kişiler “Haram lokma yemedim” deyip cesaret örneği sergiledi. Ortada suç bulunamayınca özel mahkemeler ihdas edildi. Tıpkı İstiklal Mahkemeleri gibi… Kurulan Sulh Ceza Hakimliği iyi bir hukuk sınavı veremezdi; nitekim veremedi. En fazla dört günlük gözaltı süresini bile sekiz güne çıkardılar. İlk dört günden sonra gözaltında tutamayacakları için şüphelilere eşya muamelesi yapıp öyle zabıt tutmak bir hukuk skandalıydı. Hukuk tarihine geçen “böcek davası”, “taltif davası”, “dinleme davası” gibi konular somut hiçbir delile dayandırılamadı; hatta çoğunun manipulatif olduğu yargı kararlarıyla sabitlendi. Zulüm yine de durmadı, yeni davalar, yeni suçlamalar, yeni hukuksuz uygulamalar uyduruldu. </p>
			<p class="a_Paragraf">Neden? </p>
			<p class="a_Paragraf">Sırf suçüstü yakalandıkları konuyu ört bas etmek ve intikam almak için!</p>
			<p class="a_Paragraf">İyi de bir evde bulunan yedi çelik kasayı o polisler mi koydu; onlar mı kasalarda, ayakkabı kutularında milyonlarca lirayı sakladı? Medyanın tamamını esir alma girişiminizle ‘paralel yapı’nın ne ilgisi olabilir? Villalar, rüşvetler, komisyonlar, havuzlar... Bu konularda konuşmaktan kaçıp alakasız insanları zan altında bırakmak ayıp değil mi?</p>
			<p class="a_Paragraf">Bir an için bütün tezlerinin doğru olduğunu, ortada yolsuzluk ve rüşvetin olmadığını, bazı polis ve savcıların kendilerine tuzak kurduğunu kabul bile etsek, bu durum Hizmet ile irtibatlı okullara, dersanelere vs.; hatta yurtdışındaki eğitim kurumlarına zulmetmek için haklı bir gerekçe midir? Madem “suçun şahsiliği hukukî bir prensiptir; bir olaydan yola çıkarak bir âlimi, bir kitleyi sürekli gıybet etmek, yalan ve iftiralarla onları gündemde tutmak zulüm değildir de nedir!... </p>
			<p class="a_Paragraf">Fethullah Gülen Hocaefendi’nin bu kadar açık tehdit ve hakaret altında tutulması utanç vericidir. Ne var ki Hocaefendi hayatı boyunca hep tehdit altında yaşamış ama inayet-i İlahi ve ma’şeri vicdanın isyanı ile hep dimdik durmuştur; duracaktır. Hayalî ithamlarla ne Hocaefendi’yi korkutmak mümkün ne de onu sevenleri... Hizmet tarihi bunun en açık delilidir.</p>
			<p class="a_Paragraf">Daha Edirne’de genç bir cami imamıyken bir kısım zalimler musallat olmuştu Hocaefendi’ye. Karakolun üst katından merdiven boşluğuna itmek için plan yapanların pusuları suya düştü. Bugün boyundan büyük laf konuşup hakaret yapanların bir kısmı o gün daha doğmamıştı...</p>
			<p class="a_Paragraf">Hocaefendi’nin dava çilesi hiç bitmedi. 1971’deki askerî muhtıranın bedelini ödeyenler arasındaydı. Aylarca hapishanede kaldı, bir kerecik olsun “öf” bile demedi. Şimdilerde küfürbaz ağzıyla sanal âlemde mücahitlik taslayanlar o ıstırap dönemini tahayyül bile edemez.</p>
			<p class="a_Paragraf">1980 darbesinden sonra işkenceci generaller onu en çok arananlar listesine dâhil etti. Altı sene! Dile kolay. Sürekli yer değiştirerek okudu, yazdı, ilham verdi sevenlerine. Ve bir gün Burdur’da (1986) yolu kesildi. Suikast yapmayı planlamıştı darbeciler; lakin “tuzak kuranların en hayırlısı”, o şenaate izin vermedi. Ve o gün (makamı cennet olsun) Başbakan Turgut Özal devreye girerek, hukukî süreci işletti. Ortada bir suç olmadığı tebeyyün edince altı yıllık eziyet dönemi sona erdi.</p>
			<p class="a_Paragraf">Ama çile hiçbir zaman sona ermedi. 28 Şubat zulmünün edebiyatını yapanlar, Hocaefendi’nin o uykusuz gecelerini, sancı ile aradığı çıkış yollarını bilemez. Hicreti firar sananlar, zaten ne Mekke’yi anlamıştır tarih boyunca ne Medine’yi. O günkü gazeteleri açın bakın. Bugünkü pespaye evrakın tiyneti o gün de benzer bir zehri kusuyor, Hocaefendi hakkında “idam kararı”ndan bahsediyordu. 28 Şubat savcısının hukuk dışı ithamlarına bugün kurtarıcı simit gibi sarılanların “İslamcılık” ile alakası olabilir mi? Birkaç ay hapis yatıp; ya da birkaç gece karakolda kalıp onu onlarca senelik destana dönüştürenler, Hocaefendi’nin çilesini anlayabilir mi?</p>
			<p class="a_Paragraf">Bak sen şu kaderin cilvesine! Darbecilerin yapamadığını “kardeşler” yapacak ve camia, örgüt suçlamalarıyla yüz yüze gelecek; öyle mi? “Ehl-i küfür”ün kuramadığı tezgâh “ehl-i iman” tarafından kurulacak ve Hocaefendi’ye “örgüt lideri” denecek öyle mi? Sanılıyor ki ma’şeri vicdan uyuyor. Ve sanılıyor ki zulüm sonsuza kadar sürecek, kirli planların hesabı sorulmayacak.</p>
			<p class="a_Paragraf">Ağzından çıkanı kulağı duymayanlar! Yazdığı müfteri yazıdan yüzü kızarmayanlar! Peşinen söyleyeyim ki uzun bir zamandan beri fettan bir üslupla sürdürülen mesnetsiz çete/örgüt suçlaması ile 70 küsur yaşına gelmiş Fethullah Gülen Hocaefendi’ye zarar vermeye kalkışırsanız tarih, adınızı Yezid’lerin, Haccac-ı Zalim’lerin yanına kaydedecek. Belki tarihi çoktan unutmuşsunuzdur; hadi daha yakından anlayabileceğiniz bir örnekleme yapayım. Hani ikide bir Mısır’daki General Sisi’ye darbeci diyor, veryansın ediyor ve “İhvan’ı terör örgütü ilan etmek için kumpas kuruyor” diye suçluyorsunuz ya... İşte esameniz, planladığınız şeyleri zulme dönüştürür ve icra ederseniz, Sisi’nin yanına yazılacak! Çünkü bir kerecik bile karıncaya bastıkları görülmemiş beyefendiler/hanımefendiler topluluğuna “terör örgütü, paralel devlet, virüs, çete, maşa...” gibi pespaye laflar söyleyip saldırmak, “darbecilik”in dik âlâsıdır, zulmün en dip noktasıdır. </p>
			<p class="a_Paragraf">Fethullah Gülen Hocaefendi’ye karşı sergilenen vefasız ve saygısız tutum ne ilktir, ne de son. Tarih boyunca âlimler, zalimler tarafından hedef alınmış, haklarında yalan yanlış laflar üretilmiş; hatta işkence ve sürgüne maruz bırakılmıştır.</p>
			<p class="a_Paragraf">Tarih boyunca, “din mazlumları”, ehli küfürden çektikleri çilenin belki yüz katını, maalesef, ‘ehl-i iman’dan çekmişlerdir. Her dönemde âlimlere, âbidlere, zâhidlere olmadık suçlamalar yapılmış, akla hayale gelmedik kötülükler o güzel insanlara reva görülmüştür. </p>
			<p class="a_Paragraf">Acı gerçek budur: Siyaset merkezindeki yönetme içgüdüsü ve hükmetme şehveti, belli bir noktaya geldiğinde, sosyal merkezdeki her türlü oluşumu kendisi için potansiyel tehlike olarak algılamış ve onlara her türlü cefayı yapmakta beis görmemiştir. Onlarca misali var zulmün. Bir hiç uğruna gönül sultanları rencide edilmiş, tefekkür şahikaları hakkında akla hayale gelmedik düşmanlıklar yapılmıştır.</p>
		</div>
	</body>
</html>