<html xmlns="http://www.w3.org/1999/xhtml">
	<head>
		<title>Alimler_ve_Zalimler-34</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Alimler_ve_Zalimler" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-60">Zulmün Sonu Hep Aynı</p>
			<p class="ilk_harf"><span class="_idGenDropcap-1">B</span>u ülkede her dönem birileri “ur”a benzetilir, “virüs” muamelesine tabi tutulur, “hain” ilan edilir ve “kökünün kazınması gerekir” diye kara propaganda yapılır. Sağcılar, solcular, Aleviler, Kürtler, gayrimüslimler, dindarlar...</p>
			<p class="a_Paragraf">Toplumun bir kesimini suçlu gösterebilmek için en ağır sıfatlar kullanıldı bu insanlar için. Kimine faşist dendi kimine komünist ve gırtlaklar çatlarcasına “Kahrolsun!” diye bangır bangır bağırıldı. İrtica deyip en masum ibadet hakkını suç sayan insafsız zihniyet ile Ermeni, Rum, Süryani vatandaşımız hakkında “hainlik” ithamında bulunan müktesebat arasında hiçbir fark yoktu. Kürtlerin en tabii, insanî ve demokratik haklarını suç sayan kafa, Türklerin din ve tarihiyle barışık olmasını da kriminal bir çerçeveye oturtabiliyordu. Halkın bir bölümünü hain sayan o korkunç anlayış yüzünden bu ülke onlarca senesini yitirdi ve baskı rejimi kılıktan kılığa girerek hükümranlığına devam etti.</p>
			<p class="a_Paragraf">Şimdilerde birileri ‘Cemaat’i geçmişte pek çok örneği yaşanan linç kültürünün mağduru haline getirmek istiyor. “Paralel devlet” gibi tamamen hayal ürünü ve her tarafa çekilebilecek bir suç ihdas ediliyor önce. Bu öyle bir hayalî itham ki bugün bu söylemi her fırsatta höyküren adamlara bir gün birisi aynı suçu yöneltse (tarifin muğlaklığı nedeniyle) cuk diye oturur.</p>
			<p class="a_Paragraf">Suç olması için somut bir delil olması ve cebir, şiddet, silah gibi “yasa dışı örgüt” unsurlarının var olması gerekir. Onlar yoksa iftira vardır. Hele casusluk! Vatansever bir kitle ile ilgili casusluk gibi akla hayale gelmedik alçak bir suçlamayı yapanlar ya hukuktan anlamıyor ya da öfke ve nefretlerine mağlup düşerek hukuku ayaklar altına alıyorlar. Onca müvesvis iddianın basit ve somut bir delile dayanmaması tesadüfle izah edilemez. Manipülatif dedikodu ve güdümlü kuşku üzerine insanları zan altında bırakmak büyük bir günahtır; aynı zamanda suçtur.</p>
			<p class="a_Paragraf">Türkiye’de suç kavramı tam bilinmiyor. Çoğukez kanunlara göre suç olan bir fiil, sadece “etik bir ayıp”mış gibi görülüyor. Vakıa, etik açıdan yanlış bulunan pek çok şey aynı zamanda hukuken suçtur ama hukuken bir suçu irtikap etmek ayrı, etik bakımdan bir yanlış yapmak ayrıdır. Mesela hırsızlık, yolsuzluk, rüşvet hem ayıptır hem suç. Oysa bazı fiiller sadece ayıp sanılıyor. Mesela ayrımcılık yapmak. Mesela bir kitle hakkında nefret uyandıracak söylemlerde bulunmak. Bazı insanlar sanıyor ki bu ayrımcılık yapmanın, nefret dili kullanmanın hukukî bir karşılığı yok. Oysa bu tür yaklaşımlar ve uygulamalar hem ahlaken ayıptır hem hukuken suçtur. </p>
			<p class="a_Paragraf">Hukuken suçtur çünkü anayasanın ve yasaların en temel umdesi “eşitlik” ilkesine dayanır. Dini, dili, etnik kimliği, mezhebi, cinsiyeti vs. ne olursa olsun her birey kanunlar nezdinde eşittir ve devlet hiçbir vatandaşını diğerine üstün kılamaz. Bir kitleyi de mağdur edemez bir ferdi de. Bunu yapan devlet görevlisi resmen suç işlemiş olur. </p>
			<p class="a_Paragraf">Ayrımcılık (discrimination) ve nefret dili oluşturmak (hate crime) hem Türk hukuk sisteminde hem de evrensel hukuk kültüründe suçtur. Cezası vardır. Bu suçları işleyenlere karşı toplumun bir bölümü (hatta aydınların bir bölümü) meseleye şöyle bir bilinçaltı ile yaklaşıyor: “Bunlar şık şeyler değil ama na’parsın bizde devlet böyledir” </p>
			<p class="a_Paragraf">Hayır! Hiçbir devlet memuru (Cumhurbaşkanı’ndan en düşük seviyeli görevliye kadar) insanları ötekileştiremez, şeytanlaştıramaz, ayrıştıramaz, kötücül gösteremez. Devlet, insanlardan vergi toplarken bütün insanları eşit görür; onların inancına, kimliklerine, hayat tercihlerine bakmaz. Vergi toplarken insanları eşit farz eden devlet, hizmet götürürken de insanları eşit görmeye mecburdur. Aksine yapacağı her fiil görevi kötüye kullanmadır ve suçtur.</p>
			<p class="a_Paragraf">Tabii kendilerini bir zamanlar “müstazaf” görenlerin bir kısmı devlet emrine amade ‘müstekbir’ haline geldi. Ancak sosyal ve siyasi yelpaze zulüm safında öbeklenmiyor. Cumhuriyet Halk Partisi’nde, Saadet Partisi’nde, Büyük Birlik Partisi’nde insanlar linç kampanyasını görüyor. Hatta fanatik ufuksuzlar hariç AK Parti tabanı da aynı düşüncededir. Çünkü Cemaat, hiçbir zaman illegal bir işe tenezzül etmedi; etmez de. Her görüşten insanın belli bir oranda yakınlık duyduğu ve sempati ile baktığı Hizmet, bu ülkenin en demokrat ve sivil hareketlerinden biridir. Alevi’si Sünni’si, Kürt’ü Türk’ü, sağcısı solcusu, laiki antilaiki vs. bu hareketle belli bir oranda temas kurmuş, Hizmet’in yurtiçinde ve dışındaki hizmetlerini takdir etmiştir; etmektedir...</p>
			<p class="a_Paragraf">Her şeye rağmen politik intikam güdüsü ile zulüm yapmaya kalkışmak isteyen, suç üretmeye kalkışan, suçlu imajı çizmek için çırpınan kişilere rastlanabilir. Üstelik tarih huzurunda ve Mahkeme-i Kübra’da hesap veremeyecek bu insanlar, geçmişte yapıldığı gibi bir lince başvurabilir. Ancak unutmamak lazım ki her zulüm önce maşeri vicdana çarpıp döner ve Âdil-i Mutlak her zulmün hesabını sorar. Bu arada konjonktürel havaya kapılarak suizan eden, gıybete gömülen, iftiraya sığınan, hakarete prim veren insanlar kaybeder.</p>
			<p class="a_Paragraf">Netice hep aynıdır: Bir dönem sürekli kötülenen, suçlanan, “kökü kazınmak” istenen hiçbir kitle yok edilememiştir; edilemez de. İstisnası yok. Hiçbir topluluk devlet eliyle yürütülen zulüm sonucunda tarihe karışmamış; hatta zaman içinde daha güçlü hale gelmiştir. Neden?</p>
			<p class="a_Paragraf">Çünkü toplumsal gerçekliği olan hiçbir hareket baskıyla, zulümle yok edilemez. 12 Eylül darbesi yapıldığında on binlerce insan tutuklandı, onlarca idam kararı verildi. Solculuk mu bitti? Sağcılık mı tükendi? O günün despot darbecilerinden geriye bir şey kalmadı ama mazlumların fikri hâlâ yaşıyor, yaşatılıyor. Bugün hâlâ insanlar kendini sosyal demokrat, sosyalist, solcu görüyor. İnsanlar hâlâ kendilerini ülkücü, milliyetçi görüyor. O akımların devamı, milyonlarca oy alıyor. 28 Şubat’ta “virüs” ilan edilenler, “irtica” ithamıyla karşı karşıya getirilenler zaman içinde iktidara yürüdü.</p>
			<p class="a_Paragraf">Denenmiş, her denemede aynı sonuç alınmış bir zulüm yolunda yeniden yanlış bir metodu tecrübe etmek, zulme davetiye çıkarmak, tarih karşısında yerin dibine girecek kadar mahcup olmak anlamına geliyor. Bu gerçeği görmek için yakın tarihimize kısa bir bakış yeter; tabii aklıselim hâlâ kalmışsa!</p>
		</div>
	</body>
</html>