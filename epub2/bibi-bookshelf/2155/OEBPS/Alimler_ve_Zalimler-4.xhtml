<html xmlns="http://www.w3.org/1999/xhtml">
	<head>
		<title>Alimler_ve_Zalimler-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Alimler_ve_Zalimler" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-6">Zulüm!</p>
			<p class="ilk_harf"><span class="_idGenDropcap-1">H</span>addi aşmak demektir zulüm; insanın kendi haddini aşması… Bu nedenle Kur’ân-ı Kerîm şöyle seslenir âdemoğluna: “Her kim Allah’ın hudutlarını aşarsa işte onlar zalimlerin ta kendileridir.” (Bakara-229) O hududu aşan önce kendine zulmeder; sonra başkalarına. O taşkınlık bir gün hududullah’a kadar uzanır ve zalim, baş aşağı yıkılıp gider. </p>
			<p class="a_Paragraf">İnsan kendi haddini aşınca başka bir varlığın hakkına tecavüz eder. Kul hakkı, bir insanın başka bir insanın hududuna girerek zulmetmesidir. İnsan, ya bir başka varlığın (insan, hayvan, tabiat) hakkına tecavüz ederek zalimleşir ya da Varlığı Yaratan’ın hakkına ilişerek... </p>
			<p class="a_Paragraf">Lokman Aleyhisselam’ın oğluna “Sakın Allah’a eş, ortak uydurma. Çünkü şirk pek büyük bir zulümdür.” (Lokman, 13) demesi boşuna değildir. İnsan Allah’a şirk koşunca eşya ve kâinatın manasını inkâr etmiş olur, küstahlaşır, firavunlaşır, kendini Tanrı sanmaya başlar. Oysa bütün firavunlar, Nemrutlar, Tiranlar küçük bir vesileyle yok olup gitmiştir.</p>
			<p class="a_Paragraf">İnsanın “kendi nefsine zulmetmesi”nden Yaratıcı’ya şirk koşarak en büyük zulmü (zulm-ü azîm) irtikap etmesine kadar pek çok katmanına rastladığımız zulümden sakınmak, kaçınmak, korunmak gerekiyor. Ve insanoğlu, benlik sırrını çözmeden zulüm illetinden kurtaramıyor yakasını.</p>
			<p class="a_Paragraf">İslam bir de “şirk-i hafî”den bahsediyor; yani gizli şirkten. Açıkça ifade edilmese bile bir insan kendi egosunu varlığın merkezine koyuyor ve kendini haddinden fazla beğeniyorsa; hatta herkesin kendisine perestiş etmesi için kendini topluma başka türlü tanıtıyor ve riya yapıyorsa o da “en büyük zulüm” yolunda ilerliyor demektir. Nefis muhasebesi, murakabe gibi dinî disiplinler insanın insan olarak kalması içindir.</p>
			<p class="a_Paragraf">Kendini beğenen, kendine hayran olan; hatta kendine tapınan tiplerin en önemli vasfı, benliğine aşırı manalar ve roller yüklemesidir. Sürekli “ben, ben, ben!” diyen bir egonun zaman içinde firavunlaşması kaçınılmaz hale gelir. Bu yanlış yolun en dip çıkmazı firavunun “Sizin en yüce rabbiniz benim!” (Nâziat, 24) diye höykürmesi ve insanoğlunu kendine kul/köle görmesidir. </p>
			<p class="a_Paragraf">Kur’ân-ı Kerîm firavundan ismen 74 kez bahsediyor. “Ceberrut bir adamın cirmi ne ki cürmü ne olsun.” deyip Kur’ân’da bu kadar yer almasını yadırgamamak lazım; zira firavun bir tiptir; kendini beğenen, kendine hayran, kendine tapınan bir tip. Ve her nefsin dibinde bir firavun yatar. O menhus firavun tip; beşerî bir zaafın mütekebbir sembolü olmasaydı bu kadar tasvir edilmeyi hak etmezdi. Üstelik Musa aleyhisselam ile kavgası sadece bir iman-küfür mücadelesinden ibaret değildi. O kavga aynı zamanda kibir ve tevazuun; bir başka deyişle Allah’a itaat edip kendi hududuna riayet eden mütevazı Âdemoğlu ile haddini bilmeyip “Ben de yaşatır ve öldürürüm.” (Bakara, 258) diyen tağutun karşı karşıya gelmesidir…</p>
			<p class="a_Paragraf">Zulüm devlet zırhına bürününce zalimin yol açtığı tahribat muzaaf bir şekilde ortaya çıkar. Biraz da bu yüzden olsa gerek hem Kur’ân’da hem sünnette devlet gücünü kullanarak yapılan zulme hassaten dikkat çekilmiş. Ferdî taşkınlık (başkasına zarar vermiyorsa) sınırlı bir tahribata sebep olur ve tevbe kapıları o ferdin bir gün nedamet içinde dönmesini beklemektedir. Ne var ki devlet imkanları suiistimal edilerek yapılan zulüm, sadece bir kişinin ya da kitlenin hakkına tecavüz etmekle sınırlı kalmaz; o zulme bizzat destek verenden sükut etmeyi tercih edene kadar herkesi mesuliyet dairesine dâhil eder. </p>
			<p class="a_Paragraf">Devlet zırhına bürünen zulüm firavunlarla, Nemrutlarla, Tağutlarla temsil edilir; ancak o zulüm, dinden imandan çıkmış kişilerle sınırlı değildir. O yüzden mü’minler Kur’ân ve sünnette hem âdil olmaya teşvik ediliyor; hem de zalim olmaktan sakınmaları isteniyor. Mesela daha ilk basamakta deniyor ki idareye talip olunmaz; belki o görev istemeyene verilir. Böylece hırsın, hasedin, ölümcül rekabetin önüne geçiliyor. Bu konuda o kadar çok hadis-i şerif var ki! Deryadan bir katre deyip ibretâmiz bir hadiseyi hatırlatalım: “Ebu Musa anlatıyor: Yanımda amcamın evlatlarından iki kişi ile Resulullah’ın huzuruna girdim. Yanımdakilerden biri: ‘Ey Allah’ın Resulü! Allah’ın sana tevdi ettiği işlerden bazıları üzerine bizi emir tayin et.’ dedi. Resulullah’ın cevabı şu oldu: ‘Biz, Allah’a kasem olsun, bu işe onu talep eden veya ona hırs gösteren hiç kimseyi tayin etmeyiz.’”</p>
			<p class="a_Paragraf">Hangi çapta olursa olsun bencillik ve kibirle yöneticilik iddiasına kapılacak “Ben layığım, benden daha layık kimse olamaz.” gibi laflar İslamî değildir. İslam ahlakı benlik davasına müsaade etmediği gibi “Ben” ya da “Biz” gibi kibir girdabına da izin vermiyor. Tabii ki birilerinin de yöneticilik görevini üstlenmesi gerekiyor. Kim olmalı sorusuna cevap aranırken “Kim kendini layık görmüyor, başkasını işaret ediyorsa” onun layık olduğu düşünülüyor. </p>
			<p class="a_Paragraf">İdareci kendini halkın üstünde görmek bir yana, “Bir kavmin efendisi ona hizmet edendir.” hadis-i şerifi doğrultusunda kendini hizmetçi gibi görecek; bu yaklaşımı nefsine benimsetip hak iddia etmeyecek. Beylik laflarla “halka hizmet ediyoruz” diye bangır bangır bağırmak yetmez, insanın kendi nefsini bu hükme ikna etmesi de gerekir.</p>
			<p class="a_Paragraf">Muvakkaten devraldığın devlet mekanizmasını idare ederken zulüm etmemeyi, adaletten şaşmamayı şart koşuyor İslam. Asla benliğini her meselenin merkezine yerleştirerek başka insanların (hangi dinden, hangi ırktan olursa olsun) hukukuna tecavüz etmeyeceksin. Devlet çarkını keyfî kararlarla işleterek bir kişiye/kitleye hakaret edersen zalim olursun. Bir kişi ya da bir kitleyi, uluorta çekiştirmek, onlara iftira atmak, hakaret etmek, haklarında yalan söylemek, haksız yere soruşturmak, zulüm olsun diye tutuklatmak, korku salmak için cezalandırmak zulümdür. İnsanların en temel haklarını gaspetmek, yaptıkları hizmetlere mani olmak devlet zırhına bürünen zulmün en temel alametleridir. Bu suçu işleyen, kim olursa olsun en küçük memurundan en büyük âmirine kadar herkes zalim haline gelir. Pek çok halife, zulüm yapmakla suçlanmışlardır. Çünkü zulmetmişlerdir. Onların Âlem-i İslam’ın halifesi olması, ululemir sıfatı taşıması, ulemaya zulmetmelerini meşru hale getiremez. Tarih buna şahittir…</p>
		</div>
	</body>
</html>