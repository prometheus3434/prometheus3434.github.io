<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_43"><br class="calibre3"/>
  37</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Serge boğazını temizledi, dirseklerini dondurmasının iki yanına gelecek şekilde masaya koyup parmak uçlarını birleştirdi.</p>

  <p class="normal1">“Hepimiz neler olduğunu biliyoruz” dedi. “Gerçekler dördümüz için de gün gibi ortada.” Claire’e baktı, sonra ağlaması duran ama peçetesinin bir ucunu yanağına –gözlüğünün koyu renkli camları ardındaki gözünün altına– bastıran Babette’e çevirdi gözlerini. “Paul?” Başını bana çevirip baktı; gözlerinde endişe vardı, ama bunun insani bir endişe mi yoksa Serge Lohman’a ait bir endişe mi olduğundan şüphe ediyordum.</p>

  <p class="normal1">“Evet, ne?” dedim.</p>

  <p class="normal1">“Senin de bütün gerçeklerin farkında olduğunu sanıyorum.”</p>

  <p class="normal1">Bütün gerçeklerin. Gülmemi bastıramamıştım; Claire’e baktım, gülümseme yüzümden yok oldu. “Muhakkak” dedim. “Gerçekten ne anladığına bağlı tabii ki.”</p>

  <p class="normal1">“Ona birazdan geleceğim. Sorun bununla nasıl baş edeceğimiz. İşin içinden nasıl çıkacağımız.”</p>

  <p class="normal1">Önce doğru anladığımdan emin olamadım. Yeniden Claire’e baktım. Bir sorunumuz var, demişti. Sorun bu, diyordu şimdi bakışları.</p>

  <p class="normal1">“Dur bakalım” dedim.</p>

  <p class="normal1">“Paul.” Serge elini koluma koydu. “Önce bana hikâyemi bitirme şansı ver. Sonra sen konuşursun.”</p>

  <p class="normal1">Babette’ten bir ses çıktı: İç geçirmeyle burun çekme arası bir şey. “Babette” dedi Serge; artık sesi yalvarır gibi çıkmıyordu. “Ne düşündüğünü biliyorum. Birazdan söylemek istediklerini söylersin. Ben bitirince.”</p>

  <p class="normal1">Bitişik masalarda yemek yiyenler yeniden tabaklarına dönmüşlerdi, mutfağın civarı ise huzursuzdu. “Tonio” ve şefin etrafında üç garsonun olduğunu görüyordum, bizim tarafımıza hiç bakmıyorlardı, yine de bizimle ilgili konuştuklarına dair peynir tabağım –düzelteyim, kendim– üzerine bahse girebilirdim.</p>

  <p class="normal1">“Babette ve ben bugün Rick’le konuştuk” dedi Serge. “Rick’in gerçekten acı çektiğini görüyoruz. Yaptıklarının korkunç bir şey olduğunu düşünüyor. Hiç uyumuyor. Berbat görünüyor. Okul notları etkilenecek diye korkuyoruz.”</p>

  <p class="normal1">Konuşmak istiyordum ama kendimi tuttum. Serge’nin ses tonunda bir şeyler vardı: Sanki şimdiden oğlunu bizimkinden ayrı tutmaya çabalıyordu. Rick uyumuyormuş. Rick kötü görünüyormuş. Rick korkunç bir şey olduğunu düşünüyormuş. Claire’le ben Michel’i savunmaya geçmek zorunda kalmışız gibiydi – peki ama ne söyleyecektik? Michel’in de tüm bunların korkunç bir şey olduğunu düşündüğünü mü? Rick’ten daha az uyuduğunu mu?</p>

  <p class="normal1">Bunun doğru olmadığını fark ettim. Michel’in kafasında bankamatik kulübesinde yanan evsizden başka şeyler vardı. Ya Serge’nin okul notları üzerine söylediği saçmalıklar? İyi düşününce, tam bir rezillik.</p>

  <p class="normal1">Yalnız Claire bir şeyler söylerse ona arka çıkmaya karar verdim. Claire olaylar göz önünde bulundurulduğunda okul notlarını gündeme getirmenin uygun olmadığını söylediğinde, ben Michel’in okul notlarını bu konunun dışında bırakmak istediğimizi söyleyecektim.</p>

  <p class="normal1">“Michel’in okul notları etkileniyor muydu?” sorusu geldi aklıma hemen. Öyle bir izlenime kapılmamıştım. Bu konuda kuzeninden çok daha sağlam duruyordu.</p>

  <p class="normal1">“Siyasi geleceğimi baştan beri bundan ayrı görmeye çalıştım” dedi Serge. “Tabii bunu söylemekle, o konuyu hiç düşünmeyeceğimi iddia edecek değilim.”</p>

  <p class="normal1">Babette yeniden ağlamaya başlayacağının işaretlerini veriyordu. Sessizce. Dahil olmak istemediğim bir şeye dahil olmuşum duygusu beni esir almıştı. Bill ve Hillary Clinton geldi aklıma. Oprah Winfrey.</p>

  <p class="normal1">Böyle mi olacaktı? Serge Lohman’ın <span class="ideitalik">Failler Aranıyor</span> programında gösterilen gencin görüntülerinin oğluna ait olduğunu, ama yine de seçmenlerinin ona duydukları güveni devam ettirmelerini umduğunu açıklayacağı basın toplantısının provası mıydı bu? Bu kadar saf olamazdı herhalde?</p>

  <p class="normal1">“Benim için öncelikli olan Rick’in geleceği” dedi Serge. “Bu işin hiçbir zaman çözümlenmemesi ihtimali de büyük. Peki, bu gerçekle yaşayabilir mi insan? Rick bununla yaşayabilir mi? Biz bununla yaşayabilir miyiz?” Önce Claire’e, sonra bana baktı. “Siz bununla yaşayabilir misiniz?” diye sordu. “Ben yaşayamam” diye ekledi, yanıtı beklemeden. “Kendimi kraliçe ve bakanlarla görüyorum. Gelişigüzel bir basın toplantısında gazetecinin birinin her an parmağını kaldıracağını bilerek. ‘Bay Lohman, oğlunuzun bir evsiz cinayetine karıştığı iddiaları doğru mu?’ ”</p>

  <p class="normal1">“Cinayet!” diye bağırdı Claire. “Şimdi cinayet mi oldu? Nereden bu fikre kapıldın hemen?”</p>

  <p class="normal1">Bir an sessizlik oldu; “cinayet” sözü en az dört masa öteden muhakkak duyulmuştu. Serge önce omzunun üstünden arkaya, sonra Claire’e baktı.</p>

  <p class="normal1">“Özür dilerim” dedi Claire. “Çok yüksek sesle konuştum. Ama sorun bu değil. ‘Cinayet’ demekle ileri gidiyorsun. İleri mi dedim? Fazla ileri, diyecektim!”</p>

  <p class="normal1">Karıma hayranlıkla bakıyordum. Kızınca daha da güzelleşiyordu. Özellikle gözleri, erkekleri utandıran bir bakışı vardı. Başka erkekleri.</p>

  <p class="normal1">“Sen nasıl adlandırırdın Claire?” Serge tatlı kaşığını almış, erimiş dondurmanın içinde birkaç kez ileri geri hareket ettirmişti. Aşırı uzun saplı bir kaşık olmasına karşın, Serge’nin parmak uçlarına dondurma ve kaymak bulaşmıştı.</p>

  <p class="normal1">“Kaza” dedi Claire. “Talihsiz bir rastlantı. Aklı başında hiç kimse o akşam bir evsizi öldürme planı yaptıklarını iddia edemez, öyle değil mi?”</p>

  <p class="normal1">“Ama güvenlik kamerasında görünenler aynen böyle. Bütün Hollanda’nın gördüğü bu. Demek istediğim, buna cinayet denmez, bana sorarsan kazara adam öldürme de denmez, ama o kadının hiçbir suçu yok. O kadın kafasına önce lamba, sonra iskemle, sonra da benzin bidonu yiyor.”</p>

  <p class="normal1">“O bankamatik kulübesinin içinde ne işi vardı?”</p>

  <p class="normal1">“Bunun bir önemi var mı? Evsizler her yerde. Ne yazık ki. Birazcık sıcak olan her yerde uyuyorlar. Kuru olan her yerde.”</p>

  <p class="normal1">“Ama ortalıkta uyuyorlar Serge. Demek istediğim, apartmanınızın içinde kapının önünde de uyuyabilirdi. Orası da sıcak ve kuru.”</p>

  <p class="normal1">“İstersen asıl konunun dışına çıkmamaya çalışalım” dedi Babette. “Bence –”</p>

  <p class="normal1">“Asıl konu bunlar, canım benim.” Claire bir elini Babette’in koluna koymuştu. “Beni yanlış anlama ama Serge’yi dinleyince insan sanki zavallı, yuvasından düşmüş bir kuştan bahsettiğini zannediyor. Bizse yetişkin bir insandan bahsediyoruz. Aklı başında bir halde bankamatik kulübesinde uyuyan yetişkin bir kadından. Beni iyi dinle: Yalnızca anlamaya çalışıyorum. O evsiz kadını değil, Michel’le Rick’i. Oğullarımızı. Sarhoş değiller, uyuşturucu almamışlar. Yalnızca para çekmek istiyorlar. Ama bankamatik kulübesinde iğrenç kokulu biri yatmış, uyuyor. İnsanın ilk tepkisi onun oradan defolup gitmesini istemek olmaz mı?”</p>

  <p class="normal1">“Gidip başka bir yerden para çekebilirlerdi, öyle değil mi?”</p>

  <p class="normal1">“Başka bir yerden mi?” Claire gülmeye başladı. “Başka bir yerden. Evet, tabii. Üzerinden atlayıp geçebilirlerdi. Sen ne yapardın Serge? Evinin kapısını açıyorsun, dışarı çıkmak için uyuyan bir evsizin üzerinden atlaman gerekiyor. Ne yaparsın? Vazgeçip içeri mi girersin? Ya da biri durmuş, kapına işiyor. Kapıyı mı kapatırsın? Başka bir yere mi taşınırsın?”</p>

  <p class="normal1">“Claire...” dedi Babette.</p>

  <p class="normal1">“Tamam, tamam” dedi Serge. “Ne demek istediğini anlıyorum. Benim kastettiğim bu değildi. Tabii ki sorunlardan ya da güç durumlardan kaçmamalıyız. Ama bu sorunlar için çözüm arayabiliriz, çözüm aramalıyız. Bir evsizin...” –burada tereddüt etti– “birinin canına kastetmek bizi çözüme yaklaştırmaz.”</p>

  <p class="normal1">“Aman Tanrım Serge!” dedi Claire. “Ben evsizlik sorununa çözüm aramaktan bahsetmiyorum. Ben bir evsizden bahsediyorum. Ve o evsizden çok, Rick ve Michel’le ilgili konuşmamız gerektiği kanısındayım. Neler yaşandığını inkâr edecek değilim. Yaşananlardan rahatsızlık duymadığımı da söyleyecek değilim. Ama konunun dışına çıkmamamız gerekiyor. Bir olay olmuş. Çocuklarımızın hayatı, geleceği için büyük sonuçlar doğurabilecek bir olay.”</p>

  <p class="normal1">Serge iç geçirdi, ellerini tatlısının iki yanına koydu; Babette’le göz göze gelmeye çalıştığını gördüm ama Babette çantasını kucağına koymuş, içinde bir şeyler arıyordu – ya da arıyormuş gibi yapıyordu.</p>

  <p class="normal1">“Doğru” dedi Serge. “Gelecek. Ben de bunu konuşmak istiyorum. Beni yanlış anlama Claire, oğullarımızın geleceğini ben de senin kadar düşünüyorum. Ben sadece bu şekilde, böyle bir sırla yaşamaya devam edemeyeceklerine inanıyorum. Eninde sonunda zarar görecekler. Her halükârda Rick daha şimdiden zarar görmeye başladı” –iç geçirdi– “Ben zarar görüyorum.”</p>

  <p class="normal1">Gerçeği yalnızca teğet geçen bir şeylere dahil olduğum hissi beni yine esir almaya başlamıştı. En azından bizim gerçeğimizi, çocuklarının sorunlarını konuşmak üzere yemeğe çıkmış iki çiftin –iki kardeş ve iki kadının– gerçeğini.</p>

  <p class="normal1">“Ben kararlarımı oğlumun geleceğine bağladım” dedi Serge. “Bir süre sonra, her şey geride kaldıktan sonra hayatına devam etmeli. Bu kararı tamamen tek başıma aldığımı vurgulamak istiyorum. Karım... Babette...” Babette çantasından hiç açılmamış bir paket Marlboro çıkarmış, dikkatlice selofanını açıyordu. “Babette benimle aynı fikirde değil. Ama benim kararım kesin. Babette de bugün öğrendi.”</p>

  <p class="normal1">Derin bir nefes aldı. Peşinden teker teker bize baktı. Şimdi gözlerinde ıslak bir parıltı görüyordum.</p>

  <p class="normal1">“Çocuğumun çıkarları için ve ülkemin çıkarları için, adaylıktan çekiliyorum” dedi.</p>

  <p class="normal1">Babette dudaklarının arasındaki sigarayı yakmıştı ama şimdi geri aldı. Claire’le bana baktı.</p>

  <p class="normal1">“Sevgili Claire” dedi. “Sevgili Paul... bir şeyler söyleyin. Lütfen ona bunu yapmamasını söyleyin. Ona hepten delirdiğini söyleyin.”</p>
</body>
</html>