<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_34"><br class="calibre3"/>
  28</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">“Anne.”</p>

  <p class="normal1">Michel kollarını Claire’in boynuna dolayıp yüzünü saçlarına gömdü. “Anne” dedi bir kez daha.</p>

  <p class="normal1">Annesi gelmişti. Karımla oğluma baktım. Mutlu aileleri düşündüm. Onları ne kadar sık böyle izlediğimi – ve nasıl hiç aralarına girmeye çalışmadığımı: Bu da mutluluğun bir parçasıydı.</p>

  <p class="normal1">Claire bir süre Michel’in sırtını ve –siyah şapkasının üzerinden– ensesini okşadıktan sonra gözlerini kaldırıp bana baktı.</p>

  <p class="normal1">Ne kadarını biliyordun, diye soruyordu bakışları.</p>

  <p class="normal1">Her şeyi, dercesine bakıyordum.</p>

  <p class="normal1">Neredeyse her şeyi, diye düzelttim kendimi, bir yandan Claire’in oğluna bıraktığı telesekreter mesajını düşünüyordum.</p>

  <p class="normal1">O sırada Claire onu omuzlarından tutup alnından öptü.</p>

  <p class="normal1">“Burada ne yapıyorsun tatlım?” diye sordu. “Randevun var sanıyordum.”</p>

  <p class="normal1">Michel’in gözleri benimkileri aradı, Claire’in videolardan haberi yoktu, o anda anlamıştım. Şu ana dek benden çok daha fazla şey biliyordu, ama videoları bilmiyordu.</p>

  <p class="normal1">“Para almaya gelmiş” dedim, Michel’e bakarak. Claire kaşlarını kaldırdı. “Ondan para almıştım. Bu akşam geri verecektim, biz yemeğe gitmeden önce, ama unutmuşum.”</p>

  <p class="normal1">Michel gözlerini yere dikmiş, beyaz spor pabuçlarıyla çakılları eşeliyordu. Karım hiçbir şey söylemeden bana bakıyordu. Cebimi karıştırdım.</p>

  <p class="normal1">“Elli avro” dedim, banknotu çıkarıp Michel’e uzattım.</p>

  <p class="normal1">“Teşekkürler baba” dedi ve banknotu montunun ceplerinden birine soktu.</p>

  <p class="normal1">Claire derin bir nefes alıp Michel’in elini tuttu. “Senin artık...” Bana baktı. “İçeri girsek iyi olacak. Nerede kaldığını soruyorlardı.”</p>

  <p class="normal1">Oğlumuza sarıldık, Claire onu yanaklarından öptü, patikadan köprüye doğru bisikletiyle yol alırken arkasından baktık. Köprünün yarısına geldiğinde dönüp bize el sallayacağını sandık ama o yalnızca kolunu havaya kaldırdı.</p>

  <p class="normal1">Çalıların arasında karşı tarafta gözden kaybolunca, Claire “Ne kadar zamandır biliyordun?” diye sordu.</p>

  <p class="normal1">Hemen “Ya sen?” karşılığını verme dürtüsünü bastırıp “<span class="ideitalik">Failler</span> <span class="ideitalik">Aranıyor</span>’dan beri” diye yanıtladım.</p>

  <p class="normal1">Elimi tuttu, tıpkı az önce Michel’e yaptığı gibi.</p>

  <p class="normal1">“Ah canım” dedi.</p>

  <p class="normal1">Yüzünü görebilmek için ona doğru döndüm.</p>

  <p class="normal1">“Ya sen?” diye sordum.</p>

  <p class="normal1">Karım şimdi diğer elimi de tutmuştu. Bana bakıp başarısız bir gülümseme girişiminde bulundu: Her şeye rağmen geçmişe geri götürmek isteyen bir gülümsemeydi bu.</p>

  <p class="normal1">“Paul, şunu bilmelisin ki, her şeyde ilk önce seni düşündüm” dedi. “Ben şeyi istemedim... çok fazla gelebileceğini düşündüm. Korktum... senin yeniden... of, biliyorsun işte.”</p>

  <p class="normal1">“Ne zamandan beri?” diye sordum yavaşça. “Ne zaman öğrendin?”</p>

  <p class="normal1">Claire parmaklarımı sıktı.</p>

  <p class="normal1">“Olayın olduğu akşam” dedi. “Bankamatiğe gittikleri akşam.”</p>

  <p class="normal1">Ona bakıyordum.</p>

  <p class="normal1">“Michel beni aradı” dedi Claire. “Olay daha yeni olmuştu. Ne yapması gerektiğini sordu.”</p>
</body>
</html>