<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_21"><br class="calibre3"/>
  15</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Tuvaletten döndüğümde, masamızda sessizlik hâkimdi: İnsana hemen çok önemli bir konuyu kaçırdığını hissettiren gergin bir sessizlik.</p>

  <p class="normal1">Restorana sakallıyla birlikte dönmüştük, o önümdeydi, bu yüzden sessizliği ancak masaya yaklaşınca fark etmiştim.</p>

  <p class="normal1">Aslında hayır, dikkatimi ilk çeken şey başkaydı: Karımın eli masa örtüsünün üzerinden çaprazlamasına uzanıp Babette’in elini tutmuştu. Ağabeyim boş tabağına bakıyordu.</p>

  <p class="normal1">Ancak iskemleme oturduktan sonra Babette’in ağladığını anladım. Sessiz bir ağlamaydı, kolu titriyordu – Claire’in elini tuttuğu kolu.</p>

  <p class="normal1">Karımla göz kontağı aradım ve kurdum. Claire kaşlarını kaldırıp, ağabeyime doğru bir şeyler anlatmak istercesine baktı. O da tam o anda kafasını tabağından kaldırıp, ezik gözlerle bana baktı ve omuzlarını silkti. “İşini biliyorsun Paul” dedi. “Tuvalette daha uzun kalsaydın belki daha iyi olacaktı.”</p>

  <p class="normal1">Babette ani bir hareketle elini karımın elinin altından çekip dizinin üzerindeki peçeteyi alarak tabağının üzerine fırlattı.</p>

  <p class="normal1">“Sen ne aşağılık bir herifsin!” dedi Serge’ye, iskemlesini geriye itmişti. Peşinden büyük adımlarla masaların arasında tuvaletlere –ya da çıkışa, diye düşündüm– doğru yürüdü. Bizi burada bırakıp gideceğini sanmıyordum. Vücut dili, masaların arasında kaybolduğu ihtiyatlı hız, içimizden birinin arkasından gideceğini umduğunu anlatıyordu bana.</p>

  <p class="normal1">Gerçekten de ağabeyim iskemlesinden doğruldu ama Claire onu kolunun altından tuttu. “Bana bırak Serge” dedi ve ayağa kalktı. O da masaların arasında hızla ilerledi. Bu arada Babette tamamen gözden kaybolmuştu, tuvalete mi yoksa hava almaya mı çıktığını görememiştim.</p>

  <p class="normal1">Ağabeyimle birbirimize baktık. Ruhsuz bir şekilde gülümsemeye çalıştı ama işe yaramamıştı. “Aslında...” diye başladı. “Babette’in...” Etrafına baktı, peşinden başını benimkine yaklaştırdı. “Düşündüğün gibi değil” dedi. Sesi öyle kısıktı ki zar zor anlayabiliyordum.</p>

  <p class="normal1">Kafasında bir tuhaflık vardı. Yüzünde. Aynı kafaydı (ve aynı yüz) ama sanki vücuduyla ve hatta düşünceleriyle bağlantısı olmadan havada asılı kalmıştı. İskemlesi altından yeni çekilmiş bir çizgi film karakterini andırıyordu. Karakter iskemlenin artık altında olmadığını anlayana kadar havada asılı kalır ya hani...</p>

  <p class="normal1">Bu suratla pazarda, sıradan insanlara, gelecek seçimlerde kendisine oy vermeleri için bildiri dağıtsaydı, herkes koşarak yoluna devam ederdi. Suratı galeriden yeni çıkmış, ama daha ilk köşeyi dönerken bir direğe sürtünüp boyası kalkmış gıcır gıcır bir arabaya benziyordu. Kimse öyle bir arabayı istemezdi.</p>

  <p class="normal1">Serge ayağa kalkmış, karşımdaki iskemleye oturmuştu. Claire’in, karımın iskemlesi. Karımın oturakta kalan vücut sıcaklığını pantolonunun kumaşının üzerinden muhakkak hissediyor olmalıydı. Düşüncesi bile beni öfkelendiriyordu.</p>

  <p class="normal1">“Böyle konuşmak daha kolay olacak” dedi.</p>

  <p class="normal1">Hiçbir şey söylemedim. Ona doğru dönmedim, ağabeyimi böyle çırpınırken görmek çok hoşuma gitmişti. Ona can simidi filan atacak değildim.</p>

  <p class="normal1">“Son zamanlarda şeyden rahatsız, yani, hep fena bir sözcük olduğunu düşünmüşümdür” dedi. “Menopoz. Sanki bizim eşlerimizin başına hiç gelmeyecekmiş gibi geliyor insana.”</p>

  <p class="normal1">Bir an sustu. Muhtemelen o esnada Claire’le ilgili bir şeyler söylememi bekliyordu. Claire ve menopozla ilgili. “Eşlerimiz” demişti. Ama bu onu ilgilendirmezdi. Claire’e ne olup olmadığı özeldi.</p>

  <p class="normal1">“Hormonlar” diye ekledi. “Bir an geliyor sıcaklayıp bütün pencereleri açıyor, sonra bir bakmışsın gözyaşlarına boğulmuş.” Sersemlediği her halinden belli başını, tuvaletlere, kapıya, sonra yine bana çevirdi. “Belki de bunu bir kadınla konuşması daha iyi. Bilirsin, kadın kadına. Böyle bir konuda ne söylesem yanlış anlaşılacak nasıl olsa.”</p>

  <p class="normal1">Sırıttı. Ben aynı şekilde karşılık vermedim. Kollarını masanın üzerinden kaldırıp ellerini gevşeterek salladı. Peşinden dirseklerini masaya dayayıp kollarını uzatarak parmaklarını birbirine kenetledi. Hızlı bir şekilde arkasına bakıp döndü.</p>

  <p class="normal1">“Aslında başka bir konuyu konuşmamız gerek Paul” dedi.</p>

  <p class="normal1">İçimdeki soğuk ve sert bir şeylerin –bütün akşam orada duran soğuk ve sert bir şeyler– bir parça daha soğuduğunu, sertleştiğini hissettim.</p>

  <p class="normal1">“Çocuklarımızla ilgili konuşmamız gerek” dedi Serge Lohman.</p>

  <p class="normal1">Başımı onaylarcasına salladım. Yan tarafa bakıp yeniden başımı salladım. Sakallı adam birkaç kez bizden tarafa bakmıştı. Daha belirgin olması için başımı üçüncü kez salladım.</p>

  <p class="normal1">Adamın çatal bıçağını bırakıp başını kızına doğru eğdiğini ve ona bir şeyler fısıldadığını gördüm. Kızı hemen çantasını kapıp içini karıştırmaya başladı. Bu arada babası ceketinin cebinden fotoğraf makinesini çıkarıp ayağa kalktı.</p>
</body>
</html>