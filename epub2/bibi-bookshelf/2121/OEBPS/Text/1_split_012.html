<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <div class="chapter">
    <h2 class="kitapickapak2" id="calibre_toc_14"><br class="calibre3"/>
    8</h2><br class="chapter"/>
    <br class="chapter"/>
    <br class="chapter"/>
    <br class="chapter"/>

    <p class="normal1">“Kerevitler tarhun otlu ve yeşil soğanlı, sirkeli sosa yatırıldı” dedi şef; Serge’nin tabağına eğilmiş, serçeparmağıyla gösteriyordu. “Bunlar Vosges’un horozmantarları.” Serçeparmak kerevitlerden, uzunlamasına kesilmiş iki kahverengi mantara yöneldi: “Horozmantarları” yeni toplanmış gibiydiler, çünkü saplarının altını bana göre yalnızca toprak olabilecek bir şeyler kaplamıştı.</p>

    <p class="normal1">Şef Serge’nin ısmarladığı Chablis şişesinin mantarını çıkarırken ellerinin bakımlı olduğunu gördüm; önceki tahminlerimin aksine, saklayacak hiçbir şey yoktu: Tırnak etleri düzgün, tırnaklar kısa kesilmiş, yüzük yok – elleri yıkanmış ve tertemiz görünüyordu, hiçbir hastalık izine rastlamak mümkün değildi. Yine de elinin, yabancı bir el olarak yemeğe fazla yaklaştığını düşünüyordum, kerevitlerin yalnız birkaç santimetre üzerinde seyrediyordu, serçeparmağı ise daha da yakın duruyordu, horozmantarlarına neredeyse değecekti.</p>

    <p class="normal1">Elini, hele de serçeparmağını kendi tabağımın üzerinde görmeye tahammül edebilir miydim bilmiyorum ama, masanın genel havasına bakılacak olursa kendimi tutmak daha yerinde olacaktı.</p>

    <p class="normal1">Evet, böyle yapacaktım, o anda karar vermiştim: Kendimi tutacaktım. İnsanın su altında nefesini tuttuğu gibi kendimi tutacak, büsbütün yabancı bir elin tabağımın üzerinde dolaşması dünyanın en normal şeyiymiş gibi davranacaktım.</p>

    <p class="normal1">Ayrıca sinirlerime fazlaca dokunmaya başlayan bir başka konu vardı, o da her şey için vakit kaybedilmesiydi. Garsonun şarabı açması bile vakit almıştı. Önce buz kovasını yerleştirdi –çocuk salıncağı gibi iki kancayla masanın kenarına asılan tiplerdendi–, ardından şişeyi, etiketi gösterdi: Tabii ki Serge’ye, şarabı Serge seçmişti, bizim de onayımızla; ama yine de bu ben-şaraptan-anlarım havası aşırı derecede canımı sıkıyordu.</p>

    <p class="normal1">Kendini ne zaman şarap uzmanı yaptığını tam olarak anımsayamıyorum, benim hatırladığıma göre oldukça ani olmuştu; bir gün baktım, şarap mönüsünü herkesten önce eline alıp Alentejo bölgesine ait Portekiz şaraplarının “toprağımsı kokusu”yla ilgili laflar geveleyen biri haline gelmiş: Bu tam bir güç gösterisi olmuştu, zira o günden sonra şarap mönüleri hep Serge’ye uzatılmıştı.</p>

    <p class="normal1">Şef etiketi gösterdikten ve ağabeyimin onaylayan bakışını aldıktan sonra şişe açıldı. Şefin arasının şişe açacağıyla iyi olmadığı hemen gözler önüne serilmişti. Omuzlarını kaldırıp hatasını gülerek geçiştirmeye çalışarak, sanki böyle bir şey başına ilk kez geliyormuş gibi bir yüz ifadesi takındı. Ama aslında onu ele veren de bu yüz ifadesiydi.</p>

    <p class="normal1">“Anlaşılan hiç niyeti yok” dedi, mantarın üst kısmı kırılıp parçaları döküldükten sonra.</p>

    <p class="normal1">Şimdi şef bir ikilem yaşıyordu. Mantarın diğer yarısını, masada, beklenti dolu bakışlarımızın altında şişeden çıkarma çabasını göze alacak mıydı? Yoksa usta bir yardım için şişeyle mutfağa gitmek daha mı uygun olacaktı?</p>

    <p class="normal1">En basit çözüm ne yazık ki imkânsız olandı: Bir çatal veya kaşığın sapıyla asi mantarın kalan yarısını şişenin boğazından geri itmek. Belki şarap kadehlere konulduğunda kadehlerde mantar parçaları olacaktı ama <span class="ideitalik">so what</span>? <span class="ideitalik">Who cares</span>?<sup class="calibre5"><a href="../Text/1_split_060.html#footnote-308-5" id="footnote-308-5-backlink">5</a></sup> Bu Chablis’nin fiyatı neydi? Elli sekiz avro mu? Bu meblağ zaten hiçbir şeydi. Anlamı en fazla, aynı şaraba ertesi sabah Albert Heijn’de 7,95’e ya da daha ucuza rastlama olasılığının yüksek olduğuydu.</p>

    <p class="normal1">“Affedersiniz” dedi şef. “Size yeni bir şişe getireceğim.” Biz bir şey söylemeye fırsat bulamadan ok gibi fırlayarak masaların arasında kayboldu.</p>

    <p class="normal1">“Hah” dedim. “Tıpkı hastanelerdeki gibi. Hastanede de insan, kanını doktorun değil de hemşirenin alması için dua eder.”</p>

    <p class="normal1">Claire bir kahkaha attı. Babette de güldü. “Ha ha, adama acıdım” dedi.</p>

    <p class="normal1">Yalnız Serge düşünceliydi, ciddi bir suratla önüne bakıyordu. Sanki yüz ifadesinde üzüntülü bir şeyler vardı, elinden oyuncağı alınmış gibiydi: Şarap, bağbozumları ve üzümlerle ilgili şu enteresan mesele. Garsonun falsosu dolaylı olarak onu da etkisi altına almıştı. Çürük mantarlı Chablis’yi o, Serge Lohman seçmişti. Hızlı süreç ona hep keyif vermişti: Etiketi okuması, başıyla onaylaması, garsonun ona tattırmak için kadehinin dibine şarap koyması. Özellikle de bu sonuncusu. Ağabeyim şarabı burnunu çekerek koklar, dilinin üzerinde boğazının arkasına kadar bir aşağı bir yukarı dolaştırdığı ağzında çevirir, şapırdatırken, ben hiçbir şey göremez, hiçbir şey duyamazdım. Bu ritüel bitene kadar başımı çevirirdim hep.</p>

    <p class="normal1">“Şimdi dua edelim de diğer şişede de aynı talihsizliği yaşamayalım” dedi. “Yazık olur, mükemmel bir Chablis çünkü.”</p>

    <p class="normal1">Tuhaf bir çıkmaz içinde olduğu açıkça görülüyordu. Restoran da onun seçimiydi, onu burada tanıyorlardı, beyaz balıkçı yaka kazaklı adam onu tanıyordu, onu karşılamak için mutfaktan çıkıp gelmişti. Restoranı ben seçseydim ne olurdu diye düşündüm, bundan farklı, onun daha önce hiç gitmediği, şefi ya da garsonu şişeyi bir kerede açamayan bir restoran: Acıyarak gülümseyeceğinden emin olabilirdiniz, peşinden başını iki yana sallardı – onu bugün tanımadım ne de olsa, gözlerinde yalnız benim okuyabileceğim, şu Paul yok mu, bizi hep en tuhaf yerlere getiriyor, ifadesiyle bana bakardı...</p>

    <p class="normal1">Ülke çapında ünlü diğer politikacılardan mutfakta olmayı sevenler, eski çizgi roman biriktirenler, her şeyini kendilerinin döşediği tekneleri olanlar vardı. Çoğunlukla seçilen hobi, herkesin şimdiye kadar düşündüğünün tersine asıl meslekle tamamen ilgisizdi. Birden, gazetenin hafta sonu ekinin kapağında duran renkli fotoğraflarda, karizması evrak çantasından ibaret sıkıcı adamların boş zamanlarında evde lezzetli Fransız yemekleri pişirdiği ortaya çıkıyordu: Adam örgü fırın eldivenleriyle içinde Fransız usulü rosto olan fırın tepsisini tutup poz vermişti. Bu sıkıcı insanda mutfak önlüğünün üzerindeki Toulouse-Lautrec röprodüksiyonunun dışında özellikle dikkat çeken şey, seçmenlere yemek pişirme keyfini gösteren baştanbaşa sahte gülümseyişiydi. Fotoğraf, gülümsemeden çok dişlerini ortaya çıkarmıştı ürkekçe, arabayla arkadan çarpılıp da tek parça olarak hayatta kalmanızın üzerinden henüz beş dakika geçtiğinde yüzünüzde rastlanan ifadeye benziyordu daha çok, fırındaki Fransız rostosunun yalnızca bir kısmı yandığı için her şeyden önce büyük bir rahatlamayı ele veren bir gülüştü.</p>

    <p class="normal1">Hobisiyle ilgili olarak seçimini şarap bilgisinden yana kullandığında Serge’nin aklından neler geçiyordu acaba? Münasip bir zamanda bunu ona sormak istiyordum. Belki de bu akşam. Zihnime not aldım, doğru zaman bu olmayabilirdi ama gece uzundu.</p>

    <p class="normal1">Eskiden evde yalnızca kola içerdi, hem de büyük miktarlarda, akşam yemeği sırasında ailece bir şişeyi rahatlıkla bitirirlerdi. Yüksek sesle geğirirdi, bazen bu yüzden masadan kalkmaya mecbur kalırdı, on saniye ya da daha uzun süren bu geğirtileri –yerin altından gelen bir gürleme gibi midesinin derinliklerinden yukarı doğru yükseliyordu– okulda erkek çocuklar arasında ona popülarite kazandırmıştı, daha o zamanlar geğirme ve gaz çıkarmanın kızları iğrendirdiğini biliyordu.</p>

    <p class="normal1">Bir sonraki adım ıvır zıvır dolabını şarap mahzeni haline getirmekti. Şişeleri dizmek, onun deyimiyle şarapları olgunlaştırmak için raflar yapılmıştı. Yemek sırasında, içtikleri şaraplar hakkında ders vermeye başlıyordu, Babette tüm bunların hepsini eğlenerek izliyordu, belki de onun içyüzünü gören ilk kişilerden biri oydu, ona ve hobisine hiç mi hiç inanmayan. Bir keresinde bir öğlen Serge’yi aramıştım, telefona Babette çıkmış, Serge’nin evde olmadığını söylemişti. “Loire Vadisi’nde şarap tadıyor” demişti, “Loire Vadisi” ve “şarap tadıyor” derken ses tonunda bir şeyler sezdim –kendisini sekreteriyle aldattığını bir yıldan fazla süredir biliyor olmasına rağmen, kocasının mesaiye kaldığını söyleyen bir kadının ses tonuyla aynı tondu.</p>

    <p class="normal1">Claire’in benden daha zeki olduğunu söylemiştim. Onu anlayamadığımda, asla kusuruma bakmaz. Bunu söylerken demek istediğim, bir şeyi hemen anlamazsam beni asla küçümsemez, of çekmez, gözlerini fal taşı gibi açmaz. Tabii ki ben yokken başkalarıyla benimle ilgili ne konuştuğu konusunda yalnızca tahmin yürütebilirim, ama kesinlikle biliyorum ve inanıyorum ki, Babette “Loire Vadisi’nde şarap tadıyor” derken sesinde hissettiğim tonu, Claire’in sesinde asla duymayacağım.</p>

    <p class="normal1">Babette’in de Serge’den daha zeki olduğu açık. Ki bu öyle zor bir şey değil, diye ekleyebilirdim buraya – ama yapmayacağım: Bazı şeyler kendini ele verir. Ben yalnızca restorandaki ortak akşam yemeğimizde gördüklerimi ve duyduklarımı söylüyorum.</p>
  </div>
</body>
</html>