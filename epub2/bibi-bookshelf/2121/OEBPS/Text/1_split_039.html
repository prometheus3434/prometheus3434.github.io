<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_40"><br class="calibre3"/>
  34</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Ya sonra? Sonra Claire hastalandı. Asla hastalanmayan, soğuk algınlığına yakalandığında en fazla birkaç gün sızlanan, grip olduğunda bir gün bile yatmayan Claire hastaneye yattı. Bizi buna hazırlayacak hiçbir şey yoktu ortada, hiçbir düzenleme yapamamıştık. Söylediğine göre sabahleyin kendini biraz halsiz hissetmişti, ama yine de dışarı çıkmış, beni dudaklarımdan öpmüş, sonra bisikletine atlamıştı. Öğleyin onu yeniden görmüştüm, bu kez kollarında serumlar, yatağının başucunda bipleyen bir monitör vardı. Gülümsemeye çalışmıştı ama zorlanıyordu. Benimle yalnız konuşmak isteyen cerrah kapıdan işaret etti.</p>

  <p class="normal1">Claire’in nesi olduğunu burada anlatmayacağım, bu özel. Ne hastalığı olduğu kimseyi ilgilendirmez, her halükârda bununla ilgili bilgi vermek onun bileceği iş, benim değil. Şu kadarını söyleyeyim ki hayati bir hastalık değildi, böyle bir şey en azından ilk anda söz konusu değildi. Bu sözcük bizi telefonla arayan arkadaş, akraba, tanıdık ve iş arkadaşlarımız tarafından birçok kez telaffuz edilmişti. “Hayati tehlikesi var mı?” diye sormuşlardı. Hafif boğuk bir sesle, ama bu seste sansasyon hevesi hissedilebiliyordu – insanlar, kendileri bulaşmadan ölümün kıyısında dolaşmaya başlayınca bu fırsatı ellerinden kaçırmak istemiyorlardı. Bu soruyu özellikle nasıl da onaylarcasına yanıtlamayı istediğimi hatırlıyorum. “Evet, hayati tehlikesi var.” Böyle bir yanıtın ardından hattın öbür ucunda yaşanacak sessizliği merak ediyordum.</p>

  <p class="normal1">Claire’in hastalığıyla ilgili ayrıntılara girmeden, burada cerrahın ciddi bir surat ifadesiyle yapılacak operasyonla ilgili beni bilgilendirdikten sonra söylediklerini aktarmak istiyorum. “Evet, çocuk oyuncağı değil” demişti, haberi hazmetmem için bir süre susmuştu. “Bir günü öteki gününe benzemeyebilir. Ama elimizden geleni yapacağız.” Bu cümleyi neredeyse neşeli bir şekilde söylemişti, yüz ifadesiyle küfreden neşeli bir ses.</p>

  <p class="normal1">Ya sonra? Sonra her şey ters gitti. Daha doğrusu: Ters gidebilecek her şey ters gitti. Birinci operasyonu ikincisi izledi. Onu da üçüncüsü. Claire’in yatağının yanındaki monitörler artıyordu, vücudundan hortumlar çıkıyor, başka yerlere giriyorlardı: onu hayata bağlaması gereken hortumlar ve monitörler. Cerrah neşeli sesini kesin olarak yitirmişti. Ellerinden gelen her şeyi yaptıklarını söylüyordu ama bu esnada Claire neredeyse yirmi kilo zayıflamıştı, yardım olmadan yastığının üzerinde doğrulamıyordu.</p>

  <p class="normal1">Michel’in onu böyle görmediğine seviniyordum. Başta neşeli bir şekilde beraber ziyarete gitmeyi önermiştim ama o beni duymamış gibi yapmıştı. O gün, annesinin sabah çıkıp akşam dönmediği sabah, işin eğlenceli kısmını, durumun olağandışılığını ön plana çıkarmıştım. Sıradan insanların gittiği kafeye yemek yemeye gitmiştik, o zamanlar en sevdiği yemek domuz pirzolası ve patates kızartmasıydı, ona neler olduğunu üstünkörü bir biçimde anlatmıştım. Hem açıklamış hem de onunla sohbet etmiştim. Bazı şeyleri es geçtim, öncelikle kendi korkumdan. Yemekten sonra videocudan film kiraladık, o gece geç vakte kadar oturmasına izin verdim, ertesi sabah her zaman olduğu gibi okula gidecekti (bu arada artık kreşte değildi, ana sınıfına gidiyordu). Ona iyi geceler öpücüğü verdiğimde “Annem gelecek mi?” diye sordu. “Kapıyı aralık bırakacağım” diye yanıtladım. “Ben biraz daha televizyon izleyeceğim, beni duyabilirsin.”</p>

  <p class="normal1">İlk akşam kimseyi aramadım. Claire de bu konuda ısrar etmişti. “Panik yapma” demişti bana. “Belki her şey yolunda gider, birkaç güne kadar eve dönerim.” O bunları söylediğinde ben cerrahla çoktan koridordaki konuşmamızı yapmıştım. “Tamam” dedim. “Panik yok.”</p>

  <p class="normal1">Ertesi öğlen, okuldan sonra, Michel annesini sormadı. Benden bisikletinin yanlarındaki iki tekerleği çıkarmamı istedi. Bunu birkaç ay önce de yapmıştım, ama o zaman birkaç kez savrularak tarlanın önündeki alçak çite devrilmesinden sonra durabilmişti. “Emin misin?” diye sordum. Güzel bir mayıs günüydü, bir kez bile devrilmeden bisikletini köşeye kadar sürdü, sonra geri geldi. Yanımdan geçerken gidonu bıraktı, ellerini havaya kaldırdı.</p>

  <p class="normal1">“Yarın ameliyat etmek istiyorlar” dedi Claire o akşam. “Tam olarak ne yapacaklar? Sana benim bilmediğim bir şey söylediler mi?”</p>

  <p class="normal1">“Biliyor musun, Michel bugün benden bisikletinin iki tekerleğini çıkarmamı istedi?”</p>

  <p class="normal1">Claire gözlerini kapattı, başı yastığın içine gömülmüştü, her zaman olduğundan daha ağırdı sanki. “O nasıl?” diye sordu sessizce. “Beni çok özlüyor mu?”</p>

  <p class="normal1">“Ziyaretine gelmeyi çok istedi” diye yalan söyledim. “Ama ben beklemenin daha iyi bir fikir olduğunu düşündüm.”</p>

  <p class="normal1">Claire’in hangi hastanede yattığını söylemeyeceğim. Evimize yakındı, bisikletle ya da kötü havada arabayla, her halükârda on dakikada varabiliyordum. Ziyaret saatlerinde Michel çocukları olan bir komşu kadınla kalıyordu; bazen birkaç sokak ötede oturan on beş yaşında bir kız olan bakıcımız geliyordu. O hastaneyle ilgili ne sorun olduğuna ilişkin ayrıntılara girmeyi istemiyorum, yalnızca hayata –kendisinin, bir yakınının ya da sevdiğinin olsun– asılan hiç kimsenin o hastaneye gitmemesini önemle vurguluyorum. Bu aynı zamanda benim ikilemim: Claire’in hangi hastanede yattığı kimseyi ilgilendirmez, öte yandan olabildiğince çok kimseyi oradan uzak durmaları konusunda uyarmak istiyorum.</p>

  <p class="normal1">“İdare edebiliyor musun?” diye sormuştu Claire bir öğlen, ikinci ya da üçüncü ameliyattan sonraydı sanırım. Sesi öyle cılız çıkıyordu ki onu anlayabilmek için neredeyse kulağımı ağzına dayamam gerekmişti. “Yardıma ihtiyacın var mı?”</p>

  <p class="normal1">Yardım sözüyle sol gözümün altında bir kas ya da sinir titremeye başladı. Hayır, yardıma ihtiyacım yoktu, gayet iyi idare edebiliyordum, hatta: Her şeyi ne kadar iyi idare edebildiğime en önce kendim şaşırıyordum. Michel, dişleri fırçalanmış, temiz giysilerle, okula zamanında gidiyordu. Temiz sayılabilecek giysilerle, pantolonundaki birkaç lekeyi Claire kadar umursamıyordum ama zaten ben onun babasıydım, gündüz kuşağındaki yavan programlardan birinde, elde örülmüş kazağıyla tek ebeveynli bir ailenin baba figürü olan budalanın konuşmasında söylediği gibi, hiçbir zaman onun için “hem anne hem baba” olmaya çalışmadım. İşim başımdan aşkındı ama iyi anlamda başımdan aşkındı. En son ihtiyacım olan, iyi niyetten değil de daha başka şeyler için daha çok vakit ayırabileyim diye elimden işlerimi alan insanlardı. Boş zaman yaratmak filan istemiyordum, aksine, her anımın dolu olduğuna müteşekkirdim. Bazı akşamlar mutfakta elimde bir birayla oturuyordum, Michel’i yatırmış oluyordum, bulaşık makinesi bir uğulduyor bir köpürüyordu, gazete önümde okunmamış halde duruyordu ve ben aniden yükseldiğimi hissediyordum, başka nasıl anlatabilirim bilmiyorum: Daha çok hafif bir duyguydu, çok hafif, sanki o anda biri beni üflemişti, sanırım havalanmıştım, tavana kadar, tıpkı yastığın içinden çıkmış bir kuş tüyü gibi. Evet, buydu: Ağırlıksızdım, mutluluk ya da memnuniyet gibi sözcükleri bilerek kullanmıyorum. Bir keresinde Michel’in arkadaşlarının ailelerinin iç çekerek, uzun ve yorucu bir günden sonra “kendileriyle baş başa kalmaya” ne kadar ihtiyaç duyduklarını söylediklerini duymuştum. Nihayet çocuklar yatağa yatıyor ve o büyülü an geliyordu, tam o an, daha erken değil. Bunun hep tuhaf olduğunu düşünmüşümdür, benim için o an hep çok daha erken başlıyordu. Örneğin Michel’in okuldan geldiği ve her şeyin normal olduğu zamanlar. Ona sandviçini neli istediğini sorduğumdaki ses tonum da her şeyden önce normal çıkıyordu. Evde her şey tamamdı, alışverişi sabah yapmıştım, kendime de dikkat ediyordum, evden çıkmadan önce aynaya bakıyordum: Temiz giysiler giymeye, tıraş olmaya, saçlarımın aynaya hiç bakmayan birininki gibi görünmemesine özen gösteriyordum: Süpermarketteki insanlar olağandışı bir şey fark etmeyeceklerdi, karısından ayrılmış, alkol kokan, her şeyi eline yüzüne bulaştıran bir baba değildim. Elimdekileri biliyordum: Her şey normalmiş gibi göstermek istiyordum. Annesi yokken Michel için her şey olabildiğince aynı devam etmeliydi. En basitinden, her gün sıcak bir kap yemek olacaktı. Ama geçici tek ebeveynli ailemizin diğer alışkanlıklarında da çok fazla gözle görülür değişiklikler olmamalıydı. Normalde her gün tıraş olmazdım, birkaç gün kirli sakalla dolaşmak beni rahatsız etmezdi, Claire de bunu hiçbir zaman mesele yapmamıştı, ama bu sıkıntılı haftalarda her sabah tıraş oldum. Oğlumun temiz kokulu, tıraşlı bir babayla masaya oturmaya hakkı vardı. Temiz kokulu, tıraşlı bir baba onun yanlış düşüncelere kapılmasını önlerdi, en azından tek ebeveynli ailemizin geçici olduğu konusunda şüpheye düşmesini önlerdi. Hayır, dışarıdan bana bakınca, bir şeyler fark etmek olanaksızdı, üçlü ittifakın sağlam tek bacağıydım, diğer bacak geçici olarak (geçici! geçici! geçici!) hastanede yatıyordu, tek motoru pes etmiş üç motorlu bir yolcu uçağının pilotuydum: Panik yapmaya gerek yoktu, mecburi iniş değildi bu, kumandada binlerce saat uçmuş tecrübeli bir pilot vardı, uçağı güvenli bir şekilde indirecekti.</p>
</body>
</html>