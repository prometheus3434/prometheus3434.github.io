<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_13"><br class="calibre3"/>
  7</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Normalde Claire hep yüzü duvara dönük otururdu ama bu akşam tam tersi şekilde oturmuştuk. Şef iskemlelerimizi tutarken ve Claire alıştığı gibi yalnızca bahçeye bakan yere oturmaya hazırlanırken “Hayır, hayır, bir kez de sen otur” demiştim.</p>

  <p class="normal1">Ben normalde sırtım bahçeye (ya da duvara veya açık mutfağa) dönük otururum: Çünkü her şeyi görmek isterim. Claire ise hep kendini feda eder. Duvarları ve bahçeleri sevmediğimi, insanlara bakmaktan hoşlandığımı bilir. Şef nazik bir biçimde elleri karım için tuttuğu restorana dönük duran iskemlenin arkalığında beklerken, Claire “Yok canım, sen burada oturmayı seviyorsun” dedi.</p>

  <p class="normal1">Sebep yalnız Claire’in kendisini benim için feda etmesi değil. Sebep aynı zamanda duvarlardan ve açık mutfaklardan bıkmasını sağlayan iç huzuru ve iç zenginliği. Ya da burada olduğu gibi: Biraz çimen ve çakıllı yol, dikdörtgen bir gölet ve pencerenin diğer tarafında seranın tavanından yere kadar devam eden daha alçak sarmaşıklar. Daha ötede ağaçlar da olmalıydı ama bunlar akşam karanlığı ile camın üzerindeki yansımanın birbirinden ayrılmaz hale gelen birleşimiydi.</p>

  <p class="normal1">Sanırım bundan bıkmıştı artık: Bundan ve benim suratımı görmekten.</p>

  <p class="normal1">“Bu akşam değil” dedim. Bu akşam yalnız seni görmek istiyorum, diye eklemek istemiştim ama çizgili takım elbiseli şefin yanında bunu yüksek sesle söylemek istemedim.</p>

  <p class="normal1">Bu akşam kendimi karımın güvenilir yüzüne hapsetmeyi istemem dışında, ağabeyimin içeri girip bize doğru geldiğini fark etmememin azımsanmayacak bir nedeni de girişteki gürültü, şef ve önlüklü kızların yalaka davranışları ve müşterilerin tepkileriydi – ama o an geldiğinde, iskemlemde hafifçe arkama döndüm.</p>

  <p class="normal1">Lohman çiftinin içeri girişi tabii ki herkes tarafından fark edilmişti, hatta randevu defterinin etrafında önüne geçilmeye çalışılan bir kargaşadan bile bahsedilebilirdi: En az üç siyah önlüklü kız Serge ve Babette’le ilgileniyor, şef de randevu defterinin yanından ayrılmıyordu – ortaya biri daha çıkmıştı: Gri, dik saçlı ufak tefek bir adam, takım elbise veya tepeden tırnağa siyahlar içinde değildi, kot pantolon ve beyaz balıkçı yaka kazak giymişti, restoranın sahibi olduğunu tahmin ettim.</p>

  <p class="normal1">Evet, gerçekten de restoran sahibiydi, zira Serge ile Babette’in elini sıkmak için bir adım öne çıktı. “Beni orada tanırlar” demişti Serge birkaç gün önce bana. Öyle herkes için mutfaktan çıkmayan beyaz balıkçı yaka kazaklı adamı tanıyordu.</p>

  <p class="normal1">Müşteriler, muhtemelen restoranın ikramı aperitifin on avro tuttuğu bir restoranın şanına uygun olmadığından, hiçbir şey yokmuş gibi davranıyorlardı. Sanki tabaklarının üzerine biraz daha gömülmüşlerdi ya da hepsi aynı anda sohbetlerine özellikle devam etmeye çalışıyorlardı, sessizliğin önüne geçmek için her şeyi göze almışlardı zira mevcut uğultunun şiddeti açıkça yükselmişti.</p>

  <p class="normal1">Şef (beyaz balıkçı yaka kazak yine mutfağa girmişti), Serge ile Babette’e masaların arasından geçerek bizim masamıza doğru eşlik ederken, restoranın içinde algılanması güç bir dalgalanma oldu: Göletin başlangıçta durgun olan suyunun yüzeyinden aniden yükselen bir esinti veya mısır tarlası üzerinde şiddetli bir yel gibi, bu kadar.</p>

  <p class="normal1">Serge dişlerini göstererek gülümsüyor, ellerini ovuşturuyordu, Babette biraz arkasında kalmıştı. Kısa adımlarına bakılırsa muhtemelen idare edebileceğinden yüksek topuklularla yürüyordu.</p>

  <p class="normal1">“Claire!” Serge kollarını ona doğru uzattı, karım sandalyesinden hafifçe doğrulmuştu bile, yanak yanağa üç kez öpüştüler. Ayağa kalkmaktan başka çarem yoktu: Oturmaya devam edersem açıklama yapmam gerekirdi.</p>

  <p class="normal1">“Babette...” dedim ağabeyimin karısını dirseğinden tutarken. Zorunlu üç öpücük için yanaklarını dönüp, yanağımın yanındaki boşluğu öpmesini beklerken, dudaklarının yumuşak temasını hissettim, önce bir yanağıma, sonra diğerine; son olarak dudaklarını ağzıma değil de hemen kenarına yapıştırdı. Ağzımın tehlikeli sayılabilecek kadar yakınına denebilirdi. Peşinden birbirimize baktık. Çoğu zaman olduğu gibi gözlük takmıştı ama belki de birbirimizi son gördüğümüzde taktığından farklı bir modeldi, en azından daha önce bu kadar koyu renkli bir gözlük taktığını hatırlamıyorum.</p>

  <p class="normal1">Babette, dedikleri gibi ne giyse yakışan kadınlar sınıfına giriyordu, buna gözlük de dahildi. Ama bir şeyler vardı, farklı bir şeyler, sanki siz yokken biri odada bütün çiçekleri atmış: İç dekorasyonda ilk anda fark edemeyeceğiniz bir değişiklik, ta ki pedallı çöp kovasının kapağından sarkan sapları görene dek.</p>

  <p class="normal1">Ağabeyimin karısı için heybetli lafı hafif kalırdı. Onun iriliğinden gözü korkan, hatta onu bir tehdit olarak algılayan erkekler olduğunu biliyordum. Şişman değildi, hayır, bunun şişmanlık veya zayıflıkla alakası yoktu; vücudunun kıvrımları tamamen dengedeydi. Ama her şeyi büyük ve genişti: Elleri, ayakları, kafası – çok büyük ve çok geniş, diye düşünüyordu erkekler ve peşinden tehdidi azaltıp insanca ölçülere dönüştürmek için diğer vücut bölümlerinin büyüklükleri ve genişlikleriyle ilgili tahminlerde bulunuyorlardı.</p>

  <p class="normal1">Ortaokulda yaklaşık iki metre boyunda bir çocukla arkadaştım. Senden bir kafa boyu uzun ve sana tepeden bakan biriyle sürekli yan yana olmanın bazen ne kadar yorucu olduğunu hatırlıyorum, sanki gerçek anlamda gölgesinde duruyormuş gibi olmak ve sürekli gölgede durmaktan ötürü az güneş ışığı almak. Hak ettiğimden daha az güneş ışığı, diye düşünürdüm o zamanlar. Bir de tabii sürekli yukarı bakmaktan boyunda oluşan devamlı kramplar, ama bu her şey içinde yine de en az can sıkıcı olandı. Yazın beraber tatile giderdik, arkadaşım şişman da değildi, yalnızca uzundu, yine de uyku tulumundan taşan kollarını, bacaklarını ve ayaklarını yerlerine yerleştirir, çadır alanıyla güreşir gibi içeri tıkıştırırdım – kendimi sorumlu hissettiğim ve beni fiziksel olarak tüketen bir güreşti bu. Bazen ayakları çadırın girişinden dışarı uzanırdı, ben de kendimi suçlu hissederdim: Çadırlar okul arkadaşım gibi insanların içine sığamayacağı kadar küçük yapıldıkları için.</p>

  <p class="normal1">Babette varken kendimi hep olduğumdan daha iri ve uzun göstermeye çalışırdım. Gözlerimin içine –aynı yükseklikte– bakabilsin diye gerinirdim.</p>

  <p class="normal1">“İyi görünüyorsun” dedi Babette, bir yandan parmaklarıyla kolumu sıkıyordu. Pek çok insanın, özellikle de kadınların dış görünüşle ilgili yüksek sesle ifade ettiği iltifatların hiçbir gerçekliği yoktu, ama söz konusu Babette ise bunun böyle olmadığını yıllar içinde öğrenmiştim. Karşılaştığı biri kötü görünüyorsa, bunu söylerdi.</p>

  <p class="normal1">Yani “İyi görünüyorsun” demek gerçekten iyi göründüğüm anlamına geliyordu ama belki de bu yolla beni kendisinin nasıl göründüğüyle ilgili yorum yapmaya –ya da her halükârda bununla ilgili normalden daha fazla ilgi göstermeye– çağırıyordu.</p>

  <p class="normal1">Bu yüzden gözlerine bir kez daha, bu sefer daha dikkatli baktım, gözlükleri restoranın neredeyse tamamını yansıtıyordu: Müşteriler, beyaz masa örtüleri, <span class="ideitalik">tealight</span>’lar... evet, onlarca <span class="ideitalik">tealight</span> gözlük camında ışıldıyordu, camların yalnızca üst kısmının koyu renkli olduğunu yeni fark etmiştim. Alt kısım hafif renkliydi, böylece Babette’in gözlerini iyice görebiliyordum.</p>

  <p class="normal1">Gözleri kızarmıştı ve normalden çok daha büyüktüler: İçinden daha yeni çıkılmış bir ağlama krizinin açık belirtilerini taşıyorlardı. Birkaç saat öncesinde yaşanan bir ağlama krizi değildi bu, daha az önce yaşanmıştı, restorana gelirken, arabada.</p>

  <p class="normal1">Belki park yerinde en kötü izleri yok etmeye uğraşmıştı ama başarılı olamamıştı. Siyah önlüklü personeli, yelekli takım elbiseli şefi ve beyaz balıkçı yaka kazağıyla hızlı restoran sahibini renkli camlarla kandırabilirdi ama beni değil.</p>

  <p class="normal1">O anda Babette’in beni zaten kandırmak istemediğini anladım. Her zaman olduğundan daha farklı bir şekilde yanaşmıştı, ağzımın hemen kenarından öpmüştü, onun nemli gözlerine bakıp buradan sonuç çıkarmam gerekiyordu.</p>

  <p class="normal1">Gözlerini kırpıp omuz silkti, “Üzgünüm”den başka bir anlama gelmeyen bir vücut diliydi bu.</p>

  <p class="normal1">Ben daha bir şey söyleyemeden, Serge öne doğru ilerledi, karısını hafifçe yana iterek elimi sıkıca tutup, kuvvetlice sıktı. Eskiden el sıkışı böyle kuvvetli değildi, son yıllarda “vatandaşlar”ının elini kuvvetli bir biçimde sıkması gerektiğini öğrenmişti – en azından gevşek bir elle karşılaşmamaları gerekiyordu.</p>

  <p class="normal1">“Paul” dedi.</p>

  <p class="normal1">Hâlâ gülümsüyordu, ama herhangi bir duygudan kaynaklanan bir gülümseme değildi bu. İçinden, gülmeye devam et, diye geçirdiği anlaşılıyordu. Gülümseme de el sıkmayla aynı yerden geliyordu. İkisi birlikte, yedi aya kadar ona bir seçim galibiyeti hediye edecekti. Kafasına çürük yumurta atıldığında bile bu gülümsemenin yüzünden eksik olmaması gerekiyordu. Kızgın bir protestocunun yüzüne fırlattığı kremalı pastadan geriye kalanlar arasında, seçmenler önce gülümsemeyi seçebilmeliydiler.</p>

  <p class="normal1">“Merhaba Serge” dedim. “Nasılsın?”</p>

  <p class="normal1">Ağabeyimin omuzlarının arkasında Claire, Babette’le ilgileniyordu. Öpüştüler –en azından karım eltisinin yanaklarını öptü– kucaklaştılar ve peşinden birbirlerinin gözlerine baktılar.</p>

  <p class="normal1">Claire de benim gördüğümü görmüş müydü? Renkli camların arkasındaki aynı kızarık mutsuzluğu görüyor muydu? Tam o sırada Babette coşkulu bir şekilde güldü, Claire’in yanaklarının yanındaki boşluğu öptüğünü gördüm.</p>

  <p class="normal1">Oturduk. Serge çapraz karşımda, karımın yanında, Babette kendini yanımdaki iskemleye bırakmış, garson iskemlesini tutuyor. Siyah önlüklü kızlardan biri, oturmadan önce bir eli cebinde ayakta restoranda gözlerini gezdiren Serge’ye yardımcı oluyordu.</p>

  <p class="normal1">“Restoranın ikramı günün aperitifi pembe şampanya” dedi şef.</p>

  <p class="normal1">Derin bir nefes aldım, fazla derin olmalıydı, zira karım bana bir şeyler anlatmak istercesine baktı. Gözlerini nadiren fal taşı gibi açardı ya da hiç yoktan öksürmeye başlardı; kendimi gülünç duruma düşürmek üzere olduğum veya çoktan düşürdüğüm konusunda uyarmak istediğinde masanın altından kavalkemiğimi filan tekmelemezdi.</p>

  <p class="normal1">Hayır, bakışlarında çok ince, dışarıdan bakan birinin fark edemeyeceği bir değişiklik, meydan okumayla ani bir ciddiyet arasında bir şeyler vardı.</p>

  <p class="normal1">“Yapma” diyordu bakışları.</p>

  <p class="normal1">“Mmm, şampanya” dedi Babette.</p>

  <p class="normal1">“Kulağa hoş geliyor” dedi Serge.</p>

  <p class="normal1">“Bir dakika” dedim.</p>
</body>
</html>