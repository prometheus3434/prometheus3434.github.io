<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_49"><br class="calibre3"/>
  43</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Şefe işaret ettim.</p>

  <p class="normal1">“Hesabı bekliyoruz” dedim.</p>

  <p class="normal1">“Hesabı Bay Lohman ödedi” dedi şef.</p>

  <p class="normal1">Gözümde canlandırabiliyordum ama şef bunu bana söylemekten özellikle keyif alıyormuş gibiydi. Gözlerinde bir şeyler vardı, sanki gözleriyle benimle alay ediyordu.</p>

  <p class="normal1">Claire çantasını karıştırdı, cep telefonunu çıkarıp baktı, geri koydu.</p>

  <p class="normal1">“Yine de fena” dedim şef gidince. “Bizden kafemizi aldı. Oğlumuzu. Şimdi de bu. Ayrıca hiçbir şey ifade etmiyor. Hesabı ödeyebiliyor olması hiçbir şey ifade etmiyor.”</p>

  <p class="normal1">Claire önce sağ elimi, sonra sol elimi avuçlarının içine aldı.</p>

  <p class="normal1">“Yaralasan yeter” dedi. “Yaralı bir yüzle basın toplantısı düzenleyemez. Ya da kolu kırık halde, askıda. Kimse bu kadar şeyi bir anda açıklamayı göze alamaz. Serge bile.”</p>

  <p class="normal1">Karımın gözlerine baktım. Az önce benden ağabeyimin kolunu kırmamı istemişti. Ya da yüzünü yaralamamı. Ve bütün bunların sebebi sevgiydi, oğlumuza duyduğu sevgi. Michel’e. Yıllar önce Almanya’da oğlunun katilini mahkeme salonunda vuran anne aklıma gelmişti. Claire böyle bir anneydi.</p>

  <p class="normal1">“İlaçlarımı almadım” dedim.</p>

  <p class="normal1">“Evet.” Claire şaşırmış görünmüyordu, parmağının ucuyla hafifçe elimin sırtını okşuyordu.</p>

  <p class="normal1">“Yani bir süredir almıyorum. Aylardır.”</p>

  <p class="normal1">Doğruydu: <span class="ideitalik">Failler Aranıyor</span> programının yayınlanmasından kısa bir süre sonra ilaçları almayı bırakmıştım. Duygularımı günden güne bastırdıkça oğlumla iletişimimizin zedelendiği fikrine kapılmıştım. Duygularım, reflekslerim. Michel’in yüzde yüz yanında olmak istiyorsam önce eski ben’e döndüğümü görmem gerekiyordu.</p>

  <p class="normal1">“Bunu biliyorum” dedi Claire.</p>

  <p class="normal1">Ona baktım.</p>

  <p class="normal1">“Belki bir başkasının bunu fark etmediğini sanıyorsun” dedi Claire. “Bir başkası... kendi karın. Kendi karın bunu hemen anladı. Bir şeyler oldu... değiştin. Bana bakışın, gülüşün. Pasaportunu bulamadığın o gün. Hatırlıyor musun? Masanın çekmecelerini çarpa çarpa açıp kapatıyordun. O günden itibaren dikkat etmeye başladım. İlaçlarını dışarı çıkacağın zaman yanına alıyor, sonra onları bir yerlerde atıyordun. Öyle değil mi? Bir keresinde çamaşır makinesinden pantolonlarından birini çıkarmıştım, cebi tamamen maviye boyanmıştı! Atmayı unuttuğun haplar yüzünden.”</p>

  <p class="normal1">Claire gülmemek için kendini tutuyordu – kısacık güldü, sonra yine ciddi bir ifadeye büründü.</p>

  <p class="normal1">“Ve sen hiçbir şey söylemedin, öyle mi?”</p>

  <p class="normal1">“Başlangıçta, ‘Ne yapıyor bu?’ diye düşündüm. Ama sonra birden eski Paul’ümü gördüm. Ve o anda emin oldum: Eski Paul’ümü geri istiyordum. Masasının çekmecelerini birbirine çarpan, yolda aniden önüne çıkan motosikletin arkasından koşan Paul’ümü...”</p>

  <p class="normal1">Ve Michel’in müdürünü hastanelik ettiğin o zaman, diyeceğini düşünmüştüm Claire’in. Ama bunu söylemedi. Başka bir şey söyledi.</p>

  <p class="normal1">“Benim eskiden sevdiğim Paul oydu... Şimdi sevdiğim. Bu benim sevdiğim Paul. Bu dünyadaki her şeyden ve herkesten çok.”</p>

  <p class="normal1">Gözlerinin ucunda bir şeyler parladığını gördüm, şimdi kendim de gözlerimde bir şeylerin battığını hissediyordum.</p>

  <p class="normal1">“Seni ve Michel’i tabii ki” dedi karım. “Seni ve Michel’i, ikinizi de aynı ölçüde. Siz beni bu dünyada en mutlu eden iki kişisiniz.”</p>

  <p class="normal1">“Evet” dedim; sesim boğuk çıkmıştı, bir hırıltı vardı. Boğazımı temizledim.</p>

  <p class="normal1">“Evet” dedim bir kez daha.</p>

  <p class="normal1">Bu şekilde bir süre karşılıklı oturduk, ellerim hâlâ karımınkilerin arasındaydı.</p>

  <p class="normal1">“Babette’e ne söyledin?” diye sordum.</p>

  <p class="normal1">“Ne?”</p>

  <p class="normal1">“Bahçede. Beraber yürümeye çıktığınızda. Babette beni gördüğüne çok sevinmişti. ‘Sevgili Paul...’ demişti. Ona ne söyledin?”</p>

  <p class="normal1">Claire derin bir nefes aldı. “Ona senin bir şeyler yapacağını söyledim. Bu basın toplantısının gerçekleşmemesi için bir şeyler yapacağını.”</p>

  <p class="normal1">“Ve Babette bunu onayladı mı?”</p>

  <p class="normal1">“Serge’nin seçimleri kazanmasını istiyor. Ama Babette’in en incindiği nokta, Serge’nin bunu ona buraya gelirken arabada söylemiş olması. Böylece bu saçmalığı kafasından atmaya ikna edecek vakti kalmamış.”</p>

  <p class="normal1">“Ama buradayken masada –”</p>

  <p class="normal1">“Babette zeki, Paul. Serge’nin bir şeylerden kuşkulanmasına izin veremeyiz. Belki Babette sonra, başbakan karısı olduğunda, evsizler için düşkünler evinde çorba dağıtır. Ama bir evsiz var ki, o hiç onun umurunda değil, tıpkı senin ve benim için olduğu gibi.”</p>

  <p class="normal1">Ellerimi oynattım. Ellerimi hareket ettirerek karımın ellerinden kurtardım ve onunkileri elimin içine aldım.</p>

  <p class="normal1">“İyi bir fikir değil” dedim.</p>

  <p class="normal1">“Paul...”</p>

  <p class="normal1">“Hayır, dinle. Ben benim. Ben buyum. İlaçlarımı almadım. Bunu şu an yalnız sen ve ben biliyoruz. Ama bu tür şeyler ortaya çıkacaktır. Dibini eşeleyecekler ve öğrenecekler. Okul psikologu, işten ayrılmam, bilemedin Michel’in okulunun müdürü... Her şey açık bir kitap gibi ortada. Üstelik ağabeyimi unutmamak gerek. Ağabeyim böyle bir şeyin onu hiç de şaşırtmadığını söyleyecek ilk kişi olacaktır. Belki bunu açık açık söylemeyecek ama sonuçta daha önce de kardeşinin saldırısına uğramıştı. Sorunları olduğu için ilaçlarını alması gereken kardeşinin. Klozete boşalttığı ilaçlar yüzünden.”</p>

  <p class="normal1">Claire susuyordu.</p>

  <p class="normal1">“Hiçbir şekilde vazgeçmeye niyeti yok Claire. Nafile.”</p>

  <p class="normal1">Bekledim, gözlerimi kırpıştırmak istemiyordum.</p>

  <p class="normal1">“Nafile.”</p>
</body>
</html>