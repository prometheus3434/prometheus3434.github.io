<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_17"><br class="calibre3"/>
  11</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Şimdi dördümüz birden gülüyorduk, sıra gevşemeye gelmişti – ama fazla gevşemek iyi değildi, dikkatimizi dağıtmamamız gerekiyordu. Serge Lohman’ın da “taş gibi kalçalar”ı olduğu gerçeği ortaya çıkmıştı, kadınlar bunu söylemekten çekinmiyorlardı, o da kadınların hoşuna gittiğinin gayet iyi farkındaydı, buna söylenecek söz yoktu, “iyi fotoğraf veriyordu”, bazı kadınların hoşuna giden belirli bir “köylü” cazibesi vardı: Biraz fazla basit, ağaçtan yontulmuş kalas gibi adamlar benim zevkime uygundu ama bazı kadınlar sade mobilyalardan, Kuzey İspanya veya Piemonte’nin eski ahır kapılarından kalan ham odunlar gibi “otantik materyaller”den yapılmış masa ve sandalyelerden hoşlanıyorlardı.</p>

  <p class="normal1">Eskiden Serge’nin kız arkadaşlarının çoğunlukla birkaç ay sonra gözleri açılır, o çekiciliğinin sıkıcı, düz bir tarafı olduğunu görürler, hızla “yakışıklı surat”ından fazlası olmadığının farkına varırlardı. Yalnız Babette onunla uzun kalmıştı, on yedi on sekiz yıl olmalı, ki aslında kendi başına bir mucize sayılabilecek bir süre – on sekiz yıl boyunca kavga etmişlerdi, birbirlerine hiçbir şekilde uymuyorlardı, ama bu sık karşılaşılan bir şeydi, sürekli sürtüşme halinde olmanın evliliğin asıl motoru olduğunu kanıtlayan, her kavganın yatağa girip öpüşmeye başlayacakları ön sevişmenin habercisi olduğu çiftler vardı.</p>

  <p class="normal1">Yine de bazen kendimi her şeyin aslında göründüğünden daha basit olduğu, Babette’in yalnızca bir şeylerin altına imza attığı, başarılı bir politikacının hayatına girmeyi seçtiği ve şimdi harcanan tüm o zamanı çöpe atmanın yazık olduğuna inandığı düşüncesinden vazgeçiremiyordum: Tıpkı kötü yazılmış bir kitabı daha yarıya gelmeden bırakmak yerine istemeden de olsa sonuna kadar okumak gibi, işte Serge’yle kalmasının nedeni buydu – belki de hikâyenin sonu her şeyi unuttururdu.</p>

  <p class="normal1">İki çocukları vardı: Rick, Michel’in yaşındaydı; on üç yaşındaki Valerie ise hafif otistik, denizkızı güzelliğinde, neredeyse saydam bir kızdı. Bir de Beau vardı, tam yaşı bilinmiyor, ama muhtemelen on dört on yedi arası. Beau, Burkina Faso’luydu ve bir “gelişim projesi” yoluyla Serge ve Babette’le tanışmıştı; üçüncü dünya ülkelerinde okul çağındaki çocukların ders malzemeleri ile diğer birinci derece ihtiyaçlarının mali olarak desteklendiği, ardından çocuklara gidilerek “sahip çıkıldığı” bir projeydi bu: Başlangıçta mektuplar, fotoğraflar ve kartpostallar yoluyla mesafeli bir ilişki kuruluyordu, ama sonra ilişki gerçekliğe dönüşüyordu. Seçilen çocuklar bir süre Hollandalı ailede misafir olarak kalıyor, her şey yolunda giderse, onlarla yaşamaya başlıyorlardı. Barınaktan alınan bir kedi gibi yani; koltukları tırmalayıp evin her yerine çişini yaparsa geri götürülen bir kedi.</p>

  <p class="normal1">Beau’nun Burkina Faso’dan gönderdiği fotoğraf ve kartpostallardan birkaçını hatırlıyorum. En uzun süre aklımda kalan fotoğrafta, üzerinde dizlerine kadar uzanan çizgili, elbisemsi pijamasıyla, çıplak ayaklarına lastik sandalet giymiş kapkara bir çocuk, çatısı oluklu sacdan yapılmış, kırmızı tuğlayla örülmüş küçük bir binanın önünde durmuş.</p>

  <p class="normal1">Fotoğrafın altına süslü bir el yazısıyla “<span class="ideitalik">Merci beaucoup mes parents pour notre école!</span>”<sup class="calibre5"><a href="../Text/1_split_062.html#footnote-308-7" id="footnote-308-7-backlink">7</a></sup> yazılmıştı.</p>

  <p class="normal1">“Şuna bak, ne tatlı değil mi?” demişti Babette. Burkina Faso’ya seyahat etmişler, sonrasında kendi deyimleriyle, vurulmuşlardı.</p>

  <p class="normal1">Bunu ikinci bir seyahat izlemiş, formlar doldurulmuş, birkaç hafta sonra Beau’yu havaalanında karşılamaya gitmişlerdi. Claire bir keresinde “Sizi neyin beklediğini biliyor musunuz?” diye sormuştu. Evlat edinme süreci henüz kartpostal gönderme aşamasındaydı. Ama bu soru yalnızca öfkeli tepkilere yol açmıştı. Birine yardım ediyorlardı, öyle değil mi? Kendi ülkesinde Hollanda’da kavuşacağı olanaklara asla kavuşamayacak bir çocuk vardı ortada. Evet, onları neyin beklediğini çok iyi biliyorlardı, bu dünyada yalnızca kendini düşünen çok ama çok fazla insan vardı.</p>

  <p class="normal1">Onları öyle hemen egoizmle suçlamak olanaksızdı. Rick o zamanlar üç yaşında, Valerie ise birkaç aylıktı, çocukları olmayan normal evlat edinen çiftlerden değillerdi. Tamamen özverili bir biçimde ailelerine üçüncü bir çocuk almışlardı, kendi et ve kanlarından bir çocuk değil, Hollanda’da yeni bir yaşam şansı sunulan talihsiz bir çocuk.</p>

  <p class="normal1">Ama gerçekten ne olacaktı? Onları ne bekliyordu?</p>

  <p class="normal1">Serge ile Babette bize açık bir şekilde bu sorunun sorulmaması gerektiği mesajını verdikleri için, diğer soruları da soramadık. Beau’nun ailesi yok muydu? Yetim miydi? Ortada ya çocuklarının kendi rızalarıyla gitmesine izin veren bir aile ya da bu dünyada tek başına bir yetim vardı. Babette’in evlat edinme konusunda Serge’den çok daha ateşli olduğunu söyleyebilirim, baştan beri bu onun “proje”siydi, her ne pahasına olursun olsun iyi bir sonuca bağlamak istediği bir mesele. Evlat edindiği çocuğa sevgisini kendi çocuklarına verdiği kadar vermek için elinden gelen her şeyi yapmıştı.</p>

  <p class="normal1">En sonunda evlat edinme sözü tabu oldu. “Beau bizim kendi çocuğumuz” demişti. “Arada fark yok.” Böyle zamanlarda Serge onaylar biçimde başını sallardı. “Biz onu Rick ve Valerie’yi sevdiğimiz kadar çok seviyoruz” demişti Serge.</p>

  <p class="normal1">Vaktiyle farkına vardığı fırsatlarla ilgili bir şeydi bu tabii ki, bununla ilgili eleştiri yapmak ya da onu her şeyi önceden tasarlamakla suçlamak istemem, ki zaten kendi çocukları kadar sevdiği bu Burkina Faso’lu siyah çocukla ilgili olarak sonuç kötü olmamıştı. Şarap bilgisinden başka türlü bir şeydi bu ama aynı şekilde işliyordu. Ona bir özellik kazandırmıştı: Serge Lohman, Afrika’dan çocuk evlat edinen siyasetçi.</p>

  <p class="normal1">Ailesiyle daha sık fotoğraf vermeye başlamıştı, dizlerine oturttukları üç çocuklarıyla kanepede oturan Serge ile Babette iyi görünüyordu. Beau Lohman, bu siyasetçinin öyle kolay kolay çıkar için hareket etmeyeceğinin, bir kez bile olsa hayatında bencillikle hareket etmediği durumlar olduğunun, diğer iki çocuğunun aslında doğal yollarla doğduklarının, Burkina Faso’lu evlatlık çocuğun bir gereklilik olmadığının canlı kanıtı olmuştu. Mesaj buydu: Serge Lohman diğer konularda da çıkarları için hareket etmeyecekti.</p>

  <p class="normal1">Garson kızlardan biri Serge ile benim kadehimi doldurdu; Babette ve Claire’inkilerin yarısı doluydu. Garson güzel bir kızdı, Scarlett Johansson kadar sarışındı. Kadeh doldurma işini uzatmıştı, hareketleri yeni olduğunu, restoranda muhtemelen kısa süredir çalıştığını ele veriyordu. Önce şişeyi alıp, şişenin boğazına sarılı olan ve buz kovasının kenarından sarkan beyaz peçeteyle tamamen kuruladı; kadehleri doldurması da pek kıvrak değildi, Serge’nin iskemlesinin yanındaki köşede durmuştu, dirseğiyle Claire’in kafasını ittirdi.</p>

  <p class="normal1">“Affedersiniz” dedi, yüzü kızarmıştı. Tabii ki Claire hemen önemli olmadığını söyledi ama kız öyle afallamıştı ki Serge’nin kadehini ağzına kadar doldurdu. Bu da önemli değil – ya da belki şarap uzmanı için önemliydi.</p>

  <p class="normal1">“Hey, dur bakalım” dedi ağabeyim. “Beni buradan sarhoş mu göndermek istiyorsun?” İskemlesini yarım metre arkaya itti, sanki kız bardağını fazla doldurmamış da şişenin yarısını pantolonuna dökmüştü. Kızın yüzü daha da kızarmıştı, gözlerini kırpıştırdı, gözyaşlarına boğulacağını sanmıştım. Siyah önlüklü diğer kızlar gibi o da saçını kurallara göre atkuyruğu yaparak toplamıştı, ama saçı altın sarısı olduğundan, koyu renk saçlı kızlardan daha az etkileyiciydi.</p>

  <p class="normal1">Güzel bir yüzü vardı, önüne geçemiyordum ama akşam restorandaki işi bittikten sonra saçındaki tokayı çekip çıkararak saçlarını dağıttığı anı düşündüm – berbat bir iş günü, arkadaşına (ya da belki sevgilisine) böyle anlatacaktı: “Biliyor musun bu akşam başıma yine ne geldi? Ne aptalım, ama oldu işte! Zaten şarap şişelerinin etiketiyle ilgili sorular beni nasıl delirtiyor, biliyorsun. Bu akşam yine her şey ters gitti. Belki de görmezden gelinebilecek bir şeydi ama kim vardı biliyor musun?” Arkadaşı ya da sevgilisi kızın dağıttığı saçlarına bakarak “Bilmiyorum. Hiçbir fikrim yok. Kim?” diyecekti. Etkisini olabildiğince artırmak için kız kısa bir süre susacaktı. “Serge Lohman!” “Kim?” “Serge Lohman! Bakan! Yani bakan değil de, kimi kastettiğimi anladın işte, dün haberlerdeydi, seçimleri kazanacak olan. O kadar salaktım ki, bir de masasında oturan bir kadının kafasına çarptım.” “O mu... Hay aksi! Ya sonra?” “Hiç, adam çok nazikti, ama ben o an düşüp bayılabilirdim!”</p>

  <p class="normal1">Çok nazik... Evet, Serge çok nazik davranmıştı, iskemlesini yarım metre geriye çekip, kafasını kaldırarak kıza bakmıştı. Yüz ifadesinin, çıplak gözle görülemeyecek bir şekilde, saniyenin yüzde biri kadar kısa bir süre içinde değiştiğini görmüştüm: Chablisine gösterilen deneyimsiz muamele yüzünden oluşan yapmacık hiddet ve incinmişlik, bağışlayıcı bir hoşgörüye dönüşmüştü. Kısacası çözülmüştü, kızın az önce bahsettiğim Scarlett Johansson’la olan benzerliği onun da gözünden kaçmamıştı. “Taş gibi bir kadın” görmüştü, pembe yanaklı, sakar, kendini tamamen onun merhametine bırakmış taş gibi bir kadın. En cazibeli halini takınıp kıza güldü. “Önemli değil” dedi, kadehini havaya kaldırırken, koca bir damla beyaz şarap azıcık istiridye bulunan tabağına sıçradı. “Bir şey olmaz.”</p>

  <p class="normal1">“Çok özür dilerim bayım” dedi kız bir kez daha.</p>

  <p class="normal1">“Telaşlanmana gerek yok. Kaç yaşındasın? Oy veriyor musun?”</p>

  <p class="normal1">Önce yanlış duyduğumu sandım. Ben burada mıydım? Ama tam o anda ağabeyim başını bana döndürerek açık bir şekilde göz kırptı.</p>

  <p class="normal1">“On dokuz yaşındayım bayım.”</p>

  <p class="normal1">“Seçimlerde oyunu doğru partiye verirsen şarap koyma sanatıyla ilgili becerini görmezden gelebiliriz.”</p>

  <p class="normal1">Kız yeniden kızardı, yüzünün rengi ilkinden daha da koyu kırmızı olmuştu – kızın birkaç dakika içinde ikinci kez gözyaşlarına boğulacağını sandım. Hemen yan tarafıma, Babette’e baktım, kocasının davranışını tasvip etmediğine dair hiçbir belirti vermiyordu. Dahası, bu durum onu eğlendiriyormuşa benziyordu: Ülke çapında ünlü siyasetçi, en büyük muhalefet partisinin başkanı, muhtemel başbakan Serge Lohman açık açık on dokuz yaşındaki garsonla flört ediyor, onu utandırıyordu – belki bu iyi bir şeydi, belki bu yolla karşı konulmaz cazibesi bir kez daha tasdik edilmiş oluyordu ya da Babette ağabeyim gibi bir adamın karısı olmaktan hoşnuttu. Buraya gelirken Serge ya arabada ya da park yerinde onu ağlatmıştı. Ama bunun ne anlamı vardı ki? Şimdi birden onu terk mi edecekti, on sekiz yıl sonra? Seçimlerden altı ay önce?</p>

  <p class="normal1">Claire’le göz kontağı kurmaya çalıştım ama o, Serge’nin fazla doldurulmuş kadehi ve garsonun beceriksizliğiyle daha çok ilgiliydi. Başının arkasını, kızın dirseğinin dokunduğu yeri elledi – kim bilir belki ilk anda göründüğünden daha sert dokunmuştu. “Bu yaz yine Fransa’ya mı gideceksiniz? Yoksa henüz bir planınız yok mu?”</p>

  <p class="metin" xmlU0003Alang="en-US"/>
</body>
</html>