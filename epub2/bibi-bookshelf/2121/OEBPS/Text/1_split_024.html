<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_25"><br class="calibre3"/>
  19</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Erkekler tuvaletinde kimse yoktu.</p>

  <p class="normal1">Tuvalet bölmelerinin üçünü de denedim, hepsi boştu.</p>

  <p class="normal1">Restoranın girişinde Claire’le Babette’e, “Siz geçin” demiştim. “Başlayın, ben birazdan geliyorum.”</p>

  <p class="normal1">Kapıya en uzak olan tuvalete girip kapıyı kilitledim. Formalite icabı pantolonumu indirip, klozete oturdum.</p>

  <p class="normal1">Cebimden Michel’in telefonunu çıkarıp kapağını yukarı kaydırdım.</p>

  <p class="normal1">Ekranda daha önce görmediğim bir şey görmüştüm – en azından bu şey bahçede dikkatimi çekmemişti.</p>

  <p class="normal1">Ekranın altında beyaz bir pencere belirmişti:</p>

  <p class="indentmetin"> </p>

  <p class="indentmetin">2 cevapsız arama</p>

  <p class="indentmetin">Faso</p>

  <p class="indentmetin"> </p>

  <p class="normal1">Faso? Faso diye bir ad kime konurdu ki?</p>

  <p class="normal1">Takma ad gibiydi, gerçekte olmayan bir ad...</p>

  <p class="normal1">Birden hatırladım. Tabii ki! Faso! Faso, Michel ve Rick’in evlatlık kardeş ve kuzenlerine verdikleri takma addı. Beau’ya. Doğum yerinden dolayı. Ve ilk adından: Beau.</p>

  <p class="normal1">Beau Faso. Burkina Faso’lu B. Faso.</p>

  <p class="normal1">Birkaç yıl önce başlamışlardı: En azından benim onların takma adı kullandıklarını ilk duyuşum o zamandı, Claire’in doğum gününde. “İster misin Faso?” dediğini duymuştum Michel’in, Beau’ya uzattığı patlamış mısırla dolu kırmızı plastik bir salata kâsesi tutuyordu.</p>

  <p class="normal1">Aynı odada bulunan Serge de bunu duymuştu. “Lütfen” demişti. “Kesin şunu. Onun adı Beau.”</p>

  <p class="normal1">Takma addan en az rahatsız olan kişi ise Beau gibiydi. “Sorun değil baba” demişti ağabeyime.</p>

  <p class="normal1">“Hayır, elbette bir sorun” demişti Serge. “Senin adın Beau. Faso’ymuş! Bilmiyorum, bence... Hiç hoşuma gitmedi.”</p>

  <p class="normal1">Serge muhtemelen “Bence ırkçı bir ad” demek istemiş, son anda kendini tutmuştu.</p>

  <p class="normal1">“Ama herkesin takma adı var baba.”</p>

  <p class="normal1">Herkes. Beau’nun istediği buydu. Herkes gibi olmak istiyordu.</p>

  <p class="normal1">O günden sonra Michel ile Rick’in herkesin içinde takma adı söylediğine çok az tanık oldum. Ama belli ki unutulmamıştı: Michel’in cep telefonunun rehberine kadar girmişti.</p>

  <p class="normal1">Beau/Faso Michel’i ne için aramıştı?</p>

  <p class="normal1">Telesekreteri dinleyip mesaj bırakmış mı, öğrenebilirdim, ama bu kez de Michel telefonunu karıştırdığımı hemen anlardı. İkimiz de Vodafone abonesiydik, telesekreterdeki kadının okuduğu metni ezbere biliyordum. “Bir yeni mesajınız var” cümlesi bir kez dinlendikten sonra yerini “Bir eski mesajınız var”a bırakıyordu.</p>

  <p class="normal1">Mönü tuşuna bastım, Dosyalarım’a basıp Video’ya ulaştım.</p>

  <p class="normal1">Seçenek mönüsü belirdi: 1. Videolar, 2. İndirilen videolar, 3. En sevilen videolar.</p>

  <p class="normal1">Tıpkı birkaç saat önce (bir asır gibi geliyordu) Michel’in odasında yaptığım gibi 3. En sevilen videolar’a tıkladım; bir asır önce bu bir kırılma noktasıydı. Savaşın öncesinde ya da sonrasında yaşanan kırılma noktası gibi.</p>

  <p class="normal1">Son kaydedilen videonun ilk karesi mavi bir çizgiyle çerçevelenmişti; bir asır önce gördüğüm filmdi bu. Bir video geriye gittim, Seçenekler’e, ardından Oynat’a tıkladım.</p>

  <p class="normal1">Bir istasyon. İstasyonun peronu, metro istasyonu olduğu anlaşılıyor. Evet, bir yer üstü metro istasyonu, arka planda görülen yüksek apartmanlara bakılırsa banliyölerden birinde. Belki Zuidoost ya da Slotervaart.</p>

  <p class="normal1">Açıkça söyleyebilirim. Metro istasyonunu tanımıştım. Hangi metro istasyonu olduğunu, nerede, hangi hatta olduğunu hemen anlamıştım – yalnız bunu ifşa etmeyeceğim, istasyonun adını söylemem şu anda kimseye yarar sağlamaz.</p>

  <p class="normal1">Kamera aşağı iniyor, peronda aceleyle yürüyen bir çift beyaz spor ayakkabıyı izlemeye başlıyordu. Bir süre sonra yeniden yükseliyor, ekranda bir adam beliriyordu, yaşlıca bir adam, altmışlarında diye tahmin ediyorum, bu tip adamların yaşını tahmin etmek zor: Her halükârda beyaz spor ayakkabıların sahibi olmadığı açıktı. Kamera yaklaşınca tıraşsız, hafif lekeli yüzü görülüyordu. Muhtemelen dilenci ya da bir evsiz. Öyle bir şey.</p>

  <p class="normal1">O gün öğleden sonra Michel’in odasında gelen aynı içten buz kesmeyi hissettim.</p>

  <p class="normal1">Evsizin kafasının yanında şimdi Rick’in yüzü ekrana gelmişti. Ağabeyimin oğlu kameraya gülümsüyordu. “<span class="ideitalik">Take one</span>”<sup class="calibre5"><a href="../Text/1_split_069.html#footnote-308-14" id="footnote-308-14-backlink">14</a></sup> dedi. “<span class="ideitalik">Action</span>!”<sup class="calibre5"><a href="../Text/1_split_070.html#footnote-308-15" id="footnote-308-15-backlink">15</a></sup></p>

  <p class="normal1">Adamı uyarmadan çıplak elleriyle kafasının yan tarafına, kulağına vurdu. Çok sert bir vuruştu, adamın kafası yana çarptı, yüzü sarsılmıştı, sanki bir sonraki vuruşu şimdiden savurmak için iki elini kulaklarına götürdü.</p>

  <p class="normal1">“<span class="ideitalik">You’re a piece of shit, motherfucker!</span>”<sup class="calibre5"><a href="../Text/1_split_071.html#footnote-308-16" id="footnote-308-16-backlink">16</a></sup> diye bağırdı Rick, bir Amerikan ya da İngiliz filmindeki bir Hollandalıya benzeyen, hiç de ikna edici olmayan aksanıyla.</p>

  <p class="normal1">Kamera daha da, evsizin tıraşsız yüzü ekranın tamamını kaplayacak kadar yakına yaklaştı. Adam sulu, kırmızı gözlerini kırpıştırıyor, dudakları anlaşılmaz bir şey homurdanıyordu.</p>

  <p class="normal1">“<span class="ideitalik">Jackass<sup class="calibre5"><a href="../Text/1_split_072.html#footnote-308-17" id="footnote-308-17-backlink">17</a></sup> de” dedi ekranda görünmeyen yeni bir ses, oğlumun sesi olduğunu hemen fark etmiştim.</span></p>

  <p class="normal1">Evsizin kafası kayboldu, Rick yeniden göründü. Yeğenim kameraya baktı ve ağzını bilerek aptal bir sırıtışa büründürdü. “<span class="ideitalik">Don’t try this at home</span>”<sup class="calibre5"><a href="../Text/1_split_073.html#footnote-308-18" id="footnote-308-18-backlink">18</a></sup> deyip, bir kez daha vurdu, en azından elinin vurma hareketi yaptığı görülüyor, asıl tokat görülmüyordu.</p>

  <p class="normal1">“<span class="ideitalik">Jackass</span> de” diyen sesini duydum Michel’in.</p>

  <p class="normal1">Evsizin kafası yeniden ekranda belirdi, kameranın açısına bakılırsa, –arka planda artık yüksek apartmanlar yoktu, yalnızca peronun gri beton zemini ve onun arkasındaki tren rayları görülüyordu– yerde yattığı anlaşılıyordu. Dudakları titriyordu, gözleri kapalıydı.</p>

  <p class="normal1">“<span class="ideitalik">Jack... jack... ass</span>” dedi.</p>

  <p class="normal1">Burada görüntü donuyordu. Sessizlik çökmüştü, yalnızca pisuardan akan suyun şırıltısını duyuyordum.</p>

  <p class="normal1">“Çocuklarımızla ilgili konuşmalıyız” demişti Serge – ne kadar olmuştu?</p>

  <p class="normal1">Bir saat, iki saat?</p>

  <p class="normal1">Burada yarın sabaha kadar oturup kalmayı tercih ederdim: Beni temizlikçi bulurdu.</p>

  <p class="normal1">Ayağa kalktım.</p>
</body>
</html>