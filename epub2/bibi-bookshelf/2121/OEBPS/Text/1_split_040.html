<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_41"><br class="calibre3"/>
  35</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Bir akşam Serge ile Babette geldi. Claire ertesi gün yeniden ameliyat edilecekti. Hâlâ çok net hatırlıyorum, o akşam makarna pişirmiştim, <span class="ideitalik">alla carbonara</span>, ayrıntılarına kadar bildiğim tek yemek desek daha doğru olur. Sıradan insanların gittiği kafede domuz pirzolasıyla beraber Michel’in en sevdiği yemekti bu, bu yüzden Claire’in hastanede yattığı haftalarda her gün bunu pişirdim.</p>

  <p class="normal1">Zil çaldığında tabaklarımıza servis yapmaya hazırlanıyordum. Serge ile Babette içeri girmek için izin istemediler, ben daha ne olduğunu anlayamadan salonumuza girmişlerdi. Özellikle Babette’in önce odayı, sonra tüm evi gözleriyle kolaçan ettiğini görmüştüm. O haftalarda her zaman olduğu gibi mutfakta yemiyorduk, masayı salona, televizyonun karşısına kurmuştum. Babette önce servis altlıklarıyla çatal bıçak takımlarına, sonra da birkaç dakika sonra spor haberleri başlayacağı için açtığım televizyona baktı. Sonra bana baktı, değişik bir ifadeyle, başka nasıl ifade edebilirim bilmiyorum.</p>

  <p class="normal1">O şekilde baktığı için kendimi bir açıklama yapmak zorunda hissettiğimi hatırlıyorum. Yemeklerimizin nasıl parti havasında geçtiğiyle ilgili bir şeyler gevelemiştim, zira belirli noktalarda işlerin normal gidişinden sapıyordum, ortalık savaş alanına dönmedikçe, evin düzeninin Claire’in muhafaza ettiği gibi olmasına gerek yoktu. Sanırım Babette’e erkek düzeniyle tatil hissi gibi şeylerden de bahsetmiştim.</p>

  <p class="normal1">Aslında saçmalıktı, sonradan çok pişman olmuştum, kimseye açıklama yapmak zorunda değildim. Bu esnada Babette merdivenlerden yukarı çıkmaya başlamıştı bile, Michel’in kapısının önünde durdu. Michel oyuncaklarının ortasında yerde oturuyordu, yüzlerce domino taşını art arda dizmekle meşguldü, <span class="ideitalik">World Domino Day</span>’i taklit ediyordu, ama yengesini görünce, kendisine doğru uzanmış kollarına zıpladı.</p>

  <p class="normal1">Bu kucaklama fazla heyecanlı olarak değerlendirilebilirdi. Muhtemelen yengesini çok seviyordu, ama her iki koluyla onun bacaklarına tırmanıp sımsıkı sarılmasına bakılacak olursa, evde bir kadın figürünü özlediği belli oluyordu. Bir anne. Babette onu okşamış, saçlarını karıştırmıştı. Bu esnada odada gözlerini gezdirdi, ben de onunla beraber odayı süzdüm. Yer yalnızca domino taşlarıyla kaplı değildi. Her yerde oyuncak vardı, oyuncakların bütün odaya savrulduğunu söylesem yanlış olmazdı, neredeyse adım atacak yer kalmamıştı. Michel’in odasının düzensiz bir izlenim bıraktığını Babette’in gözüyle bakınca da görebiliyordum. Bunda her yana saçılmış oyuncakların da payı vardı ama yalnızca bu değildi. İki iskemle, kanepe ve Michel’in yatağı giysilerle kaplanmıştı, hem kirli hem temiz giysiler, (dağınık) yatağının yanındaki masasıyla taburesinin üzerinde içinde kırıntılar olan tabaklarla yarısına kadar içilmiş süt ve limonata dolu bardaklar bulunuyordu. Göze çarpan en kötüsü de, bir tabağın içinde olmak yerine arkasında Kluivert yazan bir Ajax formasının üzerinde duran elma koçanıydı. Elma koçanı, gün ışığında ve açıkta birkaç dakikadan fazla kalan tüm elma koçanları gibi kararmıştı. Öğleyin Michel’e bir elmayla bir bardak limonata getirdiğimi hatırladım, elma koçanı yeneli birkaç saat olmuştu, bu ise tüm elma koçanları gibi çok daha önce, hatta günlerdir formanın üzerinde çürümeye bırakılmış gibi görünüyordu.</p>

  <p class="normal1">Yine o sabah Michel’e öğleden sonra odasını toplayacağımızı söylediğimi hatırladım. Ama araya bir sürü şey girmişti, daha doğrusu, daha sonra toplamak için bolca vaktimiz olacağını düşünmenin rahatlığıyla bunu daha önce yapmamıştık.</p>

  <p class="normal1">Babette’in gözlerine baktım, oğlumu kollarında tutuyor, bir eliyle sevgiyle sırtını okşuyordu, yine o farklı bakışını gördüm. “Toplayacaktım!” diye bağırmak istedim ona. Yarın gelseydiniz, odanın yerini yalayabilirdiniz. Ama bunu yapmadım, ona baktım, omuzlarımı silktim. Omuzlarım ona, burası biraz dağınık, ama <span class="ideitalik">who cares</span>?<sup class="calibre5"><a href="../Text/1_split_084.html#footnote-308-29" id="footnote-308-29-backlink">29</a></sup> der gibiydi. Şimdi dağınık bir odadan daha önemli şeyler vardı düşünecek.</p>

  <p class="normal1">Yine o açıklama yapma ihtiyacı! Açıklama yapmak istemiyordum, açıklama yapmaya gerek yok, diye düşünüyordum. Öylece içeri dalmışlardı. Her şeyi tersine döndürelim, diye geçirdim içimden, her şeyi tersine döndürelim, ben beklenmedik bir şekilde ağabeyimle yengemin kapısını çalsam ne olacağını hayal etmeye çalışalım. Mesela Babette bacaklarını tıraş ederken ya da Serge ayak tırnaklarını keserken, işte o zaman özel hayatın, normalde yabancılar tarafından görülmemesi gereken şeylerin ne olduğunu görürler. Onları içeri almamalıydım, diye düşünüyorum şimdi. Müsait olmadığımı söylemem gerekirdi.</p>

  <p class="normal1">Aşağı inerken Babette, Michel’e, birazdan domino taşlarını dizmeyi bitirince devrilmesini izlemeye geleceğine söz verdi, ben de yemeğin neredeyse hazır olduğunu ve birazdan yemek yiyeceğimizi söyledikten sonra, banyoyu ve Claire’le benim yatak odamızı geçtik. Babette’in kaçamak bir şekilde içerilere göz attığını görmüştüm, bakışlarını saklamak için neredeyse hiç çaba göstermiyordu, özellikle de kirli sepetinden taşan çamaşırlarla yatak odasındaki dağınık yatağın üzerini kaplayan gazetelere bakarken. Bu kez bana bakmadı – ve belki de bu, bana farklı bakışından daha acı verici, daha alçaltıcıydı. Birazdan yemek yiyeceğimizi Michel’e açık bir şekilde söylemiştim, yalnızca Michel’e, ağabeyimle karısının yemeğe davetli olmadıklarını şüpheye yer bırakmadan vurgulamak istemiştim. Uygunsuz bir zamanda gelmişlerdi, eve dönmelerinin vakti gelmiş de geçiyordu.</p>

  <p class="normal1">Aşağıda Serge elleri cebinde, televizyonun karşısında duruyordu, spor haberleri başlamıştı. Her şeyden –ağabeyimin salonda elleri cebinde, bacakları ayrık bir biçimde, sanki orası benim değil de onun salonuymuş gibi arsız duruşundan, yengemin Michel’in odasına, yatak odamıza, çamaşır sepetine farklı gözlerle bakmasından– çok, spor haberlerinde bir grup futbolcunun güneşli bir sahadaki idman koşusu görüntüleri, bana akşamki planlarımın güme gidebileceğini, hatta çoktan güme gittiğini haber veriyordu. Michel’le beraber, dizlerimizde makarna dolu tabaklarla televizyon karşısında planladığım akşamım, olağan bir akşam, annesi olmadan, karım olmadan, yine de güzel bir akşam.</p>

  <p class="normal1">“Serge...” Babette ağabeyime doğru yürüdü, elini omzuna koydu.</p>

  <p class="normal1">“Evet” dedi Serge, döndü, ellerini cebinden çıkarmadan bana baktı. “Paul...” diye başladı. Durdu ve aciz bir şekilde karısına baktı.</p>

  <p class="normal1">Babette derin bir iç geçirdi. Peşinden elimi aldı ve güzel, zarif, uzun parmaklarının arasında tuttu. Artık gözlerinde o farklı bakış yoktu. Şimdi içten ama kararlı bakıyordu, sanki evdeki kaosun sebebi artık ben değildim, ben dağınık yatağın kendisiydim, içinden çamaşır taşan, kirlileri hiç vakit geçirmeden çamaşır makinesine atacağı bir kirli sepetiydim, bir hamlede daha önce hiç olmadığı kadar düzgün yapacağı bir yataktım: Otel odasındaki, kral süitindeki bir yatak gibi.</p>

  <p class="normal1">“Paul” dedi. “Ne kadar zor bir dönemden geçtiğini biliyoruz. Sen ve Michel. Claire hastanede. Tabii ki iyileşmesini umut ediyoruz ama bir yandan da bunun ne kadar süreceğini kestirmek zor. İşte bu yüzden senin için ve aslında Michel için de, Michel’in bir süre gelip bizimle kalması belki de iyi olur.”</p>

  <p class="normal1">Bir şeyler hissettim, öfkeyle karışık bir kızgınlık, buz gibi bir panik dalgası. Bu her ne ise, muhtemelen yüzümden okunmuştu, zira Babette elimi yumuşakça sıkıp, “Sakin ol Paul. Buraya sana yardım etmeye geldik” dedi.</p>

  <p class="normal1">“Evet” dedi Serge. Bir adım ileri attı, bir an diğer kolumdan tutacak ya da elini omzuma koyacak sandım, ama biraz düşününce vazgeçti.</p>

  <p class="normal1">“Kafan yalnızca Claire’le bile yeterince meşgul” dedi Babette gülümseyerek, bir yandan da bir parmağıyla elimi sıvazlamaya başlamıştı. “Michel’i bir süreliğine yanımıza alırsak, belki kendine gelebilirsin. Michel de tamamen dağılmış halde. Cesur olmaya çalışıyor, çocuklar böyle şeyleri belki yüksek sesle söylemezler ama her şeyin farkındadırlar.”</p>

  <p class="normal1">Birkaç kez derin nefes aldım, şu an en önemlisi sesimde titreme hissedilmemesiydi.</p>

  <p class="normal1">“Sizi yemeğe davet ederdim” dedim “ama yeterince yemeğim yok.”</p>

  <p class="normal1">Babette’in elimi sıvazlayan parmağı durdu, gülümseme hâlâ yüzündeydi, ama sanki artık esas duygularından çözülmüştü – sanki o duygu çoktan beri varmış gibi. “Yemeğe kalmamız gerekmiyor Paul” dedi. “Yalnızca düşünmüştük ki, yarın Claire ameliyat olacak ve Michel için en iyisi bu gece bizde kalması...”</p>

  <p class="normal1">“Oğlumla masaya oturup yemek yemek üzereydik” dedim. “Uygunsuz bir zamanda geldiniz, bu yüzden şimdi sizden gitmenizi istemek zorundayım.”</p>

  <p class="normal1">“Paul...” Babette elimi sıktı, gülümseme şimdi hepten kaybolmuştu, daha çok yalvarırcasına bakıyordu, ona hiç mi hiç yakışmayan bir yüz ifadesiydi bu.</p>

  <p class="normal1">“Paul” dedi ağabeyim. “Sen de takdir edersin ki dört yaşındaki bir çocuğun yaşamasına elverişli koşullar değil bunlar.”</p>

  <p class="normal1">Elimi çekip Babette’in parmaklarının arasından kurtardım. “Ne dedin sen?” dedim. Sesim sakindi, titremiyordu – hatta fazla sakin denilebilirdi.</p>

  <p class="normal1">“Paul!” Babette’in sesi telaşlıydı, belki de benim göremediğim bir şeyler görüyordu. Herhalde bir şeyler yapacağımı sanmıştı, Serge’ye bir şey yapacağımdan korkmuştu ama bu zevki ona tattırmayacaktım. Dinmiş panik dalgası yerini öfkeye bırakmıştı, çocuğumla benim kaderimize merhametle bakan o asil suratının ortasına bir yumruk oturtmaya ne kadar can atsam da, böyle bir hareket artık duygularıma hâkim olamadığımın en önemli kanıtı olacaktı. Ve duygularına hâkim olamayan kimse (geçici olarak) tek ebeveynli bir aileyi idare etmek için uygun kişi olamazdı. Bir dakika içinde –ne kadardı?– beş kez kendi ismimi duymuştum. Kendi tecrübeme göre, insanlar isminizi bu kadar sık söylüyorsa sizden bir şeyler istiyorlar demekti, çoğu zaman da bu sizin istemediğiniz bir şeydi. “Serge’nin demek istediği her şeyin belki de fazla üzerine geldiğiydi Paul” –altı kez– “Michel için her şeyin olabildiğince normal olmasını sağlamak için elinden gelen her şeyi yaptığını biliyoruz. Ama hiçbir şey normal değil. Koşullar normal değil. Claire’in yanında olman gerekiyor, oğlunun yanında. Bu koşullarda evi her zamanki gibi çekip çevirebilmeni kimse senden bekleyemez” –kolunu kaldırdı, elleriyle parmaklarını yukarı doğru savurdu: Etrafa saçılmış oyuncaklara, çamaşır sepetine ve üzerinde gazete serili dağınık yatağa işaret ediyordu– “Michel için şu anda en önemli şey babası. Annesi hasta. Babasının evi artık döndüremediği fikrine kapılmamalı.”</p>

  <p class="normal1">Siz gelmeden önce toplamaya niyetlenmiştim, demek istedim. Bir saat sonra gelseydiniz... Ama söylemedim. Kendimi savunmaya çalışmamalıydım. Ortalığı Michel’le ben ne zaman istersek o zaman toplarız.</p>

  <p class="normal1">“Sizden bir kez daha gitmenizi istemek durumundayım” dedim. “Michel’le on beş dakika önce yemek yemeye başlayacaktık. Bu konularda düzenli olmaya dikkat ediyorum. Bu koşullarda” diye ekledim.</p>

  <p class="normal1">Babette yeniden iç geçirdi, bir an yine “Paul...” diyeceğini sandım ama gözlerini benden Serge’ye çevirdi, sonra yine bana baktı. Televizyonda spor haberlerinin kapanış jeneriği çalıyordu, birden derin bir keder kapladı içimi. Ağabeyim ve yengem, uygunsuz bir zamanda evimle ilgili işlere burunlarını sokmaya gelmişlerdi ama şimdi bir daha geriye döndürülemeyecek bir şey daha olmuştu. Belki saçmalıktı ama oğlumla beraber bu akşam spor haberlerini izleyemeyecek olmamız gerçeği beni neredeyse ağlatacaktı. Hastanedeki odasında Claire’i düşündüm, neyse ki birkaç gündür tek kişilik bir odada kalıyordu, ondan önce kokulu osuruklar salan, pis kokulu bir kocakarıyla kalıyordu, onu ziyarete gittiğimde duymuyormuşuz gibi yapıyorduk, ama birkaç gün sonra Claire öyle bunaldı ki, her osuruktan sonra kadına belli ederek deodorant sıkmaya başladı, hem gülünesi hem de ağlanası bir durumdu, ziyaret saatinin sona ermesinden sonra hemşireye gidip ayrı bir oda için bastırdım. Oda hastanenin yan kanadına bakıyordu, hava kararıp ışıklar yanınca, yan kanatta yatan hastaların sıcak yemeklerine başlayabilmek için yastıklarında doğruldukları görünüyordu. O akşam, ameliyattan önceki akşam, ziyaret saatinde gelmek yerine Michel’le kalmam konusunda anlaşmıştık. Olabildiğince normal davranacaktım. Oysa şimdi Claire’i düşünüyordum, odasında tek başına yatan karımı, çöken alacakaranlığı, aydınlık pencerelerden görünen manzarayı, hastaları, doğru yapıp yapmadığımızı düşündüm, belki de dadımızdan yardım istemeliydim, böylece bu akşam, evet, bu akşam karımın yanında olabilirdim.</p>

  <p class="normal1">Onu az sonra aramayı düşünüyordum. Az sonra, Serge ile Babette gidince, Michel yatınca. Evet, artık toz olmaları gerekiyordu, böylece Michel’le beraber nihayet çoktan güme gitmiş akşam yemeğimize başlayabilirdik.</p>

  <p class="normal1">O anda aniden yeni bir düşünce ortaya çıktı. Kâbus gibi bir düşünce. İnsanı uykusundan ter içinde uyandıracak, yorganın yerde, yastığın terden sırılsıklam olduğu, kalbinin güm güm attığı – ama içeri ışık süzülüyordu, gerçek değil, hepsi yalnızca bir rüyaydı.</p>

  <p class="normal1">“Bugün Claire’i görmeye gittiniz mi?” diye sordum – içten ve sakin, neşeli bir ses tonuyla sormuştum, aslında ne kadar kötü durumda olduğumu fark etmelerini kesinlikle istemiyordum.</p>

  <p class="normal1">Serge ile Babette bana baktılar, her ikisinin de yüz ifadesi sorumun onları şaşırttığını ele veriyordu. Öte yandan bunun bir anlamı yoktu, belki de tavrımdaki ani değişiklik onları şaşırtmıştı, birkaç saniye önce onları gitmeye zorluyordum.</p>

  <p class="normal1">“Hayır” dedi Babette. “Yani...” Gözleri ağabeyimden destek arıyordu. “Onunla konuştum, bugün öğlen.”</p>

  <p class="normal1">Demek ki doğruydu. Akla gelmeyen şey gerçek olmuştu. Rüya değildi. Michel’in buradan gitmesi fikri kendi karımdan çıkmıştı. Bugün öğleden sonra Babette’le telefonda konuşmuşlardı, fikir o zaman çıkmıştı. Belki onun fikri bile değildi, muhtemelen konuyu Babette açmıştı; ama Claire, durumu nedeniyle güçsüz düştüğünden değil, dırdırdan kurtulmak için kabul etmişti. Önce benimle konuşmadan.</p>

  <p class="normal1">Bu durumda, tahmin ettiğimden daha muhtaç durumdayım, diye geçirmiştim içimden. Karım bana sormadan oğlumuzla ilgili önemli kararlar almayı daha mantıklı buluyorsa, belki de buna kendim sebep olmuştum.</p>

  <p class="normal1">Michel’in odasını toplamam gerekiyordu, diye düşündüm. Çamaşır sepetini boşaltmam, Serge ile Babette kapıyı çaldıklarında çamaşır makinesinin düğmesine basmış olmam gerekiyordu, yatağın üzerindeki gazeteleri plastik poşetlere doldurmalıydım, o plastik poşetleri birazdan çöp kutusuna indirecekmişim gibi kapının dışındaki hole koymalıydım.</p>

  <p class="normal1">Ama bunun için artık çok geçti. Her halükârda geç olduğunu düşündüm, Serge ile Babette önceden tasarlanmış bir şekilde gelmişlerdi, Michel’le ben takım elbiselerimiz içinde, kravatlarımızı takmış halde, Şam ipeğinden yapılmış masa örtümüz ve gümüş çatal bıçak takımlarımızla bezeli masamızda olsaydık bile, oğlumu benden almak için bu kez başka bir şey düşüneceklerdi.</p>

  <p class="normal1">“Bugün Michel’den de bahsettiniz mi?” Soruyu sormadım, tabiri caizse, havada asılı bıraktım. Sebep olduğum sessizlikle, Babette’in eksik olan halkayı kendi yanıtıyla doldurmasına olanak sağladım.</p>

  <p class="normal1">“Neden Michel hiç hastaneye gitmiyor?” diye sordu Babette.</p>

  <p class="normal1">“Ne?”</p>

  <p class="normal1">“Neden Michel hiç annesini ziyarete gitmiyor? Claire ne kadar süredir orada yatıyor? Bu hiç normal değil, annesini görmek istemeyen bir oğul.”</p>

  <p class="normal1">“Bunu Claire’le konuştuk. Başlangıçta kendisi istemedi. Michel’in kendisini öyle görmesini istemedi.”</p>

  <p class="normal1">“Bu baştaydı. Ama sonra. Sonra herhalde bir an gelmiştir, öyle değil mi? Yani Claire’in kendisinin bile anlam veremediği bir an. Çocuğunun kendisinin unutmaya başladığını düşünmüştür.”</p>

  <p class="normal1">“Aptalca konuşma. Michel tabii ki annesini unutmadı. Sürekli...” – “sürekli annesinden bahsediyor” demek istemiştim ama bu doğru değildi. Hastaneye gitmek istemiyordu. Ona defalarca sormuştum. “Yarın anneye gidelim mi?” diyordum. Yüzüne endişeli bir ifade yerleşiyordu. “Belki...” diyordu, ertesi gün bir kez daha sorduğumda, başını iki yana sallıyordu. “Belki yarın” diyordu. Onu buna zorlayamam ya, öyle değil mi? Hayır, bekleyin, öyle değil: Onu zorlamak istemiyorum. En azından bu koşullarda. Onu kendisi istemediği sürece hastaneye sürükleyecek değilim. Sonrası için tatsız bir anı olur bu. Onun da kendi nedenleri vardır. Dört yaşında ama bu durumda nasıl davranması gerektiğini belki en iyi kendisi biliyor. Şu anda annesinin hastanede yattığı gerçeğini reddetmek istiyorsa, bunu yapmalı, bana göre. Bence bu çok olgun bir davranış. Yetişkin insanlar da her şeyi reddedebiliyor.</p>

  <p class="normal1">Babette birkaç kez burnunu çekip, kaşlarını kaldırdı.</p>

  <p class="normal1">“Sence bu...” dedi. Aynı anda ben de kokuyu aldım. Arkamı dönüp mutfağa koşunca dumanın hole yayıldığını gördüm.</p>

  <p class="normal1">“Kahretsin!” Gözlerimin yaşardığını hissediyordum, ocaktaki makarnanın altını kapatıp bahçe kapısını açtım. “Allah kahretsin! Kahretsin! Kahretsin!” Kollarımı savurdum, ama duman kaybolmamış, yalnızca yer değiştirmişti.</p>

  <p class="normal1">Islak gözlerle tavaya baktım. Tezgâhtan tahta kaşığı alıp, koyu, kıvamlı, kahverengi lapayı karıştırdım.</p>

  <p class="normal1">“Paul...”</p>

  <p class="normal1">İkisi birden kapının ağzında dikilmişlerdi. Serge bir adımını mutfağa atmış, Babette bir elini onun omzuna koymuştu.</p>

  <p class="normal1">“Ah, şuna bak!” diye bağırdım. “Şuna bak!”</p>

  <p class="normal1">Tahta kaşığı sertçe tezgâhın üzerine geri koydum. Gözyaşlarıma rağmen mücadele ediyordum ama yarı yarıya işe yaramıştı.</p>

  <p class="normal1">“Paul...” Ağabeyim bir adımını mutfağa atmıştı, havaya uzanmış bir el gördüm, bir adım yana kaydım.</p>

  <p class="normal1">“Paul” dedi. “Her şey birbiriyle çok tutarlı. Önce işin, şimdi de Claire. Kendine itiraf etmen lazım.”</p>

  <p class="normal1">Hatırlayabildiğim kadarıyla kor gibi yanan sıcak sapını tutup elimin derisini yaktığımda net bir coz sesi çıkmıştı. Acı hissetmemiştim, en azından o anda.</p>

  <p class="normal1">Babette çığlık attı. Serge kafasını geriye attı ama tavanın alt kenarı suratının ortasına gelmişti. Arkaya doğru sendeleyerek Babette’e doğru düştü, bense o sırada tavayı ikinci kez yüzüne indirdim. Çıtırtı sesi gelmişti, şimdi suratında kan da vardı: Mutfak duvarının beyaz fayanslarıyla fırının yanındaki baharat rafında bulunan küçük kavanozlara çarptı.</p>

  <p class="normal1">“Baba.”</p>

  <p class="normal1">Bu arada Serge boylu boyunca mutfakta yere serilmişti, ağzıyla burnunun etrafı lapamsı, kanlı bir sıvıyla kaplanmıştı. Hazır halde bekliyordum, tava havadaydı: Bir kez daha suratının lapamsı kanlı kısmına indirmek için hazırdım.</p>

  <p class="normal1">Michel kapının eşiğinde duruyordu, yerde yatan amcasına değil, bana bakıyordu.</p>

  <p class="normal1">“Michel” dedim; gülümsemeye çalıştım; tavayı yere indirdim. “Michel” dedim bir kez daha.</p>
</body>
</html>