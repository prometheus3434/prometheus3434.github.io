<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_15"><br class="calibre3"/>
  9</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Bu esnada Claire’in tabağına eğilmiş, serçeparmağıyla iki küçük et parçasına işaret eden şef “Sardinya yağında marine edilmiş, rokayla servis edilen kuzu uykuluğu” dedi. “Güneşte kurutulmuş domatesler Bulgaristan’dan geliyor.”</p>

  <p class="normal1">Claire’in tabağında ilk dikkati çeken, geniş bir boşluktu. Tabii ki iyi restoranlarda niteliğin nicelikten daha önde geldiğini biliyorum, ama “boşluk” var, “boşluk” var. Burada boşluk, tabağın hiç yemek bulunmayan kısmı, açıkçası abartılmıştı.</p>

  <p class="normal1">Boş tabak sanki bir şey söylememiz, mutfaktan gidip açıklama istememizi bekler gibi meydan okuyordu. “Buna cesaret edemezsin!” diyordu tabak, yüzümüze karşı kahkahalarla gülüyordu.</p>

  <p class="normal1">Fiyatları hatırlamaya çalıştım, en ucuz başlangıç tabağı on dokuz avroydu, ana yemekler yirmi sekiz ile kırk dört avro arasında inip çıkıyordu. Bunun yanında kırk yedi, elli sekiz ve yetmiş dokuz avroluk üç mönü seçeneği vardı.</p>

  <p class="normal1">“Bu, çamfıstığı ve parça cevizli sıcak keçi peyniri.” Serçeparmaklı el tabağımın üzerinde duruyordu. “Biliyorum, çünkü bunu ısmarladım” dememek için kendimi zor tutuyordum, serçeparmağa yoğunlaştım. Bu akşam şarap koyarken bile bu kadar yakınıma gelmemişti. Şef sonunda en kolay çözümü seçmiş, mutfaktan elinde mantarı yarım olarak çıkarılmış yeni bir şişeyle dönmüştü.</p>

  <p class="normal1">Şarap mahzeni ve Loire Vadisi’ne yapılan seyahatten sonra, altı haftalık şarap kursu gelmişti. Fransa’da değil, bir akşam okulunun boş sınıflarından birinde. Diplomayı evinin girişinde, kimsenin gözünden kaçmayacak bir yere asmıştı. Mantarının yarısı çıkmış bir şişe, etiketinde belirtilenlerden çok farklı şeyler içerebilirdi, sanırım bunu sınıftaki ilk derslerden birinde öğrenmişti. Bir şeyler karıştırılabilirdi, kötü niyetli kişiler şarabı musluk suyuyla sulandırabilirlerdi, ya da boğazımızdan aşağı bir damla tükürük akabilirdi.</p>

  <p class="normal1">Ama Serge Lohman belli ki restoranın ikramı günün aperitifi ile kırık mantardan sonra daha fazla sorun istemiyordu. Şefe bakmadan peçeteyle dudaklarını sildi ve şarabın “mükemmel” olduğunu mırıldandı.</p>

  <p class="normal1">O sırada bir anlığına yan tarafıma, Babette’e baktım. Renkli gözlük camlarının arkasındaki gözleri kocasına yönelmişti, neredeyse görülmüyorlardı, ama kocası mantarı çıkarılmış şarapla ilgili görüşünü belirtince bir kaşını kaldırdığından emindim. Restorana gelirken Serge arabada onu ağlatmıştı, ama buraya gelene kadar gözlerinin şişi biraz inmişti. Bir şeyler söyleyeceğini, hıncını alacağını ummuştum: Bu konuda çok iyiydi, iğnelemek söz konusu olduğunda Babette insanı şaşırtabilirdi. “Loire Vadisi’nde şarap tadıyor” lafı iğnelemeleri arasında en hafifiydi.</p>

  <p class="normal1">İçten içe onu destekliyordum. Her mutsuz ailenin kendine özgü bir mutsuzluğu vardır. İyi tarafından bakıldığında, biz ana yemeğe başlamadan Serge ile Babette arasında şiddetli, çığırından çıkacak bir kavga kopması belki daha iyiydi. Sakinleştirici sözler söyleyecek, tarafsızmış gibi davranacaktım ama Babette onun yanında olduğumdan emin olacaktı.</p>

  <p class="normal1">Ne yazık ki Babette hiçbir şey söylemedi. Mantarla ilgili öldürücü yorumunu içine attığı apaçık ortadaydı. Yine de akşamın ilerleyen saatlerinde bir patlama olacağı umudumu devam ettirmeme neden olan bir şey oldu. Tıpkı tiyatroda silah gösterilmesi gibi. İlk perdede seyirciye silah gösterilirse, son perdede birilerinin vurulacağından emin olabilirsiniz. Dramanın kuralı budur. Aynı kurala göre, ateş edilmeyecekse hiç silah gösterilmez.</p>

  <p class="normal1">“Bu marul” dedi şef; yeşil yapraklarla eritilmiş keçi peyniri parçasının yalnızca üç dört santimetre uzağındaki serçeparmağına baktım, sonra birazcık eğilsem öpebileceğim kadar yakınımda duran eline.</p>

  <p class="normal1">Keçi peynirini sevmediğim halde neden bu tabağı ısmarlamıştım ki? Bu kez cimri porsiyonlar avantajımaydı, Claire’inki kadar olmasa da benim tabağım da esas olarak boştu: O üç yaprağı tek lokmada yiyebilirdim – ya da hiç dokunmazdım, ki esasında aynı şeye denk gelirdi.</p>

  <p class="normal1">Marul deyince aklıma hep ilkokuldayken sınıfımızda pencere kenarında duran ve içinde <span>hamster</span> ya da dağsıçanı olan kafes gelirdi. Amaç hayvanlarla ilgili bir şeyler öğrenmekti – hayvanlara nasıl bakılacağını öğrenmekti sanırım. Sabahları parmaklıkların arasından ittiğimiz yapraklar marul muydu, hatırlamıyorum, ama en azından çok benziyordu. <span>Hamster</span> ya da dağsıçanı yaprağı dişleriyle hızlı hızlı çiğniyor, günün geri kalanında kafesinin bir köşesinde sessizce oturuyordu. Bir sabah öldü, tıpkı ondan önceki kaplumbağa, iki beyaz fare ve dal böceği gibi. Bu yüksek ölüm rakamlarından öğrenebileceklerimiz ise sınıfta ele alınmamıştı.</p>

  <p class="normal1">Neden burnumun dibinde bir tabak keçi peynirli marul bulunduğu sorusunun insanın aklına ilk anda gelebileceğinden daha basit bir yanıtı vardı. Siparişler verilirken en son ben konuşmuştum. Önceden kimin ne alacağını kararlaştırmamıştık – ya da belki de kararlaştırmıştık ama ben unutmuştum. Her neyse, ben <span class="ideitalik">vitello tonnato</span>’yu<sup class="calibre5"><a href="../Text/1_split_061.html#footnote-308-6" id="footnote-308-6-backlink">6</a></sup> seçmiştim, ama bir baktım, Babette de aynı yemeği seçmiş.</p>

  <p class="normal1">Neyse ki sorun değildi, hemen ikinci tercihimle değiştirebilirdim: İstiridye. Ama sondan bir önceki sıra, Claire’den sonraki kişi olarak Serge’nindi. Serge istiridye ısmarlayınca sıkışıp kaldım. Zaten başkasının ısmarladığı başlangıç tabağından almak istememiştim, ama ağabeyimle aynı ana yemeği almak kesinlikle söz konusu olamazdı. Teoride <span class="ideitalik">vitello tonnato</span>’ya dönebilirdim, ama sadece teoride. İyi bir his değildi: Kendi ana yemeğimi seçebilecek kadar yaratıcı olmamam dışında, Serge karısıyla aramda küçük bir bağ kurmaya çalıştığımdan şüphelendiğini belli edebilirdi. Ki bu doğruydu, ama bu kadar açık olmamalıydı.</p>

  <p class="normal1">Mönüyü kapatmış, tabağımın yanına koymuştum. Yine açtım. Gözlerimi hızla başlangıç tabakları üzerinde gezdirdim, düşünüyormuşum, kendi seçtiğim yemeği mönüde göstermek için arıyormuşum gibi yapıyordum ama tabii ki artık çok geçti.</p>

  <p class="normal1">“Ya sizin için bayım?” dedi şef.</p>

  <p class="normal1">“Eritilmiş keçi peynirli marul salatası” dedim.</p>

  <p class="normal1">Ağzımdan şıp diye çıkıvermişti, inandırıcı olabilmek için biraz fazla ben-ne-seçeceğimi-bilirim tavrı vardı. Serge ile Babette için her şey normaldi ama, masanın karşı tarafında Claire’in yüzündeki şaşkınlığı görmüştüm.</p>

  <p class="normal1">Beni kendime karşı korur muydu? “Ama sen keçi peynirini hiç sevmezsin ki?” der miydi? Bilmiyorum; o sırada ona hayır anlamında başımı sallayamazdım, zira bana yöneltilmiş çok fazla bakış vardı, bense risk alacak durumda değildim.</p>

  <p class="normal1">“Keçi peynirinin çiftlikten geldiğini söylediler” dedim. “Dışarıda otlayan keçilerden.”</p>

  <p class="normal1"> </p>

  <p class="normal1">Sonunda şef, Babette’in, ideal bir dünyada benim <span class="ideitalik">vitello tonnato</span>’m olabilecek <span class="ideitalik">vitello tonnato</span>’sunun yanında uzun uzadıya kaldıktan sonra gitmişti, sohbetimize yeniden başlayabilirdik. “Yeniden başlamak” hiç de uygun sözcük değildi, zira içimizden kimsenin başlangıç tabakları gelmeden önce ne konuştuğumuz hakkında en ufak bir fikri bile yoktu; ünlü restoranlarda insanın başına sık sık gelen bir şeydi bu, tabaktaki çam fıstıklarının her biriyle ilgili fazla ayrıntılı açıklamalar yapılır, şarap şişesinin mantarı binlerce kez kırılır, kadehler talep olmadan uygun ve uygunsuz biçimde doldurulur ve bu gibi kesintilerle ipin ucu tamamen kaçardı.</p>

  <p class="normal1">Kadehlerin doldurulmasıyla ilgili bir şey daha söylemek isterim: Seyahatler ettim, pek çok ülkede restoranlarda yemek yedim, ama hiçbir yerde –gerçekten söylüyorum, hiçbir yerde– şarap siz istemeden kadehinize doldurulmaz. O ülkelerde bunu kaba bir davranış olarak görürler. Yalnızca Hollanda’da her fırsatta masanızda bitiverirler, sadece kadeh doldurmakla kalmazlar, şişe boşalmaya başlayınca düşünceli gözlerle şişeye dalarlar. “Yeni bir tane ısmarlamanın vakti gelmedi mi?” dediklerini okursunuz o gözlerden. Hollanda’nın ünlü restoranlarında çalışmış eski bir arkadaşım var. Müşterinin boğazından olabildiğince çok şarap geçmesinin aslında bir taktik olduğunu anlatmıştı bana bir keresinde, şarabı ithalatçının koyduğu fiyatın en az yedi katına satıyorlardı, işte bu yüzden başlangıç tabağından sonra ana yemeği getirmek için o kadar uzun bekliyorlardı: İnsanlar tamamen sıkıntıdan, zaman öldürmek için daha çok şarap ısmarlıyorlardı ve ortaya bu sonuç çıkıyordu. Başlangıç tabağı normalde çok hızlı gelir, diye anlatmıştı arkadaş, başlangıç tabağı acele getirilmezse, insanlar şikâyet etmeye, sızlanmaya yanlış restorana geldiklerini düşünmeye başlarlar, ama başlangıç tabağıyla ana yemek arasında öyle çok içmiş olurlar ki, bir süre sonra geçen zamanı bilemeyecek hale gelirler. Ana yemeğin çoktan hazır olduğu durumlar da yaşanıyordu, ama insanlar şikâyet etmedikçe yemek tabakların içinde mutfakta hazır bekletiliyordu, sohbete ara verilip insanlar etraflarına bakmaya başlayınca, tabaklar hızlıca mikrodalga fırınların içine gönderiliyordu.</p>

  <p class="normal1">Başlangıç tabağı getirilmeden önce neden bahsediyorduk? Bir şey fark edeceğinden değil, önemli bir şey değildi, ama tam da bu yüzden rahatsız ediciydi. Mantarla ilgili yapılan hata ve yemeklerimizi ısmarlamaktan bahsettiğimizi hatırlıyorum ama tabakların getirildiği an neden bahsediyorduk, hiçbir fikrim yok.</p>

  <p class="normal1">Babette yeni bir spor salonuna yazılmıştı, bir süre bundan konuştuk: Kilolar, hareket etmenin faydaları, en çok hangi sporun herkese uyduğu. Claire spor salonuna gitmekten hoşlanıyordu, Serge ise birçok spor salonunda çalınan rahatsız edici müziğe katlanamıyordu. Bu yüzden koşuyordu, öyle söyledi, açık havada kendi başına koşuyordu, bunu söylerken kendi iradesiyle böyle düşünüyormuş gibi yapmıştı. Benim koşmaya yıllar önce başladığımı, “küçük kardeşinin kendini paralamasıyla” ilgili alaycı yorumlar yapmak için hiçbir fırsatı kaçırmadığını unutmuş gibiydi.</p>

  <p class="normal1">Evet, bundan bahsediyorduk, uzun konuşulduğunda benim için sıkıcı olabilecek, ama zararsız, normal bir akşam yemeğinin başlangıcı için alışılmış bir konu. Ya sonra – ölsem daha iyiydi. Serge’ye, karıma ve en son Babette’e baktım. Babette tam o sırada çatalını bir <span class="ideitalik">vitello tonnato</span> dilimine batırdı, bir parçasını kesip, ağzına götürdü.</p>

  <p class="normal1">Çatalını araladığı ağzının önüne götürüp bekletirken “Nerede kalmıştık?” dedi. “Şu yeni Woody Allen filmine gittiniz mi?”</p>
</body>
</html>