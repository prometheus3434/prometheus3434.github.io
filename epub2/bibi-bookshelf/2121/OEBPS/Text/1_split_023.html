<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_24"><br class="calibre3"/>
  18</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Ya şimdi? Şimdi dışarıdayım, uzaktan huzurlu bir şekilde masamızda yalnız oturan ağabeyime bakıyorum. Akşamın geri kalanını burada durarak –en azından geri dönmeyerek– geçirme fikri çok cazip geliyordu.</p>

  <p class="normal1">Önce ne olduğunu tam çıkaramadığım elektronik bir bip sesi; ardından beraber bir melodi oluşturan birçok bip sesi geldi, bir cep telefonunun zil sesini anımsatıyordu, ama benim cep telefonumunki değildi.</p>

  <p class="normal1">Yine de benim ceketimin cebinden geliyordu, sağ cebimden: Ben solağımdır, cep telefonumu hep sol cebimde taşırım. Elimi –sağ elimi– ceketimin cebine sokup gezdirdim, daha güvenli olduğu için bende duran ev anahtarlarıyla yırtık bir paket Stimorol’un yanında, cep telefonundan başka bir şey olamayacak bir cisim vardı.</p>

  <p class="normal1">Bipleyen cep telefonunu elime alıp ortaya çıkarmadan önce meselenin ne olduğunu anlamıştım. Michel’in cep telefonunun ceketimin cebine nasıl girdiğini hemen anlayamamıştım ama şimdi birinin Michel’i, onun cep telefonunu aradığı gerçeğiyle yüzleşiyordum. Telefon artık ceketimin cebinde olmadığı için zil sesi epeyi yüksekti, parkın en uzak ucunda bile duyulacağından korkmuştum.</p>

  <p class="normal1">“Kahretsin!” dedim.</p>

  <p class="normal1">En iyisi tabii ki kendiliğinden telesekretere düşene dek telefonun çalıp durmasına izin vermekti. Öte yandan hemen şu an susmasını istiyordum.</p>

  <p class="normal1">Belki ismi hatırlarım diye ekrana baktım ama belli ki isim okumaya gerek yoktu. Ekran karanlıkta aydınlanmıştı, yüz hatlarının belli belirsiz olmasına karşılık kendi karımın yüzünü tanımam hiç zor olmadı.</p>

  <p class="normal1">Bir sebepten ötürü Claire oğlunu aramıştı, bu sebebin ne olduğunu öğrenmemin tek yolu vardı.</p>

  <p class="normal1">“Claire?” dedim, telefonu yukarı kaydırdıktan sonra.</p>

  <p class="normal1">Ses gelmedi. “Claire?” dedim bir kez daha. Birkaç kez etrafıma baktım, karımın her an bir ağacın arkasından ortaya çıkması bana pek mümkün gelmiyordu – her şey bir şakaydı, şu ana kadar hiçbir şey anlamadığım bir şaka.</p>

  <p class="normal1">“Baba?”</p>

  <p class="normal1">“Michel! Neredesin?”</p>

  <p class="normal1">“Evde. Ben... şey... Neredesin?”</p>

  <p class="normal1">“Restoranda. Sana söylemiştik. Ama senin –” Ama senin telefonunun bende ne işi var, diye sormak istemiştim, birden bunun iyi bir fikir olmadığını düşündüm.</p>

  <p class="normal1">“Cep telefonum sende ne arıyor?” diye sordu şimdi oğlum; kızgın değildi, daha çok şaşırmıştı, benim gibi.</p>

  <p class="normal1">Odası, bugün öğleden sonra, masasındaki telefonu... Burada ne yapıyorsun? Beni aradığını söylemiştin. Neden beni arıyordun? O sırada telefonu elimde miydi? Yoksa yeniden masanın üzerine koymuş muydum? Öylesine. Seni arıyordum. Acaba?.. Ama o zaman ceketimin üzerimde olması gerekiyordu. Evde asla ceket giymem. Neden üzerimde ceketle yukarıya, oğlumun odasına çıktığımı hatırlamaya çalıştım. “Hiçbir fikrim yok” dedim, olabildiğince umursamaz bir tonla konuşuyordum. “Ben de senin kadar şaşkınım. Yani, cep telefonlarımız birbirlerine benziyorlar, ama kendimi –”</p>

  <p class="normal1">“Hiçbir yerde bulamadım” diye sözümü kesti Michel. “O yüzden kendi numaramı aradım ki nerede çaldığını duyabileyim.”</p>

  <p class="normal1">Ekranda annesinin resmi vardı. Ev telefonundan aramıştı, ev telefonundan arandığında cep telefonunun ekranında annesinin fotoğrafı beliriyordu. Babasının değil demek, dikkatimi çekmişti. Ya da ikimizin. Aynı anda, bunun ne kadar komik olacağını düşündüm, oturma odasındaki kanepenin üzerinde annesiyle babası, gülümseyerek kollarını birbirlerine dolamışlar: Mutlu bir evlilik. Annemle babam beni arıyor. Annemle babam benimle konuşmak istiyor. Annemle babam beni bu dünyadaki her şeyden daha çok seviyor.</p>

  <p class="normal1">“Üzgünüm oğlum. Senin cep telefonunu kendi cebime koymak gibi bir salaklık yapmışım. Baban yaşlanıyor.” Ev, anne demekti. Ev, Claire demekti. Kendimi çiğnenmiş hissetmiyorum, diye geçirdim içimden, hatta bu beni bir anlamda rahatlatmıştı bile. “Çok uzun kalmayacağız. Birkaç saate kadar geri alacaksın.”</p>

  <p class="normal1">“Neredesiniz? A tamam, yemekteydiniz, söylemiştin. Parktaki restoran bu, öyle değil mi, karşısında...” Michel sıradan insanların gittiği kafenin adını söyledi. “Evet, yakın.”</p>

  <p class="normal1">“Sorun yapma. Birazdan geri alacaksın. En fazla bir saat.” Sesim hâlâ umursamaz mıydı? Neşeli miydi? Yoksa cep telefonunu alması için restorana gelmesini istemediğim anlaşılıyor muydu?</p>

  <p class="normal1">“Çok geç olur. Benim... benim numaralara ihtiyacım var, birini aramam lazım.” Sesinde tereddüt mü seziyordum yoksa bu az önce kesilip geri gelen hattan mı kaynaklanıyordu?</p>

  <p class="normal1">“Ben sana söylerim. Kimin numarasını istediğini söyle...”</p>

  <p class="normal1">Hayır, bu tamamen yanlış bir ses tonuydu. Bu kadar rahat, kolay bir baba olmak istemiyordum: Birbirlerinden saklayacak sırları olmadığı için oğlunun telefonunu karıştıran bir baba. Michel’in bana hâlâ “Paul” değil de “baba” demesine müteşekkirdim. Bu ön isimle çağırma meselesi beni hep son derece rahatsız etmiştir: Yedi yaşındaki çocukların babalarına “Joris” ya da annelerine “Wilma” diye seslenmeleri. Eninde sonunda hep fazla rahat davranan ebeveynlerin aleyhine dönen yanlış tür bir rahatlıktı bu. Sonra “Joris” ve “Wilma”dan “Sana fıstık ezmesi getir demiştim Joris”e geçmek çok kolay olurdu. İş, tereyağıyla fıstık ezmesini mutfağa gönderip çöp kutusuna boylatmaya kadar varırdı.</p>

  <p class="normal1">Çevremde, çocukları kendilerine böyle hitap ettiğinde ezik bir biçimde gülümseyen çok ana baba görüyordum. “Günümüzde ergenliğe çok çabuk giriyorlar” diyorlardı ciddiye almayarak, belayı üzerlerine çektiklerini göremeyecek kadar dar görüşlü ya da açıkça korkaktılar. Kalplerinin derinliklerinde umdukları elbette, çocuklarının onları Joris ve Wilma olarak, anne ve baba olarak olduğundan daha uzun süre sevmeye devam etmeleriydi.</p>

  <p class="normal1">On beş yaşındaki oğlunun cep telefonuna bakan bir baba fazla ileri gitmişti. Bir bakışta arama listesinde kaç kız olduğunu ya da arka plan için internetten hangi yaramaz resimleri indirdiğini görmüştü. Hayır, oğlum ve benim birbirimizden sakladığımız sırlarımız vardı, birbirimizin özel hayatına saygı duyuyorduk, birbirimizin odasına girerken, kapalıysa kapıyı tıklatırdık. Ayrıca Joris ve Wilma’nınki gibi ailelerde normal olduğu gibi, saklayacak bir şeyimiz olmadığı için banyoya girip çıkarken çıplak veya havlusuz şekilde ortalıkta dolaşmazdık.</p>

  <p class="normal1">Ama Michel’in cep telefonuna bakmıştım. Görmemem gereken şeyler görmüştüm. Michel’in tarafından bakıldığında cep telefonunun gereğinden fazla bende durması hayati tehlike taşıyordu.</p>

  <p class="normal1">“Hayır, buna gerek yok baba. Şimdi gelip alırım.”</p>

  <p class="normal1">“Michel?” demiştim ama o telefonu çoktan kapatmıştı. “Kahretsin!” diye bağırdım o akşam ikinci kez, aynı anda Claire’le Babette’in insan boyundaki sarmaşık çitin arkasından geldiğini gördüm. Karım kolunu Babette’in omuzlarına dolamıştı.</p>

  <p class="normal1">Birkaç saniye sürmüştü: O saniyeler boyunca geri dönüp çalılıkların arasında kaybolmayı düşündüm. Ama o sırada neden ilk başta bahçeye geldiğim aklıma geldi: Claire’le Babette’i aramak için. Daha kötüsü de olabilirdi. Claire beni Michel’in telefonu kulağımdayken görebilirdi. Restoranın dışında –gizlilik içinde!– kimi aramış olabileceğimi merak edecekti.</p>

  <p class="normal1">“Claire!” El salladım. Onlara doğru yürümeye başladım.</p>

  <p class="normal1">Babette burnuna bir mendil bastırıyordu, ama gözünde yaş yoktu. “Paul...” dedi karım.</p>

  <p class="normal1">İsmimi söylerken gözlerime bakmıştı. Önce gözlerini havaya dikti, sonra sessizce iç geçirdi. Bunu daha önce de sık sık yaptığını gördüğüm için ne anlama geldiğini biliyordum – bir keresinde annesi bakımevinde çok sayıda uyku ilacı aldığında yapmıştı.</p>

  <p class="normal1">Durum düşündüğümden de kötü, diyordu gözleri ve iç geçirişi.</p>

  <p class="normal1">Şimdi Babette de bana bakıyordu, mendili yüzünden çekti. “Oh Paul” dedi. “Sevgili Paul...”</p>

  <p class="normal1">“Ana... ana yemekler geldi” dedim.</p>
</body>
</html>