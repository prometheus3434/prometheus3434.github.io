<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_45"><br class="calibre3"/>
  39</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">“Kahve ister miydiniz?”</p>

  <p class="normal1">Şef birden masamızın yanında bitivermişti, ellerini arkasından kavuşturmuş, hafifçe öne eğilmişti; gözü bir an Serge’nin vanilyalı dondurmasında kaldı, sonra soru soran gözlerle teker teker hepimize baktı.</p>

  <p class="normal1">Yanılıyor olabilirim ama şefin hareketlerinde ve yüz ifadesinde bir acelecilik sezmiştim. Bu tür restoranlarda böyle oluyordu: Yemeği bitirince, bir şişe şarap daha ısmarlamak gibi gerçekçi bir olasılık da kalmayınca, oturmanızın anlamı yoktu.</p>

  <p class="normal1">“Yedi ay sonra yeni başbakan olacak olsanız bile” diye geçirdim içimden. İnsan gelmeyi bildiği gibi gitmeyi de bilmeliydi.</p>

  <p class="normal1">Serge yine saatine baktı.</p>

  <p class="normal1">“Hımm, bence...” Önce Babette’e, sonra Claire’e baktı. “Kahveyi kafede içmemizi öneriyorum” dedi.</p>

  <p class="normal1">Eski, diye düzelttim kendimi. Eski başbakan. Ah, hayır... hiç başbakan olmayıp da yine de başbakanlıktan çekilen birine ne denirdi? Eski aday?</p>

  <p class="normal1">Eski sıfatı yine de kulağa güzel gelmiyordu. Eski futbolcu ve eski yüzücüler bunu iyi bilirdi. Ağabeyimin yarınki basın toplantısından sonra bu restoranda bir daha masa ayırtabileceğinden şüpheliydim. Hatta yarından itibaren. Bekleme listesindeki eski bir adaysa olsa olsa en erken üç ay içinde bir masa alabilirdi.</p>

  <p class="normal1">“O zaman bize hesabı getirin” dedi Serge. Gözden kaçırmış olabilirim ama bana göre Babette ve Claire’in de kafeye gitme fikrine sıcak bakıp bakmadığını beklememişti bile.</p>

  <p class="normal1">“Ben bir kahve istiyorum” dedim. “Espresso” diye ekledim. “Ve yanında bir şeyler.” Bir an düşündüm, canımın ne çektiğini o an bilememiştim.</p>

  <p class="normal1">“Ben de bir espresso alayım” dedi Claire. “Ve bir grappa.”</p>

  <p class="normal1">Karım. Birden bir sıcaklık hissettim, onun yanında oturmuş olmayı, ona sarılabilmeyi istedim. “Bana da bir grappa” dedim.</p>

  <p class="normal1">“Ya siz?” Şef başta şaşkınlığa uğramış gibiydi, ağabeyime baktı. Ama Serge başını hayır anlamında iki yana salladı. “Yalnızca hesap” dedi. “Karım ve ben... biz...” Karısına baktı – panik içinde olduğunu yan gözle görebiliyordum. Şimdi Babette de espresso ısmarlasa hiç şaşırmazdım.</p>

  <p class="normal1">Ama Babette sızlanmayı bırakmıştı, peçetesinin ucuyla burnunu sildi. “Ben bir şey istemem, teşekkür ederim” dedi şefe bakmadan.</p>

  <p class="normal1">“O zaman iki espresso, iki de grappa” dedi şef. “Hangi grappadan istersiniz? Yedi çeşidimiz var, yıllanmış olanından, testide olgunlaşmışına, genç grappa –”</p>

  <p class="normal1">“Normal” diye sözünü kesti Claire. “Saydam olanından.”</p>

  <p class="normal1">Şef çıplak gözle fark edilemeyecek bir şekilde eğildi. “Hanımefendiye genç grappa” dedi. “Ya sizin için bayım?”</p>

  <p class="normal1">“Bana da aynısından” dedim.</p>

  <p class="normal1">“Ve hesap” dedi Serge bir kez daha.</p>

  <p class="normal1">Şef gittikten sonra Babette bana döndü – gülmeye çalışmıştı. “Ya sen Paul? Senin konuştuğunu hiç duymadık. Sen ne düşünüyorsun?”</p>

  <p class="normal1">“Serge’nin bizim kafeyi seçmesini yadırgadım” dedim.</p>

  <p class="normal1">Gülümseme, en azından gülümseme girişimi, Babette’in yüzünden kaybolmuştu.</p>

  <p class="normal1">“Paul, lütfen” dedi Serge. Claire’e baktı.</p>

  <p class="normal1">“Evet, yadırgadım” dedim. “Biz o zaman sizi oraya götürmüştük. Orası Claire’le benim sık sık yemek yediğimiz bir yer. Orada öylece basın toplantısı düzenleyemezsin.”</p>

  <p class="normal1">“Paul” dedi Serge. “Durumun ciddiyetini ne ölçüde kavradığını –”</p>

  <p class="normal1">“Bırak konuşsun” dedi Babette.</p>

  <p class="normal1">“Aslında söyleyeceğimi söyledim” dedim. “Böyle bir şeyi anlamayan kişiye, bunu da açıklayamam.”</p>

  <p class="normal1">“Biz güzel bir kafe olduğunu düşünüyoruz” dedi Babette. “O akşamla ilgili yalnızca güzel anılarımız var.”</p>

  <p class="normal1">“Domuz pirzolası!” dedi Serge.</p>

  <p class="normal1">Peşinden bir şey daha gelecek mi diye bekledim ama sessizlik oldu. “Kesinlikle” dedim. “Güzel hatıralar. Claire’le benim birazdan ne gibi hatıralarımız olacak?”</p>

  <p class="normal1">“Paul, biraz normal davran” dedi Serge. “Çocuklarımızın geleceğini konuşuyoruz. Kendi geleceğimle ilgili konuşmak bile istemiyorum.”</p>

  <p class="normal1">“Ama haklı” dedi Claire.</p>

  <p class="normal1">“Oh hayır, lütfen” dedi Serge.</p>

  <p class="normal1">“Hayır, lütfen filan değil” dedi Claire. “Elimizden her şeyi böyle kolayca almanla ilgili bu. Paul’ün kastettiği bu. Çocuklarımızın geleceğinden bahsediyorsun. Ama aslında gerçekten bununla ilgilenmiyorsun Serge. O geleceğe el koyuyorsun. Tıpkı basın toplantın için uygun bir dekor olarak el koyduğun kafe gibi. Sırf daha otantik olduğu için. Bizim ne düşündüğümüzü sormak aklına bile gelmiyor.”</p>

  <p class="normal1">“Siz ne diyorsunuz!” dedi Babette. “Sanki basın toplantısı gerçekleşecekmiş gibi onunla ilgili konuşup duruyorsunuz. Sizden bu saçmalığı onun kafasından çıkarmasını sağlamanızı beklerdim. Senden Claire. Bana bahçede ne söylemiştin.”</p>

  <p class="normal1">“Konu bu mu?” dedi Serge. “Sizin kafeniz? Orasının sizin kafeniz olduğunu bile bilmiyordum. Halka açık, girişi serbest bir yer olduğunu sanıyordum. Özür dilerim.”</p>

  <p class="normal1">“O bizim oğlumuz” dedi Claire. “Ve evet, orası bizim kafemiz. Belki orayla ilgili hak iddia edemeyiz ama böyle hissediyoruz. Ama Paul bunun açıklanmaya gerek olmadığını söylerken haklı. Böyle bir şeyi anlarsın. Ya da anlamazsın.”</p>

  <p class="normal1">Serge cebinden telefonunu çıkarıp ekranına baktı. “Kusura bakmayın, buna cevap vermem lazım.” Cep telefonunu kulağına götürdü, iskemlesini arkaya itip, öne doğru kaydı. “Alo, Serge Lohman ben... Buyurun.”</p>

  <p class="normal1">“Kahretsin!” Babette peçetesini masaya fırlattı.</p>

  <p class="normal1">Serge masamızdan birkaç adım uzaklaşmıştı, öne doğru eğilip, boştaki elinin iki parmağıyla diğer kulağını tıkadı. “Hayır, sorun bu değil” gibi bir şeyler anlamıştım. “Daha karmaşık.” Sonra masaların arasından tuvalet ya da çıkış yönüne doğru yürüdü.</p>

  <p class="normal1">Claire çantasından cep telefonunu çıkardı. “Michel’i arayacağım” dedi, bir yandan da bana bakıyordu. “Saat kaç? Onu uyandırmak istemiyorum.”</p>

  <p class="normal1">Ben hiç saat takmam. Öğretmenlikten ayrıldığımdan bu yana güneşin konumuna, dünyanın dönüşüne, ışığın kuvvetine göre yaşıyordum.</p>

  <p class="normal1">Claire saat takmadığımı biliyordu.</p>

  <p class="normal1">“Bilmiyorum” dedim. Bir şey hissettim, ensemde bir karıncalanma, karımın bana bakış şeklinden kaynaklanıyordu –bakışlarını bana dikmesinden, diyebiliriz aslında– o anda ne olduğunu tahmin edemesem de, bir şeylerin içine çekiliyormuşum gibi hissetmiştim.</p>

  <p class="normal1">“Hiçbir şeyin içine çekilmemekten iyidir” diye geçirdim içimden. “Baban hiçbir şey bilmiyor” konumunda olmaktan iyiydi.</p>

  <p class="normal1">Claire yanına baktı.</p>

  <p class="normal1">“Ne oldu?” diye sordu Babette.</p>

  <p class="normal1">“Saatin kaç?” diye sordu Claire.</p>

  <p class="normal1">Babette çantasından cep telefonunu çıkarıp, ekranına baktı. Sonra saati söyledi. Cep telefonunu çantasına geri koymak yerine masanın üzerine koydu. Claire’e, kendi telefonundan saate bakabilirsin, demedi.</p>

  <p class="normal1">“Canım benim, bütün akşam evde tek başına oturdu” dedi Claire. “On altı yaşında, korkmadan kalabilir, ama yine de...”</p>

  <p class="normal1">“Bazı şeyler için hiç de küçük değiller ama” dedi Babette.</p>

  <p class="normal1">Claire bir an durdu, dilinin ucuyla alt dudağını yaladı: Kızdığı zaman hep böyle yapardı. “Bazen yaptığımız hatanın tam da bu olduğunu düşünüyorum” dedi. “Belki de çok basit düşünüyoruz Babette. Ne kadar küçük oldukları konusunda. Dış dünyanın gözünde onlar birden yetişkin oluyor, çünkü bizler, yetişkinler tarafından suç olarak görülen bir şeyi yaptılar. Ama ben bununla aslında çocuk gibi başa çıktıklarını düşünüyorum. Serge’ye anlatmak istediğim şey de buydu işte. Onlardan çocukluklarını çalmaya hakkımız yok, sırf bizim, yetişkinlerin normlarına göre bir insanın tüm hayatı boyunca bedelini ödemesi gerektiği bir suç işledikleri için.”</p>

  <p class="normal1">Babette derin bir iç geçirdi. “Ne yazık ki sana hak veriyorum Claire. Bir şeyler kayboldu, bir şeyler – belki içtenliği. O hep... eh, Rick’in nasıl bir çocuk olduğunu siz de biliyorsunuz. O Rick artık yok. Son haftalarda hep odasında oturuyor. Masada nerdeyse hiç konuşmuyor. Yüzünde bir şeyler var, bir ciddiyet, sanki bütün zamanını düşüncelere dalarak geçiriyor. Bunu eskiden hiç yapmazdı, düşüncelere dalmak.”</p>

  <p class="normal1">“Ama bununla nasıl başa çıktığın çok önemli. Nasıl başa çıktığınız. Demek istediğim, belki de sizin ondan beklediğinizin bu olduğunu düşündüğü için düşüncelere dalıyor.”</p>

  <p class="normal1">Babette bir an sustu; elini masanın üzerine koyup, parmak uçlarıyla masa örtüsünün üzerindeki cep telefonunu kendinden bir santimetre öteye itti. “Bilmiyorum Claire. Babası... babasına göre, daha fazla düşüncelere dalmalı, bunu söylemek çok da adil olmasa da. Ama babasının kimliği nedeniyle sık sık zor zamanlar geçirdiği bir gerçek. Okulda. Arkadaşları arasında. Yani, o on beş yaşında, ana kuzusu. Ama aynı zamanda televizyonda herkesin tanıdığı birinin kuzusu. Bazen arkadaşlık ilişkilerinde tereddüt yaşıyor. İnsanların ona babası ünlü olduğu için iyi davrandıklarını düşünüyor. Ya da tam tersi: Öğretmenlerin özellikle bu yüzden haksız davrandıklarını. Hâlâ hatırlarım, ortaokula giderken bana ‘Anne, kendimi her şeye yeni baştan başlıyormuş gibi hissediyorum!’ demişti. Buna memnundu. Fakat bir hafta sonra bütün okul onun kim olduğunu öğrenmişti.”</p>

  <p class="normal1">“Böyle giderse okul başka bir şey daha öğrenecek. İş Serge’ye kalırsa.”</p>

  <p class="normal1">“Benim de Serge’ye sürekli söylediğim şey bu. Rick babasının kimliğinden yararlanmaktan çok zarar gördü. Ve şimdi Serge onu bu meseleye sürüklemek istiyor. Bunun üstesinden asla gelemez.”</p>

  <p class="normal1">Beau’yu düşündüm, Babette’in gözünde asla kötülük yapamayacak olan Afrika’dan evlat edinilmiş oğlu.</p>

  <p class="normal1">“Senin içtenlik dediğin şeyin Michel’de hâlâ olduğunu fark ediyoruz. Tabii onun ünlü bir babası yok ama yine de... O Rick gibi değil. Bazen tüm bunların geleceği için ne anlama geldiğini tam anlamıyla kavrayamadığı için endişeleniyorum. Bu konuda aslında daha çok bir çocuk gibi davranıyor. Vurdumduymaz bir çocuk, düşüncelere dalmayan, erken yaşlanmış bir yetişkin. Paul ve benim için de bir ikilem bu. Çocuksu masumiyetine zarar vermeden ona sorumluluklarını nasıl hatırlatabiliriz bilmiyoruz.”</p>

  <p class="normal1">Karıma baktım. “Paul ve benim için...” Claire’le ben, diğerimiz farkına varmadan birbirimizi en son ne zaman düşünmüştük? Bir saat önce mi? Elli dakika mı? Serge’nin dokunulmamış tatlısına baktım: Tıpkı ağaçların yaşını gösteren halkalar ya da “karbon 14 metodu” gibi, geçen zamanı vanilyalı dondurmanın erimesiyle ölçmek de teknik olarak mümkün olmalıydı.</p>

  <p class="normal1">Claire’in gözlerine, benim için mutluluğu temsil eden kadının gözlerine baktım. “Karım olmasaydı hiçbir yerde olamazdım” dediğini duyarsınız bazen duygusal erkeklerin, bunlar kendilerini çoğunlukla beceriksiz adam olarak nitelerler: Ama aslında kastettikleri yalnızca, karılarının hayatları boyunca arkalarındaki bütün pisliği topladıkları ve günün her saati onlara kahve getirmeye devam ettikleridir. Ben o kadar ileri gitmek istemezdim, Claire olmadan da bir yerlerde olurdum, ama başka bir yerlerde. “Claire ve ben kendimize sürekli Michel’in hayatına devam etmesi gerektiğini hatırlatıyoruz. Ona suçluluk duygusu yüklemek istemedik. Demek istediğim, tabii ki suçlu ama bankamatik kulübesinin ortasında yatan evsiz de birden suçsuz ilan edilemez. Burada geçerli hukuka bakınca bu kanıya varıyorsun. Sürekli etrafta duyuyoruz: Günahkâr gençlik nereye gidiyor, ama asla önlerine gelen her yerde uyuyan günahkâr dilenciler ve evsizler için tek bir söz duymuyorsun. Evet, bir örnek ortaya koymak istiyorlar, dikkat et, o yargılayanlar dolaysız olarak kendi çocuklarını düşünüyor. Belki de ellerinde tutamadıkları çocuklarını. Michel’in kan görmek isteyen kalabalığın kurbanı olmasını istemiyoruz, idam cezasının yeniden uygulanmaya başlanmasını haykıran kalabalıkla aynı kalabalığın. Michel bu galeyana feda edilemeyecek kadar kıymetli. Ayrıca feda edilemeyecek kadar zeki. O bunların katmer katmer ötesinde.”</p>

  <p class="normal1">Claire bütün konuşmam sırasında bana bakmıştı, bana bakışı ve gülümsemesi de mutluluğumuzun bir parçasıydı. Bu öyle muktedir bir mutluluktu ki, dışarıdan biri öyle kolay kolay araya giremezdi.</p>

  <p class="normal1">“İnan bana!” dedi, cep telefonunu tuttuğu elini havaya kaldırarak. “Michel’i aramaya gidiyorum. Saat kaç demiştin?” diye sordu Babette’e, bir yandan da numarayı tuşluyordu – ama soruyu sorarken bana bakıyordu.</p>

  <p class="normal1">Babette bir kez daha telefonunun ekranına bakıp saati söyledi.</p>

  <p class="normal1">Saatin tam olarak kaç olduğunu söylemeyeceğim. Kesin zaman vermek insanın aleyhine dönebilir.</p>

  <p class="normal1">“Merhaba tatlım!” dedi Claire. “Nasılsın? Sıkılıyor musun?”</p>

  <p class="normal1">Karımın yüzüne baktım. O yüzde, gözlerde hep bir şey vardı, oğlumuzun sesini hattın öbür ucunda duyduğunda ışıldayan bir şeyler. Şimdi gülüyordu, neşeli bir şekilde konuşuyordu – ama ışıldamıyordu.</p>

  <p class="normal1">“Hayır, yalnızca kahve içeceğiz. Dönmemiz bir saat sürmez. Dağınıklığı toplamaya vaktin var yani. Ne yedin?..”</p>

  <p class="normal1">Dinledi, başını salladı, bir kez evet, sonra bir kez hayır, sonra bir kez daha evet dedi ve son olarak “Hoşça kal tatlım, öpüyorum” dedikten sonra telefonu kapattı.</p>

  <p class="normal1">Daha sonra ışıldamayan yüzünden mi, yoksa az önce restoranın bahçesinde oğlumuzla buluşmamızdan bir kez bile bahsetmemesinden mi kaynaklanıyordu bilmiyorum ama, birden az önce bir oyun sahnesine tanık olduğumuzdan yüzde yüz emin oldum.</p>

  <p class="normal1">Peki ama bu oyun kimin için oynanmıştı? Benim için mi? Bu bana olanaklı görünmedi. Babette için mi? Ama hangi amaçla? Claire, Babette’e iki kez ısrarla saatin kaç olduğunu sormuştu – sanki Babette’in bunu sonradan hatırlayacağına emin olmak istiyordu.</p>

  <p class="normal1">Baban hiçbir şey bilmiyor.</p>

  <p class="normal1">Ve birden baba artık biliyordu.</p>

  <p class="normal1">“Espressolar...” Siyah önlüklü garson kızlardan biriydi. Elinde içinde iki fincan espresso ve iki minicik kadeh grappa bulunan gümüş rengi bir tepsi taşıyordu.</p>

  <p class="normal1">Kız fincanlarla kadehleri önümüze koyarken karım dudaklarını öpecekmiş gibi büzdü.</p>

  <p class="normal1">Bana baktı – sonra aramızdaki boşluğu öptü.</p>
</body>
</html>