<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_16"><br class="calibre3"/>
  10</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Sohbetin hızla filmlere kayması beni hayal kırıklığına uğratır. Demek istediğim: Filmler daha çok akşamın sonu içindir, artık gerçekten konuşacak bir şey kalmamışsa. Neden bilmiyorum ama insanlar filmlerden bahsetmeye başlayınca midemin altında hep bir oyuk hissetmeye başlıyorum: Tıpkı hava kararmaya başlamışken yataktan yeni kalkmak gibi.</p>

  <p class="normal1">En kötüsü de bütün filmi sahne sahne anlatanlardır, kendilerini kaybederler, rahat bir on beş dakikalarını alır anlatmak: Tabii film başına on beş dakikadan bahsediyorum. Karşısındaki o filme gidecek mi, yoksa zaten gitmiş mi, onlar için hiç önemli değildir, o konuları es geçerler, giriş sahnesini anlatmaya başlamışlardır bile. Başlangıçta kibarlık olsun diye ilgileniyormuşsun gibi görünürsün, ama çok geçmeden kibarlık filan düşünmez, açık açık esnemeye başlarsın, tavana bakarsın, iskemlende sürekli pozisyon değiştirirsin. Anlatan kişiye susmasını söylememek için kendini kasarsın ama nafile, o işaretleri kendi üzerine alınmak bir yana, tamamen kendisine ve filmle ilgili saçmalıklarına yoğunlaşmış haldedir.</p>

  <p class="normal1">Yeni Woody Allen filmiyle ilgili ilk konuşmaya başlayan sanırım ağabeyimdi. “Bir başyapıt” dedi, önceden bizim –yani Claire ve benim– izleyip izlemediğimizi bile öğrenmeden. Bunu söylediğinde Babette sertçe başını sallamıştı, filme önceki hafta beraber gitmişlerdi, ilk defa bir şey konusunda hemfikirdiler. “Başyapıt” dedi Babette. “Cidden, kesin izlemeniz gerek.”</p>

  <p class="normal1">Bunun üzerine Claire filmi izlediğimizi söyledi. “İki ay önce” diye ekledim, ki bu gereksiz bir açıklamaydı, ama canım öyle istemişti, Babette’e karşı bir şey değildi, ağabeyimeydi, başyapıt konusunda epeyi geri kaldığını ona fark ettirmek istemiştim.</p>

  <p class="normal1">O sırada sayıları artmış siyah önlüklü kızlar başlangıç tabaklarımızla masamıza geldi, onları şef ve serçeparmağı takip etti, o sırada biz ipin ucunu kaçırmıştık, ta ki Babette yeniden, yeni Woody Allen filmini görüp görmediğimizi sorana dek.</p>

  <p class="normal1">“Bence mükemmel bir film” dedi Claire, zeytinyağı birikintisinden tabağına bir adet “güneşte kurutulmuş domates” alıp, oradan ağzına götürdü. “Paul bile beğendi. Öyle değil mi Paul?”</p>

  <p class="normal1">Böyle şeyleri Claire daha sık yapar: Beni elimi kolumu bağlayacak şekilde konuya dahil eder. Artık diğerleri de filmi beğendiğimi biliyorlardı ve “Paul bile” sözü artık “bırakın bir Woody Allen filmini, hiçbir filmi beğenmeyen Paul bile” gibi bir anlama gelmeye başlamıştı.</p>

  <p class="normal1">Serge bana baktı, ağzına tabağından bir lokma atmıştı ama bu onu benimle konuşmaktan alıkoymuyordu. “Başyapıt, değil mi? Cidden, muazzam.” Ağzındakini çiğneyip yuttu. “Hele o Scarlett Johansson yok mu? O ne güzellik yarabbi, bana bir kahvaltı hazırlasın, kolumu keserim!”</p>

  <p class="normal1">Çok beğendiğin bir filmi ağabeyinin başyapıt olarak adlandırdığını duymak, tıpkı o ağabeyin kullanılmış giysilerini giymek zorunda kalmak gibidir: Ağabey için küçük gelen kullanılmış giysiler, ama senin için yalnızca kullanılmış giysiler. Seçeneklerim sınırlıydı: Woody Allen’ın filminin başyapıt olduğuna katılmak, kullanılmış giysileri giymek gibi bir şeydi, bu yüzden söz konusu bile değildi, “başyapıt”tan daha üstün bir kademe yoktu, yalnızca Serge’nin filmi anlamadığını, yanlış nedenlerle başyapıt olarak nitelendirdiğini ispat etmeye çalışabilirdim, ama bu hem meşakkatli bir işti hem de lafı dolandırmak olurdu, aynı zamanda özellikle Claire ve tabii ki Babette ne yapmaya çalıştığımı anlardı.</p>

  <p class="normal1">Geriye tek bir seçenek kalıyordu, o da Woody Allen’ın filmini olabildiğince yermek, zor değildi bu, yeterince zayıf noktası vardı, beğendiğiniz bir filmin zayıf noktalarını önemsemezsiniz, ama bu noktaları aynı filmi beğenmemek için kullanabilirdiniz. Claire önce kaşlarını kaldırır, sonra umarım asıl amacımı anlardı: Filmin topluca beğenilmesi karşısında ortaya koyduğum ihanet, boş ve ilginç film muhabbetleriyle mücadeleye hizmet ediyordu.</p>

  <p class="normal1">Bu planı uygulamadan önce, bir yudum almak için elimi Chablis kadehime götürdüğümde başka bir çıkış yolu aklıma geldi. Ne demişti o gerzek, Scarlett Johansson’la ilgili? “O ne güzellik yarabbi, bana bir kahvaltı hazırlasın, kolumu keserim!” – Babette bu erkek muhabbetleriyle ilgili ne düşünüyordu bilmiyorum ama Claire, erkekler “güzel kıçlar” ve “dolgun göğüsler”le ilgili konuşmaya başladıklarında tırnaklarını gösterirdi. Ağabeyim bu yorumu yaptığında Babette’in ne tepki verdiğini göremedim, çünkü ağabeyime bakıyordum, ama buna gerek de yoktu aslında.</p>

  <p class="normal1">Son zamanlarda gerçeklik duygusunu kaybettiği hissine kapılıyordum, bütün ciddiyetiyle Scarlett Johansson’un onun için bütün içtenliğiyle kahvaltı hazırlayacağını söylediği için. Onun kadınlara yemeğe baktığı gibi baktığını düşünüyordum, özellikle de sıcak akşam yemeklerine. Eskiden de böyleydi, hâlâ da böyle. Serge acıktığı zaman “Acıktım” der. Medeni dünyanın dışına çıkıp doğanın içine düştüğümüzde, otoyolda seyrederken, iki virajın arasındayken bile bunu söyleyebilir. “Evet” derim ben de, “ama şu anda yiyecek hiçbir şey yok.” “Ama ben acıktım” der Serge. “Şimdi yemem lazım.”</p>

  <p class="metin">Ona her şeyi –çevresini, arkadaşlarını– unutturan, tek bir amaca, açlığını dindirmeye şartlanmış o aptalca aceleciliği yüzünden acınacak haldeydi. Böyle zamanlarda bana yoluna</p>

  <p class="metin">engel çıkan hayvanları hatırlatırdı: Pencerenin camının sert bir maddeden olduğunu anlamayan ve tekrar tekrar cama doğru uçan bir kuş gibi.</p>

  <p class="normal1">Nihayetinde bir yemek fırsatı bulduğumuzda, yemeğin ne olduğunun çok önemi olmazdı. Benzin tankını doldurur gibi yemek yerdi: Yakıt en kısa sürede midesine ulaşsın diye peynirli sandviçleri veya bademli kurabiyeleri seri ve randımanlı bir biçimde çiğnerdi. Asıl geniş sofralar, tıpkı şarap bilgisi gibi sonradan geldi, bir an geldi ve bunun böyle olması gerektiğini düşündü, ama hızı ve randımanı kaldı: Bugüne kadar tabağını ilk silip süpüren hep o olmuştur.</p>

  <p class="normal1">Babette’le yatak odasında işlerin nasıl gittiğini bir kerecik olsun görebilmek, duyabilmek için servetimi verirdim. Öbür taraftan, bir parçam, buna olanca gücüyle karşı çıkar, asla tanık olmak zorunda kalmamam için aynı derecede büyük bir servet teklif ederdi.</p>

  <p class="normal1">“Boşalmam lazım.” Buna başının ağrıdığını, regl olduğunu ya da basitçe onun vücudunu, kollarını, bacaklarını, başını, kokusunu kaldıramayacağını söyleyerek cevap veren Babette. “Ama benim şimdi boşalmam lazım.” Bence ağabeyim yemek yer gibi sevişiyor, kadının içine ağzına ekmek arası kroket tıkıştırır gibi giriyordur – sonra da açlığı diniyor.</p>

  <p class="normal1">“Demek özellikle Scarlett Johansson’un göğüslerini izledin” dedim, planladığımdan çok daha kaba bir şekilde. “Yoksa başyapıt derken başka bir şeyi mi kastediyordun?”</p>

  <p class="normal1">Yalnızca restoranlarda duyulan türden tuhaf bir sessizlik çökmüştü: Başkalarının da var olduğunun aniden farkına varıldığı an, uğultu ve geri kalan otuz masadaki tabaklara çarpan çatal bıçak sesleri, arka plandaki seslerin ön plan sesi haline geldiği iki saniyelik sessizlik.</p>

  <p class="normal1">Sessizlik önce Babette’in kahkahasıyla bozuldu; önce afallamış bir şekilde bana bakan karıma, sonra yine Serge’ye döndüm: O da gülmeye çalışıyordu, ama içten değildi – üstelik yine her zamanki gibi ağzında bir şeyler vardı.</p>

  <p class="normal1">“Hadi Paul, bu kadar ciddi olma!” dedi. “Taş gibi kadın işte, senin de kafanın önünde gözlerin var, öyle değil mi?”</p>

  <p class="normal1">“Taş gibi kadın”, Claire böyle ifadelerden hoşlanmıyordu, bunu biliyordum. Hep “yakışıklı bir adam” derdi, asla “fıstık gibi” ya da “taş gibi kalçalar” demezdi. “Kadınların da ‘taş gibi kalçalar’ diyerek konuşmaya başlamaları bana fazla zorlama geliyor” demişti bir keresinde. “Bu tıpkı pipo içmeye başlamaları ya da yere tükürmeleri gibi bir şey.”</p>

  <p class="normal1">Serge benliğinin derinliklerinde hep köylü olarak kalmıştı, çocukken masada osurduğu için sofradan gönderilen ahmak puştun tekiydi.</p>

  <p class="normal1">“Bence de Scarlett Johansson güzel bir kadın” dedim. “Ama şimdi sen böyle konuşunca sanki filmin en önemli özelliği buymuş gibi oluyor, yanlış bir şey söylüyorsam beni düzelt.”</p>

  <p class="normal1">“Neydi o, adı neydi, İngiliz adam, onu kafasından atamadığı için topu ters tarafa atan tenis öğretmeni. Amacına ulaşmak için kadını öldürmesi gerekiyordu hatta.”</p>

  <p class="normal1">“Orada dur bakalım!” dedi Babette. “Bunu söylemeyecektin, filmi görmeyenler için hiç de hoş bir şey değil!” Yine kısa bir sessizlik hâkim oldu, Babette gözlerini Claire’den bana doğru çevirdi. “Hay aksi! Unutmuşum, siz o filmi görmüştünüz!”</p>
</body>
</html>