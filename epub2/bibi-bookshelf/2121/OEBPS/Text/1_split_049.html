<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_48"><br class="calibre3"/>
  42</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">“Annesinin ona ayıracak zamanı yok” dedi Claire, cep telefonunu aldığı yere geri bıraktı. Hatta yarısını peçeteyle örtmeyi de ihmal etmemişti.</p>

  <p class="normal1">Hiçbir şey söylemedim. Beklemeye koyuldum. Karımın söyleyeceklerini beklemeye.</p>

  <p class="metin"><span xmlU0003Alang="tr-TR">Claire iç geçirdi. “Biliyor musun, o...” Cümlesini bitirmedi. “Ah Paul” dedi. “Paul...” Ellerini saçlarının arasından arkaya doğru geçirdi. Gözlerinin nemlendiğini, parıldadığını gördüm, üzüntüden ya da çaresizlikten değil, öfkeden.</span></p>

  <p class="metin"><span xmlU0003Alang="tr-TR">“Biliyor musun, o?..” dedim. Claire’in videolardan haberi yoktu, bunu bütün akşam kendime hatırlatmıştım. Sürekli haklı olmayı umdum.</span></p>

  <p class="metin"><span xmlU0003Alang="tr-TR">“Beau onlara şantaj yapıyor” dedi Claire.</span></p>

  <p class="normal1">Göğsümde buz gibi bir sancı hissettim. Ellerimle yanaklarımı ovuşturdum, böylece olası bir kızarıklık beni ele vermeyecekti.</p>

  <p class="normal1">“Öyle mi?” dedim. “Nasıl?”</p>

  <p class="normal1">Claire yeniden iç geçirdi. Ellerini yumruk haline getirip masanın üzerinde tıkırdattı.</p>

  <p class="normal1">“Oh, Paul” dedi. “Seni bunun dışında tutmayı isterdim. Senin yeniden... sinirlerinin bozulmasını hiç istemezdim. Ama şimdi her şey değişti. Artık çok geç.”</p>

  <p class="normal1">“Nasıl şantaj yapıyormuş onlara? Beau mu? Neyle?”</p>

  <p class="normal1">Peçetenin altından bip sesi geldi. Bu kez tek bir bip sesi. Babette’in cep telefonunun yan tarafında mavi bir ışık yanıp sönmeye başladı. Belli ki Beau mesaj bırakmıştı.</p>

  <p class="normal1">“O da oradaymış. En azından söylediği bu. Önce eve gitmek istediğini ama sonra pişman olduğunu, geri döndüğünü söylüyor. O sırada onları görmüş. Bankamatik kulübesinden çıkarlarken. Söylediği bu.”</p>

  <p class="normal1">Göğsümdeki soğukluk sona ermişti. Yeni bir şeyler hissediyordum, neredeyse mutluluk hissi: Gülmemeye çalışmam lazımdı.</p>

  <p class="normal1">“Şimdi de para istiyor. Ah o ikiyüzlü aşağılık it! Zaten hep... Sen de, öyle değil mi? Onu itici buluyorsun, bir kez öyle demiştin. Çok iyi hatırlıyorum.”</p>

  <p class="normal1">“Peki, kanıtı var mı? Onları gördüğünü ispatlayabilir mi? Michel ve Rick’in o benzin bidonunu attıklarını ispatlayabilir mi?”</p>

  <p class="normal1">Bu son soruyu yalnızca içimi kesin olarak rahatlatmak için sormuştum: <span class="ideitalik">final check<sup class="calibre5"><a href="../Text/1_split_086.html#footnote-308-31" id="footnote-308-31-backlink">31</a></sup>. Zihnimde bir kapı açılmıştı. Aralanmıştı. O aralıktan ışık sızıyordu. Isıtan bir ışık. Kapının ardında mutlu bir ailenin olduğu bir oda vardı.</span></p>

  <p class="normal1">“Hayır, kanıtı yok” dedi Claire. “Ama belki de buna gerek bile yok. Beau polise gidip Michel ve Rick’i fail olarak teşhis ederse... Güvenlik kamerasındaki görüntüler çok bulanık, ama o görüntüleri gerçek insanlarla karşılaştırabilirlerse... Bilmiyorum.”</p>

  <p class="normal1">Baban hiçbir şey bilmiyor. Bu akşam bu işi halletmeniz lazım.</p>

  <p class="normal1">“Michel evde değildi, öyle değil mi?” dedim. “Az önce onu aradığında. Babette’e saatin kaç olduğunu sorduğunda.”</p>

  <p class="normal1">Claire’in yüzünde bir gülümseme belirdi. Elimi yeniden avucuna alıp sıktı.</p>

  <p class="normal1">“Onu aradım. Telefonu açtığını gördünüz. Onunla konuştum. Babette oğlumla tam olarak saat kaçta konuştuğumu duyan tarafsız bir tanık. Telefonumun hafızasından telefon görüşmesinin gerçekten yapıldığını ve ne kadar sürdüğünü kontrol edebilirler. Tek yapmamız gereken ev telefonunun telesekreter mesaj hafızasını silmek.”</p>

  <p class="normal1">Karıma baktım. Bakışlarımdaki hayranlık muhakkak okunuyordu. Bunun için çaba harcamama bile gerek yoktu. Ona gerçekten hayranlık duyuyordum.</p>

  <p class="normal1">“Şimdi de Beau’da” dedim.</p>

  <p class="normal1">Başıyla onayladı. “Rick’le beraber. Beau’da değil. Bir yerde sözleştiler. Dışarıda bir yerde.”</p>

  <p class="normal1">“Peki, ya Beau’yla ne konuşacaklar? Onun kafasına başka düşünceler sokmaya mı çalışacaklar?”</p>

  <p class="normal1">Karım şimdi diğer eliyle de elimi tutuyordu.</p>

  <p class="normal1">“Paul” dedi. “Sana seni bunun dışında tutmak istediğimi söylemiştim. Ama artık geri dönemeyiz. Sen ve ben. Oğlumuzun geleceği söz konusu. Michel’e Beau’nun aklını başına getirmesini söyledim. Bunda başarılı olamazsa ona en doğru gelen şeyi yapmasını söyledim. Bunu bilmem gerekmediğini söyledim. Gelecek hafta on altısına basıyor. Artık annesinin ona ne yapacağını söylemesine gerek yok. Kendi kararlarını alabilecek kadar olgun ve mantıklı biri.”</p>

  <p class="normal1">Gözlerimi ondan ayırmıyordum. Belki bakışlarımdaki hayranlık hâlâ okunuyordu ama az öncekinden farklı bir hayranlıktı bu.</p>

  <p class="normal1">“Her halükârda Michel’in bütün akşam evde olduğunu söyleyebileceğiz” dedi Claire. “Ve Babette de bunu onaylamaktan başka bir şey yapamaz.”</p>
</body>
</html>