<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_37"><br class="calibre3"/>
  31</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Birkaç gün sonra okul psikologuna gittim. Van Dieren’a. Evde gerçeği anlattım. Claire’e bir süre daha sakin olacağımı söyledim. Psikologun aile doktoru aracılığıyla bana yazdığı ilaçları anlattım. Yaklaşık yarım saat süren ilk görüşmeden sonra, buna karar vermişti.</p>

  <p class="normal1">“Ha, bir de” demiştim Claire’e. “Güneş gözlüğü takmamı önerdi.”</p>

  <p class="normal1">“Güneş gözlüğü mü?”</p>

  <p class="normal1">“Çok fazla şey yaşadığımı, böylece bunların etkilerini birazcık bastırabileceğimi söyledi.”</p>

  <p class="normal1">Gerçeğin küçük bir kısmını saklamıştım. Yalnızca küçük bir kısmını saklayarak, tam yalan söylemekten kendimi korumuş oluyordum.</p>

  <p class="normal1">Psikolog bir isim söylemişti. Almancaya benzeyen bir isim. Bulduğu rahatsızlığa adı verilen bir nörologun soyadıydı. “Terapiyle biraz olsun dengeleyebilirim” demişti Van Dieren, bana ciddi bir ifadeyle bakarken, “ama bunu özellikle nöron meselesi olarak görmelisiniz. Doğru ilaçlarla denetim altında tutmak çok faydalıdır.”</p>

  <p class="normal1">Sonra, bildiğim kadarıyla, ailede benzer şikâyet veya semptomlar taşıyan kişiler olup olmadığını sordu. Annemle babamı düşündüm, sonra dedemle ninemi. Amcalar, teyzeler, kuzenler ve yeğenlerin uzun listesini gözden geçirdim, bir yandan da Van Dieren’ın anlattıklarını unutmamaya çalışıyordum: Sendromun genellikle gözle görülmediğini söylemişti. “Pek çok insan günlük fonksiyonlarını normal olarak yerine getiriyor, yalnızca daha içedönükler” demişti. “Büyük dost toplantılarında ya en çok sözü alırlar ya da hiç seslerini çıkarmazlar.”</p>

  <p class="normal1">Sonunda başımı hayır anlamında salladım. Aklıma kimse gelmemişti.</p>

  <p class="normal1">“Ailemi sordunuz” dedim. “Bunun genetik olduğunu mu söylüyorsunuz?”</p>

  <p class="normal1">“Bazen öyledir, bazen de değil. Hep aile geçmişine bakarız. Çocuğunuz var mı?”</p>

  <p class="normal1">Sorunun tam anlamını kavrayana kadar bir süre geçmişti. O ana kadar yalnızca doğumumdan önceki genetik malzemeyi düşündüm. Şimdi ilk kez Michel’i düşünüyordum.</p>

  <p class="normal1">“Bay Lohman?”</p>

  <p class="normal1">“Bir saniye.”</p>

  <p class="normal1">Dört yaşındaki oğlumu düşünüyordum. Odasının oyuncak arabalarla kaplanmış zeminini. Sonra başka bir şey bulabilir miyim, diye düşündüm.</p>

  <p class="normal1">Ya kreşte? Claire’in kreşte gözüne bir şey çarpmamış mıydı? Birisi bir şey söylemiş olabilir mi, diye zihnimi zorladım, laf arasında söylenmiş bir söz, Michel’in diğerlerinden farklı olduğu ya da başka bir biçimde tuhaf bir davranış sergileyip sergilemediğiyle ilgili – ama aklıma hiçbir şey gelmiyordu.</p>

  <p class="normal1">“Çocuğunuz var mı, diye mi düşünüyorsunuz?” dedi psikolog gülümsemeyle.</p>

  <p class="normal1">“Hayır” dedim. “Yalnızca...”</p>

  <p class="normal1">“Belki de çocuk sahibi olmayı düşünüyorsunuzdur.”</p>

  <p class="normal1">Bugüne dek herhangi bir soruyu yanıtlarken bir kez bile gözlerimi kırpıştırdığımı hatırlamıyorum. “Evet” dedim. “Buna karşı çıkar mıydınız? Benim durumumda yani.”</p>

  <p class="normal1">Van Dieren masasına yaslandı, dirseklerini masanın üstüne yerleştirip ellerini çenesinin altında kavuşturdu. “Hayır. Demek istediğim: Günümüzde bu tür sapmaları doğumdan önce tespit etmek çok kolay. Gebelik testiyle ya da amniyosentezle. Tabii o zaman nasıl bir işe giriştiğinizi bilmelisiniz. Gebeliği sona erdirmek öyle kolay değil.”</p>

  <p class="normal1">Şimdi kafamda aynı anda birkaç tilki dolaşıyordu. Teker teker, diye geçirdim. Teker teker halletmeliyim. Psikologun çocuk sahibi olmayı düşünüyor musunuz, sorusunu, evet, diye yanıtlarken yalan söylememiştim. Yalnızca çocuğumuz olduğunu söylememiştim. Hiç de kolay bir doğum olmamıştı. Claire, Michel’in doğumundan sonra ilk birkaç yıl yeni bir hamileliğin düşüncesini bile duymak istememişti ama son zamanlarda arada sırada yine bundan bahsetmeye başlamıştık. Her ikimiz de kısa zaman içinde karar vermemiz gerektiğinin farkındaydık yoksa Michel’le kardeşinin arasındaki yaş farkı çok olacaktı – ki şimdi bile yaş farkı çok olurdu.</p>

  <p class="normal1">“O zaman bu rahatsızlığın çocuğa geçip geçmediğini böyle bir testle anlayabiliyor muyuz?” diye sordum; dudaklarım birkaç dakika öncesinden daha kuruydu, normal bir şekilde konuşabilmek için önce dilimin ucuyla ıslatmam gerekiyordu.</p>

  <p class="normal1">“Sanırım burada bir düzeltme yapmam gerekiyor. Az önce hastalığın anne karnındaki sıvıyla tespit edilebildiğini söylemiştim ama aslında tam da böyle değil. Yalnızca tam tersi olabilir. Amniyosentezle yolunda gitmeyen bir şey olduğunu anlayabiliriz, ama bunun tam olarak ne olduğunu anlamak için araştırılması gerekir.”</p>

  <p class="normal1">Şimdiden hastalıktan söz ediyorduk. Başta sapmayla başlamıştık, peşinden rahatsızlık ve sendromdan sonra, hastalıkla bitirmiştik.</p>

  <p class="normal1">“Ama her halükârda kürtaj için yeterli sebep var” dedim. “Peki, yeterince araştırma yapılmasa da mı?”</p>

  <p class="normal1">“Bakın. Örneğin <span class="ideitalik">down</span> sendromu ya da açık omurga risklerinde anne karnındaki sıvıda net emareler görürüz. Böyle durumlarda gebeliği sona erdirme tavsiyesi veririz. Bu hastalıkta daha çok gri bir alanda bulunuyoruz. Ama anne babayı uyarıyoruz. Uygulamada pek çoğu risk almamaya karar veriyor.”</p>

  <p class="normal1">Van Dieren biz’li konuşmaya başlamıştı. Sanki bütün tıp dünyasını temsil ediyordu. Oysa yalnızca basit bir psikologdu. Hatta bir okul psikologu. Daha derinine inmeye gerek yok.</p>

  <p class="normal1">Claire’e amniyosentez yapılmış mıydı? İşin can sıkıcı tarafı, bunu bilmiyordum. Hemen her şeye onunla beraber gitmiştim: İlk eko çekimi, ilk hamile jimnastiği dersi –yalnızca ilk ders, neyse ki Claire erkeğin beraber nefes alıp vermesinin gülünç olduğuna benden daha emindi– sütanneyle ilk görüşmesi, ki bu da hemen son ziyaret olmuştu. “Sütanne mi! Bir daha asla!” demişti.</p>

  <p class="normal1">Ama Claire birkaç kez hastaneye yalnız gitmişti. Rutin bir jinekoloji muayenesi için yarım iş günümü hastanede geçirmemin saçmalık olduğunu söylemişti.</p>

  <p class="normal1">Van Dieren’a tüm hamile kadınların mı yoksa yalnızca risk grubunda olanların mı karnından sıvı alındığını sorma noktasındaydım fakat çarçabuk bu soruyu da yuttum.</p>

  <p class="normal1">“Otuz kırk yıl önce de amniyosentez yapılıyor muydu?” diye sordum.</p>

  <p class="normal1">Okul psikologu bir süre düşündü. “Sanmam. Hayır, şimdi siz sorunca düşündüm de. Yüzde yüz eminim. O zaman kesinlikle kullanılmıyordu, hayır.”</p>

  <p class="normal1">Birbirimize baktık; o anda Van Dieren’la aynı şeyi düşündüğümüzden yüzde yüz emindim.</p>

  <p class="normal1">Ama o bir şey söylemedi. Belki söylemeye cesaret edememişti, o yüzden ben söyledim.</p>

  <p class="normal1">“Yani bugün burada karşınızda oturmamı, tıp biliminin kırk yıl önceki yetersizliğine mi borçluyum?” dedim. “Var olmamı” diye ekledim; gereksiz bir eklemeydi ama kendi ağzımdan çıktığını duymak istemiştim.</p>

  <p class="normal1">Van Dieren yavaşça başıyla onayladı, yüzünde neşeli bir gülümseme belirdi.</p>

  <p class="normal1">“Sizin tabirinizle öyle” dedi. “Bu araştırma o zamanlar mümkün olsaydı, ailenizin korkulu rüya görmektense uyanık kalmanın hayırlı olacağını düşünmesi hiç de mantıksız olmazdı.”</p>
</body>
</html>