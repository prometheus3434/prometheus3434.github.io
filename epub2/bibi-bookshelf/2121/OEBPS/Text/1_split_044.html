<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_44"><br class="calibre3"/>
  38</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">“Olmaz öyle şey” dedi Claire.</p>

  <p class="normal1">“Olmaz, değil mi?” dedi Babette. “Gördün mü Serge? Sen ne düşünüyorsun Paul? Sen de bunun saçma bir plan olduğunu düşünmüyor musun? Buna hiç gerek yok, öyle değil mi?”</p>

  <p class="normal1">Şahsen ağabeyim siyasi kariyerini burada bitirse, bana göre muhteşem olurdu, herkes için en iyisi buydu: Hepimiz için, ülke için – ülke Serge Lohman’ın dört yıllık saltanatından mahrum kalırdı: Dört değerli yıl. İmkânsızı düşünüyordum, genelde bastırmayı başarabildiğim şeyleri düşünüyordum: Kraliyet sarayının merdivenlerinde kraliçenin yanında Serge Lohman, yeni kurduğu hükümetle resmi bir fotoğraf için poz veriyor, şöminenin önünde tek kişilik koltukta oturan George Bush’la; Volga’da bir teknede Putin’le... “Avrupa Zirvesi’nin sona ermesinin ardından Lohman, Fransa Cumhurbaşkanı’yla kadeh kaldırıyor...” En başta onun yerine utanıyordum: Dünyanın dört bir yanından hükümet liderlerinin ağabeyimin anlamsız varlığıyla tanışacağı düşüncesi dayanılmazdı. Beyaz Saray’da ve Elysée Sarayı’nda o an yemesi gerektiği için sığır filetolarını üç lokmada midesine indirecekti. Hükümet liderleri binlerce anlam ifade eden bakışlarla birbirlerine göz kırpacaklardı. “<span class="ideitalik">He’s from Holland</span>”<sup class="calibre5"><a href="../Text/1_split_085.html#footnote-308-30" id="footnote-308-30-backlink">30</a></sup> diyeceklerdi – ya da içlerinden geçireceklerdi, ki bu çok daha kötü. Hep onun yerine utanacaktım. Başbakanlarımızdan utanç duyulması, bir Hollanda hükümetini diğeriyle kusursuz bir şekilde bağlayan tek duyguydu.</p>

  <p class="normal1">“Belki de bunu bir kez daha iyi düşünmelisin” dedim Babette’e, omuzlarımı silkerken. Bütün her şeyden daha çok korktuğum manzara, Serge’nin bizim evde, kısa süre öncesine kadar yakın, ama şimdi neyse ki hızla geçip giden bir gelecekte masada oturmasıydı: Dünya büyükleriyle olan karşılaşmalarıyla ilgili hikâyelerini anlatacaktı. Anlamsız hikâyeler olacaktı bunlar, klişe taşan hikâyeler. Claire’le ben açıkça görebiliyorduk. Ama ya Michel? Oğlum ister istemez, ağabeyimin anekdotlarına, kendi zaferi uğruna kısmen ortaya çıkaracağı sırlara, yemek masamızdaki varlığını haklı çıkaracak şekilde dünya sahnesinin perdesinden içeri bakıp anlatacaklarına mı maruz kalacaktı? “Ne mızmızlanıyorsun Paul? Oğlun bunlardan hoşlanıyor, sen de görmüyor musun?”</p>

  <p class="normal1">Oğlum. Michel. Bir gelecek düşündüm, hâlâ ihtimali olup olmadığını sorgulamadan.</p>

  <p class="normal1">“Belki de bir kez daha düşünmeli.” dedi Babette. “Doğru olan da bu zaten. Bir kez daha düşün!”</p>

  <p class="normal1">“Ben onu kastetmedim” dedi Claire. “Serge’nin böyle bir şeye tek başına karar verecek serbestliği olmadığını kastettim.”</p>

  <p class="normal1">“Ben onun karısıyım!” dedi Babette, yeniden burnunu çekmeye başlamıştı.</p>

  <p class="normal1">“Benim kastettiğim bu da değil Babette” dedi Claire, bir yandan da Serge’ye bakıyordu. “Demek istediğim burada hepimiz oturmuş konuşuyoruz. Konu hepimizi ilgilendiriyor. Dördümüzü de.”</p>

  <p class="normal1">“Ben de bu yüzden bir araya gelmek istedim” dedi Serge. “Nasıl yapacağımızı beraber konuşmak için.”</p>

  <p class="normal1">“Neyi nasıl yapacağımızı?” dedi Claire.</p>

  <p class="normal1">“Bunu dışarı nasıl yansıtacağımızı. Çocuklarımıza eşit şans verecek bir biçimde.”</p>

  <p class="normal1">“Ama sen onlara hiç şans vermiyorsun ki Serge. Dışarıya yansıtacağın şey siyasetten çekildiğin. Başbakan olmak istemediğin. Çünkü bununla yaşayamayacağını söylüyorsun.”</p>

  <p class="normal1">“Sen yaşayabilir misin?”</p>

  <p class="normal1">“Konu benim yaşayıp yaşayamayacağım değil. Konu Michel. Michel bununla yaşamalı.”</p>

  <p class="normal1">“Ya o yaşayabilir mi?”</p>

  <p class="normal1">“Serge, beni anlamıyormuş gibi yapmana gerek yok. Bir karar alıyorsun. Bu kararla oğlunun geleceğine de karar vermiş oluyorsun. Bunu bilmelisin. Neye sebep olduğunun farkında olup olmadığını da merak etmiyor değilim. Ama senin kararın benim oğlumun geleceğini de mahvediyor.”</p>

  <p class="normal1">Benim oğlum. Claire benim oğlum demişti, hızlıca bana bakabilirdi, destek için, ya da en azından anlayış isteyen bir bakış için bile olsa, peşinden düzeltip oğlumuz demek için – ama bunu yapmadı; bir kez bile benim tarafıma bakmadı, bakışlarını Serge’den ayırmadı.</p>

  <p class="normal1">“Ah, yapma Claire” dedi ağabeyim. “O gelecek çoktan mahvolmuş. Ben ne yaparsam yapayım. Benim verdiğim ya da vereceğim kararla hiçbir ilgisi yok.”</p>

  <p class="normal1">“Hayır Serge. O gelecek yalnızca sen asil bir siyasetçiymiş gibi davranırsan mahvolacak. Sırf sen bununla yaşayamayacağın için, bunun benim oğlum için de geçerli olduğuna karar veriyorsun. Belki Rick’le bu konuda bir anlaşmaya varabilirsiniz, oğluna onun hayatıyla ilgili ne yapma niyetinde olduğunu açıklayabileceğini umarım ama lütfen Michel’i bunun dışında bırak.”</p>

  <p class="normal1">“Michel’i nasıl bunun dışında bırakabilirim Claire? Nasıl olabilir bu? Bana bunu açıkla. Demek istediğim, orada beraberlerdi, diye düşünüyorum. Bunu inkâr edecek değilsin, öyle değil mi?” Bir an sustu, sanki kendi bitmemiş cümlesinden korkmuştu. “Yoksa edecek misin?” diye sordu.</p>

  <p class="normal1">“Serge, lütfen gerçekçi ol. Ortada hiçbir şey yok. Kimse tutuklanmadı. Şüpheli bile yok. On beş yaşında iki gencin geleceğini feda etmek için ortada hiçbir şey yok. Senin geleceğinden bahsetmiyorum bile. Ne yapman gerekiyorsa onu yapmalısın. Ama kimseyi beraberinde sürükleyemezsin. Hele de kendi çocuğunu hiç sürükleyemezsin. Bırak benimkini. Bu olayı tamamen kendini feda etme olarak sunuyorsun: Serge Lohman, hırslı siyasetçi, yeni başbakanımız, siyasi kariyerini bırakıyor, böyle bir sırla yaşayamayacağı için. Aslında kastettiği sır değil, bir skandal. Her şey çok asil görünüyor ama aslında salt egoizm.”</p>

  <p class="normal1">“Claire” dedi Babette.</p>

  <p class="normal1">“Bekle, bekle” dedi Serge, bir yandan da karısına susmasını işaret ediyordu. “İzin ver, henüz bitirmedim.” Yeniden Claire’e döndü. “İnsanın oğluna bir şans vermesi egoistlik mi? Bir babanın oğlunun geleceği için kendi geleceğini feda etmesi egoistlik mi? Bunun neresi egoistlik, en azından bunu bana açıklamalısın.”</p>

  <p class="normal1">“Bu gelecekte ne var peki? Babasının onu sanık sandalyesine oturttuğu bir geleceği ne yapacak? Daha sonra babası onu cezaevine düşürenin kendisi olduğunu ona nasıl açıklayacak?”</p>

  <p class="normal1">“Ama belki birkaç yıl yer. Bu ülkede cinayet için verilen ceza bu. Bunun fazla radikal olacağını yadsıyamam ama birkaç yıl sonra cezalarını çekmiş olacaklar ve hayatlarının akışını yeniden daha dikkatli biçimlendirmeye çalışabilirler. Yani, sen ne istiyorsun Claire?”</p>

  <p class="normal1">“Hiçbir şey.”</p>

  <p class="normal1">“Hiçbir şey.” Serge bunu tarafsız bir tespit olarak yinelemişti, soru tonlaması olmaksızın.</p>

  <p class="normal1">“Böyle şeyler gelir geçer. Hatta daha şimdiden bunu görebiliyorsun. İnsanlar bundan bir yüz karası gibi bahseder. Ama aynı zamanda hayatlarına devam etmek isterler. İki üç ay sonra kimse bunu konuşmayacak.”</p>

  <p class="normal1">“Ben başka bir şeyden bahsediyorum Claire. Ben... biz olanların Rick’i yıkmaya başladığını fark ediyoruz. Belki insanlar unutur ama o unutmayacak.”</p>

  <p class="normal1">“Ama biz bu konuda da yardımcı olabiliriz Serge. Unutmasına yani. Ben sadece böyle kararları aceleyle almamak gerektiğini söylüyorum. Birkaç aya kadar, birkaç haftaya kadar belki her şey yine değişecek. Böylece sakince konuşabiliriz. Biz. Dördümüz. Rick’le. Michel’le.”</p>

  <p class="normal1">Beau’yla, diye eklemek istedim ama kendimi tutmuştum.</p>

  <p class="normal1">“Korkarım bu olmayacak” dedi Serge.</p>

  <p class="normal1">Peşinden gelen sessizlikte yalnız Babette’in sessizce burnunu çektiği duyuluyordu. “Yarın çekildiğimi açıklayacağım bir basın toplantısı düzenleyeceğim” dedi Serge. “Yarın öğlen on ikide. Hemen yayınlanacak. On iki haberleri bununla başlayacak.” Saatine baktı. “Ah, bu kadar geç olmuş mu?” dedi, kurduğu cümlenin doğal çıkması için en ufak bir çaba harcamıyordu sanki. “Benim gitmem... benim randevum var” dedi. “Birazdan. Yarım saat sonra.”</p>

  <p class="normal1">“Randevu mu?” dedi Claire. “Ama biz... Kiminle?”</p>

  <p class="normal1">“Kanal yönetmeni basın toplantısının yerini görüp, benimle birkaç konuyu görüşmek istiyor. Böyle bir şeyi, basın toplantısını La Hey’de yapmak bana iyi bir fikir gibi gelmedi. Aslında basın toplantısı gibi şeyler bana hiç uymuyor. Bu yüzden daha az resmi bir şeyler düşünüyorum...”</p>

  <p class="normal1">“Nerede?” dedi Claire. “Burada değil, umarım?”</p>

  <p class="normal1">“Hayır. Buranın karşısındaki kafeyi biliyor musun, birkaç ay önce bizi götürdüğünüz yer? Orada yemek yemiştik. Neydi?..” adını hatırlamaya çalışır gibi yapmıştı; sonra söyledi. “Uygun bir yer düşünürken, birden aklıma geldi. Normal bir kafe. Normal insanlar. Bu şekilde soğuk bir toplantı salonunda olduğundan daha çok kendim gibi hissederim. Paul’e bu akşam buraya gelmeden önce orada bira içmeyi önerdim ama o istemedi.”</p>
</body>
</html>