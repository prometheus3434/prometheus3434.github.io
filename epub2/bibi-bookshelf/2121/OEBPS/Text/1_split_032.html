<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_33"><br class="calibre3"/>
  27</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Yalnızca parktan ve suyun öte tarafındaki caddeden gelen seslerin duyulduğu bir sessizlik çökmüştü: Bir ağacın dalları arasındaki kuşun kanatlarının kısa çırpınışları, süratlenen bir araba, bir kez vuran kilise çanı – oğlumla birbirimize baktığımız bir sessizlik.</p>

  <p class="normal1">Eminim diyemem ama Michel’in gözlerinde nem gördüğümü sanmıştım. Bakışları şeffaflık adına hiçbir şey dilemeyi bırakmıyordu geriye. “Nihayet anlıyor musun?” diyordu bu bakışlar.</p>

  <p class="normal1">Aynı sessizlikte sol cebimde bir cep telefonu titremeye başladı. Son yıllarda biraz sağırlaşmıştım, bu yüzden zil sesi olarak, klasik siyah bakalit telefonları hatırlatan ve sesini her yerden duyuran eski tip bir zil olan Old Phone’u ayarlamıştım.</p>

  <p class="normal1">Çağrıyı reddetmek için telefonumu cebimden çıkarınca ekranda arayanın ismini gördüm: Claire.</p>

  <p class="normal1">“Evet?”</p>

  <p class="normal1">Michel’e gitmemesi yönünde el işareti yapmıştım, o ise kollarını bisikletin gidonu üzerinde kavuşturmuştu, birden gitmek için acelesi kalmamıştı.</p>

  <p class="normal1">“Neredesin?” diye sordu karım. Yumuşak ama buyurucu bir tonda konuşuyordu, arka plandaki restoran sesleri onun sesinden daha yüksek geliyordu. “Nerede kaldın?”</p>

  <p class="normal1">“Dışarıdayım.”</p>

  <p class="normal1">“Ne yapıyorsun? Yemeklerimizi neredeyse bitirdik. Hemen döneceğini sanmıştım.”</p>

  <p class="normal1">“Michel’le beraberim.”</p>

  <p class="normal1">Aslında “oğlumuzla” demek istemiştim ama bunu yapmadım.</p>

  <p class="normal1">Bir süre sessizlik oldu.</p>

  <p class="normal1">“Geliyorum” dedi Claire.</p>

  <p class="normal1">“Hayır, bekle! Gidecek o... Michel’in gitmesi lazım...”</p>

  <p class="normal1">Ama telefonu çoktan kapamıştı.</p>

  <p class="normal1">Baban hiçbir şey bilmiyor ve bilmesini de istemiyorum. Az sonra restoranın kapısından çıkıp bize doğru gelecek olan karımı ve ona nasıl bakacağımı düşündüm. Daha doğrusu: Birkaç saat önce sıradan insanların kafesinde, Michel’in son zamanlarda tuhaf davrandığını benim de fark edip etmediğimi sorduğunda olduğu gibi bakabilir miyim, diye düşündüm.</p>

  <p class="normal1">Kısacası hâlâ mutlu bir aile miyiz, diye düşündüm.</p>

  <p class="normal1">Bir sonraki düşüncem yakılan evsiz kadının videosuyla ilgiliydi. Ve öncelikle YouTube’a nasıl konduğuyla.</p>

  <p class="normal1">“Annem mi geliyor?” diye sordu Michel.</p>

  <p class="normal1">“Evet.” Belki hayal kuruyordum ama “annesinin” gelip gelmediğini sorduğunda sesinde rahatlama hissettiğimi zannetmiştim. Sanki burada babasıyla yeterince durmuştu. Onun için hiçbir şey yapamayan babasıyla. Annem mi geliyor? Annen geliyor. Hızlı davranmalıydım. Onu hâlâ koruyabileceğim tek alanda, koruma altına almalıydım.</p>

  <p class="normal1">“Michel” dedim, yeniden elimi koluna koyarak. “Beau... Faso... Nereden biliyor? Faso’nun o videodan nasıl haberi oldu? O sırada çoktan eve gitmemiş miydi o? Yani...”</p>

  <p class="normal1">Michel bir an restoranın girişine baktı, sanki annesinin çabucak gelip babasıyla bu acı verici birlikteliğine son vermesini umuyordu. Ben de kapıya baktım. Son baktığımdan bu yana bir şeyler farklıydı ama ne olduğunu hemen anlayamadım. Sigara içen adam, diye düşündüm bir daha bakınca. Sigara içen adam gitmişti.</p>

  <p class="normal1">“Oldu işte” dedi Michel. Oldu işte. Bu sözü eskiden hep montunu kaybettiğinde ya da okul çantasını futbol sahasında bıraktığında ve biz bunu nasıl yapabildiğini sorduğumuzda söylerdi. Oldu işte... Oldu işte, unuttum. Oldu işte, bıraktım. “Videoları elektronik postayla Rick’e göndermiştim. O sırada Faso da görmüş onları ve Rick’in bilgisayarından kopyalamış. Bir parçasını YouTube’a koymuş, şimdi de bizi ona para vermezsek geri kalanını da koymakla tehdit ediyor.”</p>

  <p class="normal1">O anda sorabileceğim bir sürü soru vardı; bir saniye boyunca diğer bütün babaların bu durumda ne soracağını düşündüm.</p>

  <p class="normal1">“Ne kadar?” diye sordum.</p>

  <p class="normal1">“Üç bin.”</p>

  <p class="normal1">Ona baktım.</p>

  <p class="normal1">“Motosiklet almak istiyor” dedi.</p>
</body>
</html>