<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_23"><br class="calibre3"/>
  17</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Önce kadınlar tuvaletine baktım. Kimseyi korkutmamak için, dikkatlice kapıyı araladım.</p>

  <p class="normal1">“Claire?..”</p>

  <p class="normal1">Pisuarlar hariç içerisi erkekler tuvaletiyle aynıydı. Paslanmaz çelik, granit, piyano sesleri. Tek fark iki lavabonun arasında duran ve içinde beyaz nergisler olan vazoydu. Restoranın sahibini düşündüm, beyaz balıkçı yaka kazağını.</p>

  <p class="normal1">“Babette?” Yengemin ismini seslenmek yalnızca bir formaliteydi, tuvaletlerden birinin içinde biri olması durumuna karşı kadınlar tuvaletinin kapısının ağzındaki varlığımı haklı göstermek için numaraydı, kaldı ki içeride kimse yoktu.</p>

  <p class="normal1">Vestiyer ile masadaki kızların yanından geçip çıkışa yürüdüm. Dışarıda hoş bir sıcaklık vardı, ağaçların tepesinde dolunay görünüyordu, hava baharat kokuyordu, evde tahammül edemeyeceğim ama bana Akdeniz’i çağrıştıran bir koku. İleride, parkın bittiği yerde, otomobiller ile az önce geçen tramvayın ışıklarını görüyordum. Daha da ileride, çalıların arasında, o esnada sıradan insanların tabaklarındaki pirzolaların keyfini çıkardıkları kafenin aydınlatılmış pencereleri görünüyordu.</p>

  <p class="normal1">Fenerle aydınlatılmış çakıllı patikadan yürüyüp, restorana götüren patikaya doğru sola saptım. Sağda bir kanalın üzerinde küçük bir köprü vardı, buradan kafenin olduğu, trafik akan caddeye çıkılıyordu; solda ise dikdörtgen şeklinde bir göl. İleride arkaya doğru, gölün karanlığa karıştığı yerde, önce duvara benzettiğim bir şey gördüm, ama daha dikkatli bakınca insan boyunda sarmaşıktan bir çite benziyordu.</p>

  <p class="normal1">Yeniden sola döndüm, gölün kenarından yürüdüm; restorandan gelen ışık karanlık suya yansıyordu, bulunduğum yerden yemek yiyenler görülüyordu. Biraz daha yürüyüp, durdum.</p>

  <p class="normal1">Bizi ayıran mesafe on metreden az olmasına karşın yine de ağabeyimi masamızda otururken görebiliyordum, o ise beni görmüyordu. Ana yemeği beklerken birkaç kez dışarı bakmıştım ama karanlığın bastırmasıyla her şey giderek daha da seçilmez olmuştu; masadaki yerimden tüm restoranın camdaki yansımasını görebiliyordum. Serge’nin beni görebilmek için yüzünü cama dayaması gerekiyordu ama gölün öteki tarafında karanlık bir siluetten fazlasını görebiliyor muydu acaba?</p>

  <p class="normal1">Etrafıma baktım, karanlıkta görebildiğim kadarıyla park terk edilmişti. Claire ile Babette’ten iz yoktu. Ağabeyim çatalını ve bıçağını kenara koymuş, peçeteyle ağzını siliyordu. Bulunduğum yerden tabağını göremiyordum, ama hiçbir şey kalmadığına bahse girebilirdim: Silip süpürmüştü, açlık hissi geçmişte kalmıştı. Serge kadehini dudaklarına götürüp içkisini içti. Tam o anda sakallı adamla kızı masalarından kalktılar. Çıkışa giderken Serge’yi selamlamak için durdular, sakallı adamın elini kaldırdığını, kızının Serge’ye güldüğünü, Serge’nin de onları selamlamak için kadehini kaldırdığını gördüm.</p>

  <p class="normal1">Şüphesiz fotoğraf çektirdikleri için yeniden teşekkür etmek istemişlerdi. Serge gerçekten de bir incelik abidesiydi, özel hayatına düşkün restoran müşterisinden ülke çapında tanınmış bir sima rolüne teklemeden geçiş yapmıştı: Hep kendi kalmış, ülke çapında ünlü bir adam, çok sıradan, senin benim gibi bir insan, övünmeyi sevmediği için her zaman ve her yerde durdurulup bir şey sorulabilecek biri.</p>

  <p class="normal1">Muhtemelen, sakallı adam onunla konuşmaya başladığı anda kaşlarının arasında oluşan kızgınlık çizgisini fark eden tek kişi bendim. “Kusura bakmayın, ama sizin... sizin... bu bey sorun olmayacağını söylemişti...” Çizgi bir saniyeden kısa bir sürede belirmiş, peşinden herkesin oyunu verebileceği Serge Lohman’ı, sıradan insanlar arasında kendini iyi hisseden başbakan adayını görme şansımız olmuştu.</p>

  <p class="normal1">Sakallı fotoğraf makinesini ortaya çıkarıp kızını işaret edince Serge “Tabii ki! Tabii ki!” diye neşeli bir tepki vermişti. Sonra kıza “Adın ne?” diye sordu. Kızın özel bir güzelliği yoktu, ağabeyimin gözlerini yuvalarından oynatacak tipte biri değildi: Scarlett Johansson’a benzeyen az önceki beceriksiz garson gibi zahmete gireceği bir kız değildi. Ama tatlı bir yüzü vardı, zeki bir yüz, kendimi düzeltiyorum – ağabeyimle fotoğraf çektirmeyi istemek için fazla zeki. “Naomi” diye yanıtladı kız.</p>

  <p class="normal1">“Gel yanıma otur Naomi” dedi Serge, kız yanındaki boş iskemleye oturunca kolunu kızın omuzlarına attı. Sakallı geriye birkaç adım attı. Deklanşöre bastıktan sonra “Her ihtimale karşı bir tane daha” diyerek bir kez daha bastı.</p>

  <p class="normal1">Fotoğraf çekimi ihtiyacımız olan gereksiz bir telaşa sebep olmuştu. Etrafımızdaki masalardaki insanlar aslında fotoğraf filan çekilmiyormuş gibi yapmışlardı, oysa her şey tıpkı Serge’nin restorana girdiğindeki gibiydi: Hiçbir şey yokmuş gibi davranmakla, bir şey olmuş oluyordu zaten, daha açık nasıl ifade edilir bilmiyorum. Tıpkı önünden geçip gittiğiniz bir kaza gibi, zira kan görmeye dayanamıyorsunuzdur, hayır, daha basit bir örnek verelim: Yolun kenarında ezilmiş bir hayvan vardır, onu görürsün, uzaktan ezilmiş hayvanı görmüşsündür, ama bakmazsın. Kan ve dışarı çıkmış bağırsak görmek istemiyorsundur. Bu yüzden başını çevirirsin, mesela havaya bakarsın, ya da uzakta çayırda yeşeren otlara – yolun kenarı dışındaki her şeye.</p>

  <p class="normal1">Serge çok şen şakrak davranmış, kolunu kızın omzuna atmıştı: Kızı kendine doğru çekmiş, sonra başını kıza doğru eğmişti: Öyle eğmişti ki kafaları neredeyse birbirine değecekti. Şüphesiz güzel bir fotoğraf olacaktı, sakallının kızı daha güzel bir fotoğraf dileyemezdi, ama ben şiddetle, yanındaki iskemleye bu kız değil de Scarlett Johansson (ya da Scarlett Johansson-benzeri biri) otursaydı Serge’nin daha az şen şakrak olacağı izlenimine kapılmıştım.</p>

  <p class="normal1">“Size içten teşekkürlerimizi sunmak istiyoruz” dedi sakallı adam. “Sizi daha fazla rahatsız etmeyeceğiz. Baş başa kalmak istersiniz.”</p>

  <p class="normal1">Kız (Naomi) hiçbir şey söylememişti; iskemlesini arkaya çekip babasının yanına gitti.</p>

  <p class="normal1">Ne var ki bir türlü gitmiyorlardı.</p>

  <p class="normal1">“Başınıza sık sık geliyor mu?” diye sordu sakallı, hafifçe ileri doğru eğilmişti, başı masamızın hemen üstünde bitivermişti – kısık sesle ve daha samimi konuşuyordu. “İnsanların yanınıza gelip fotoğraf çektirmek istemesi yani.”</p>

  <p class="normal1">Ağabeyim adama bakıyordu, kaşlarının arasındaki çizgi yine belirmişti. Daha ne istiyorsunuz, diye soruyordu çizgi. Sakallıyla kızına güler yüz göstermişti işte, artık toz olmalarının vakti gelmişti.</p>

  <p class="normal1">O anda ona hak vermezlik edemezdim. Ben de sık sık yaşamıştım, insanlar Serge Lohman’ın yanında yapışıp kalıyorlar, gidemiyorlardı. Hoşça kal diyemiyorlardı, daha uzun kalmak istiyorlardı. Hemen her seferinde işi biraz daha uzatıyorlardı, fotoğraf ya da imzayla yetinmiyor, daha özel şeyler, özel bir muamele bekliyorlardı: Fotoğraf çektirmek ya da imza almak için yanına gelen tüm diğer insanlarla onlar arasında bir fark olması gerekiyordu. Bir hikâye arıyorlardı. Ertesi gün başkalarına anlatabilmeleri için bir hikâye: “Dün akşam kiminle karşılaştık, biliyor musun? Evet, o. Çok kibar, çok sade. Fotoğraf çektirdikten sonra gitmemizi isteyeceğini sanmıştık. Ama hiç de öyle değildi! Bizi masasına çağırdı ve onunla bir kadeh bir şeyler içmemiz için ısrar etti. Başka tanınmış kişilerin böyle yaptığını hiç görmedim. Ama o öyle.” Saat epeyi geç olmuştu.</p>

  <p class="normal1">Serge sakallı adama baktı, kaşlarının arasındaki çizgi daha da belirginleşmişti ama onu tanımayan biri için bu, ışığa bakamayan birinin kaş çatması olarak yorumlanabilirdi. Bıçağını masa örtüsünün üzerinde ileriye, tabağından öteye itti, sonra geri çekti. Hangi ikilemle boğuştuğunu biliyordum, daha önce de çok görmüştüm, hem de istemediğim kadar: Ağabeyim rahat bırakılmak istiyordu, en neşeli tarafını göstermişti, kolunu kızın omzuna atarak, baba tarafından ölümsüzleştirilmişti, sadeydi, insancıldı, Serge Lohman’a oy veren, sade ve insancıl bir başbakana oy verecekti.</p>

  <p class="normal1">Ama şimdi, şimdi sakallı gitmiyor, daha çok çene çalmak istiyordu böylece pazartesi günü ofiste iş arkadaşlarına hava atabilecekti, tabii Serge kendini tutarsa. İğneli veya hafif alaycı bir söz her şeye son verebilirdi, kazanılan saygınlık yerle bir olabilirdi, ne kadar insancıl olduğunu göstermek için sergilediği davranışların hiçbir anlamı kalmazdı. Sakallı pazartesi günü iş arkadaşlarına, Serge Lohman’ın kendini bir şey zanneden bir herif olduğunu anlatırdı, sakallıyla kızı aslında onu rahatsız etmemişlerdi, yalnızca fotoğraf çektirmek istemiş, sonra da yanından ayrılmışlardı. İş arkadaşlarının arasında, bu hikâyeden sonra Lohman’a oy vermeyecek iki üç kişi çıkardı, o iki üç kişinin de yanına yaklaşılmaz küstah liderle ilgili hikâyeyi başkalarına anlatması kuvvetle muhtemeldi, bildiğiniz kartopu etkisi yani. Dedikodu yapıldığında olduğu gibi, hikâye ikinci, üçüncü ve dördüncü elden giderek daha grotesk bir hale bürünecekti: Çok güvenilir bir kaynaktan duyulan bu söylenti alev almış bir ok gibi, Serge Lohman’ın kendisine çok kibar bir şekilde beraber fotoğraf çektirmek istediklerini söyleyen sade bir babayla kızına hakaret ettiği haberini yayacaktı; daha sonraki versiyonlarda ise başbakan adayı o ikisini kaba kuvvete başvurarak kovacaktı.</p>

  <p class="normal1">Serge bu işi başına kendi açmış olmasına karşın, o anda onun yanında olmaktan başka çarem yoktu. Kendilerini diskoteğin dışında bekleyen paparazzilerin üzerine yürüyüp kameralarını kıran film artistlerine ve pop yıldızlarına hep anlayışla bakmışımdır. Serge dayanamayıp sakallıyı, insanda hem tiksinti hem de gülme isteği uyandıran ödlek kıllarından yakalayıp suratına patlatmak istese sonuna kadar desteğimi verirdim. Sakallının kollarını arkada kavuştururdum, böylece Serge onun suratını dağıtmaya yoğunlaşabilirdi; sakalların altındaki yüze zarar verebilmesi için yumruklarını olduğundan daha güçlü bir şekilde atması gerekirdi.</p>

  <p class="normal1">Serge’nin halkın ilgisine olan tutumu en hafif şekliyle çelişkili olarak adlandırılabilirdi. Kamuya mal olduğu zamanlarda, toplantı salonlarında konuşurken, “halk”ın sorularını yanıtlarken, televizyon kameralarının veya radyo mikrofonlarının önünde, pazarda yağmurluğuyla broşürler dağıtırken, sıradan insanlarla sohbet ederken, kürsünün arkasında alkışları kabul ederken: Son parti kongresinde dakikalarca alkışlandığında (güya spontane bir biçimde sahneye atılan çiçekler, ama aslında kampanya strateji uzmanının özenle yönettiği bir hareket), tüm böyle zamanlarda gözleri pırıldardı. Yalnızca memnuniyetten değil, aynı zamanda kibirden, dünyaya adını duyurmak isteyen bir siyasetçinin gözlerinin pırıldaması gerekir, yoksa seçim kampanyası ertesi gün sona erer, evet, gerçekten de gözleri pırıldıyor.</p>

  <p class="normal1">Her seferinde hayretler içinde kalırım, hayret ve merak içinde: Ağabeyimin, o görgüsüz piçin, “Şimdi yemem lazım” diyen ve bifteğini üç lokmada mutsuzca midesine indiren kaba köylünün, kendisini ilgilendirmeyen konularda gözlerini boş boş insana diken, hemen sıkılan bu ahmağın, benim ağabeyimin nasıl olup da sahnenin üzerinde, spotlar ve projektörlerin altında ışıldamaya başladığını, karizması olan bir siyasetçi haline geldiğini bir türlü anlayamıyorum.</p>

  <p class="normal1">Bir gençlik programının kadın sunucusu, kadın dergilerinden biriyle yaptığı bir röportajda, “Bu ona özel bir ışıltı” demişti. “Ona yaklaşınca bir şeyler olduğunu hissetmeye başlıyorsunuz.” Programının bahsettiğim bu bölümünü tesadüfen izlemiştim. Serge’nin ne yaptığını görmek iyi olmuştu. Şöyle ki, hep gülüyor, bunu kendi kendine öğretmiş, ama gözleri gülmüyor, bu yüzden gerçek olmadığını anlayabiliyor insan. Ne var ki yine de gülüyor ve bu insanların hoşuna gidiyor. Röportajın büyük kısmında elleri cebinde duruyordu, sıkılgan veya bıkkın değildi, aksine okul bahçesindeymiş gibi rahattı (“okul bahçesi” burada çok da alakasız değildi zira, söyleşinin ardından çekimler, gürültülü ve aydınlatması kötü bir gençlik kulübünde gerçekleştirilmişti). Yaşı öğrenciymiş gibi davranamayacak kadar büyüktü, ama öğretmenlerin en tatlısıydı: Sır verebileceğin, ara sıra “boktan” veya “<span class="ideitalik">cool</span>” diyen, kravatı olmayan, Paris’e yapılan okul seyahatinde otelin barında çakırkeyif olan öğretmen. Serge, parti programındaki bir maddeyi göstermek için ara sıra elini cebinden çıkarırken, bana, sanki o eli sunucunun saçlarının arasında gezdirip ne kadar güzel saçları olduğunu söyleyecek gibi geliyordu.</p>

  <p class="normal1">Ama bu davranışı özel yaşantısında değişiyor, ünlü bir yüzü olan insanların yüzündeki ifade onda da var: Özel yaşantısında bir yere girince kimseyle göz göze gelmez, gözleri gerçek kişilerinkiyle temas etmeden etrafta, tavanda, tavanda asılı lambalarda, masalarda, iskemlelerde, duvardaki tabloda –ama en çok rastgele– dolaşır. Arada bir sırıtır, herkesin ona baktığını, ya da kasten bakmadığını, ki aslında aynı şeydir, bilen birinin sırıtışıdır bu. Bazen bu ikisini –kamuya aidiyet ve özel yaşam– birbirinden ayırt etmekte zorlanır. O zaman da, özel yaşamında, tıpkı bu akşam restoranda olduğu gibi, halkın ilgisini bir parça olsun çekmekten hoşlandığını görür insan.</p>

  <p class="normal1">Önce sakallı adama, sonra bana baktı, çizgi yok olmuştu. Göz kırptı, sonra bir baktım, ceketinin cebine elini sokup cep telefonunu çıkarmıştı.</p>

  <p class="normal1">“Kusura bakmayın” dedi ekrana bakarken. “Bunu yanıtlamam lazım.” Özür diler bir gülümsemeyle sakallıya bakıyordu, bir tuşa basıp telefonu kulağına götürdü.</p>

  <p class="normal1">Hiç ses duyulmamıştı, eski moda bir zil sesi, özel bir zil sesi – ama olabilirdi, mümkündü, sakallının, Naomi’nin ve benim hiçbir şey duyamadığımız yoğun bir uğultu vardı etrafta, ya da kim bilir, belki de telefonun titreşimi açıktı.</p>

  <p class="normal1">Sakallının yavaş yavaş ortadan kaybolmasının vakti gelmişti. Peki ama bunu ona kim söyleyecekti? Kendiliğinden anlamayacağı kesindi. Elbette telefonun gerçek olduğundan kuşku duyabilirdi. Aldatıldığını düşünmeye her türlü hakkı vardı – ama tecrübeyle sabitti ki, insanlar bunu yapmıyordu. Hollanda’nın gelecekteki başbakanıyla fotoğraf çektirmişlerdi, onunla sohbet etmişlerdi, ama o da meşgul bir insandı.</p>

  <p class="normal1">“Evet?” dedi Serge telefona. “Nerede?” Artık sakallıyla kızına bakmıyordu, dışarıya bakıyordu, onun için onlar çoktan gitmişti. Rolünü ikna edici bir şekilde yaptığını itiraf etmeliyim. “Yemek yiyorum” deyip saatine baktı; restoranın adını söyledi. “On ikiden önce müsait olmayacağım.”</p>

  <p class="normal1">Sakallıya bakma görevinin benim sıram olduğunu hissediyordum. Doktor bir sonraki hastayla ilgilenmesi gerektiği için hastayı kapıya geçiren hemşireydim. Bir el hareketi yaptım, özür diler bir hareket değildi, saygınlıklarını yitirmeden, şimdi, kızıyla gitmesi gerektiğini ifade ediyordu.</p>

  <p class="normal1">Yine baş başa kalmıştık, cep telefonunu cebine koyup “Kendi kendime tüm bunları ne için yaptığımı sorduğum anlardan biri de bu işte” diyerek içini çekti. “Tanrım, bunlar da en kötüleri! Yapışkanlar. Kız da güzel bir şey olsaydı bari...” Gözünü kırptı. “Oh, özür dilerim Paul, senin böylelerini beğendiğini unutmuşum, çekingen tipleri.”</p>

  <p class="normal1">Kendi şakasına güldü, ben de bir yandan Claire’le Babette geliyor mu, diye restoranın kapısına bakarken onunla beraber güldüm. Serge düşündüğümden daha hızlı ciddileşti, dirseklerini masaya koyup parmaklarını birbirine geçirdi. “Neden bahsediyorduk?” dedi.</p>

  <p class="normal1">O sırada ana yemekleri getirdiler.</p>
</body>
</html>