<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_28"><br class="calibre3"/>
  22</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Michel ellerini montunun cebine sokmuştu; yalanımı yutup yutmadığını söylemek zordu, başını yana çevirdi, restoranın ışığı yüzüne düşmüştü.</p>

  <p class="normal1">“Annem nerede?” diye sordu.</p>

  <p class="normal1">Annesi. Claire. Karım. Annesi oğluna babasının hiçbir şey bilmediğini söylemişti. Ve bilmesini de istemediğini.</p>

  <p class="normal1">Karım yemekten önce, kafede, oğlumuzun son zamanlarda tuhaf davrandığını benim de fark edip etmediğimi sormuştu. Mesafeli sözcüğünü kullanmıştı. Sen Michel’le benim onunla konuştuklarımdan başka şeyler konuşuyorsun, demişti. Belki bir kızla filan ilgilidir.</p>

  <p class="normal1">Claire, Michel’in davranışlarıyla ilgili endişeleri konusunda rol mü yapmıştı? Sorularının amacı yalnızca benim neyi ne kadar bildiğimi mi anlamaktı: Yoksa oğlumuzla kuzeninin boş zamanlarında ne haltlar karıştırdıkları hakkında genel olarak fikrim olup olmadığını mı?</p>

  <p class="normal1">“Annen içeride” dedim. “Serge amcan ve Babette yengenle beraber” diye eklemek istedim ama birden bunun yaşanan olaylar ışığında gülünç bir ifade olduğunu düşündüm. Serge “amca” ve Babette “yenge” geçmişte kalmıştı: Bir zamanlar mutlu olduğumuz uzak geçmiş, diye düşündüm, dudağımı ısırdım. Dudağımın titremesinin ve Michel’in nemli gözlerimi görmesinin önüne geçmem gerekiyordu. “Serge ve Babette’le beraber” dedim. “Ana yemekler yeni geldi.”</p>

  <p class="normal1">Yanılıyor muydum yoksa Michel montunun cebinde bir şey mi tutuyordu? Belki de cep telefonuydu? Saat takmıyordu, saati öğrenmek için cep telefonuna bakıyordu. Claire telesekreterine, “On ikiden önce eve gelmeyeceğiz” diye mesaj bırakmıştı. “Bu akşam bu işi bitirmeniz gerek.” Ana yemeklerimizi yiyeceğimizi söyledikten sonra, artık zaman konusunda bir fikir edinmiş olması gerekiyordu herhalde. Yapmaları gereken şeyi yapmaları için “on ikiden önce”ye daha ne kadar vardı?</p>

  <p class="normal1">Otuz saniye önce Michel’in sesinde beni endişelendiren ton, annesini sorunca yok olmuştu. Annem nerede? “Amca”, “yenge” hitapları, en az doğum günleri ve “Büyüyünce ne olacaksın?” benzeri sorular kadar çocukçaydı.</p>

  <p class="normal1">Daha fazla düşünmeden doğru zamanın geldiğine karar verdim. Michel’in cep telefonunu cebimden çıkardım. Elime baktı, peşinden gözlerini açtı.</p>

  <p class="normal1">“Baktın” dedi; sesi artık tehditkâr değildi; daha çok bitkindi – boyun eğmişti.</p>

  <p class="normal1">“Evet” dedim. Omuzlarımı silktim, insanın söyleyecek bir şeyi kalmadığında omuz silktiği gibi. “Michel...” diye başladım.</p>

  <p class="normal1">“Ne gördün?” Cep telefonunu elimden alarak kapağını yukarı itti, sonra yine iterek eski haline getirdi.</p>

  <p class="normal1">“Şimdi... bankamatik... ve perondaki o dilenci...” Gülümsedim – daha çok aptal bir sırıtış diye tahmin ediyorum, ve tamamen yersiz, ama böyle devam etmeye karar vermiştim, bu benim üslubum olacaktı: Aptalı oynayacaktım, oğlunun dilencilere eziyet etmesinde, evsizleri yakmasında hiçbir sakınca görmeyen biraz saf bir baba. Evet, saf en iyisiydi, saf babayı oynamak benim için çok güç olmayacaktı, zira en nihayetinde ben buydum: Saf. “<span class="ideitalik">Jackass</span>...” dedim, sırıtmaya devam ediyordum.</p>

  <p class="normal1">“Annem biliyor mu?” diye sordu.</p>

  <p class="normal1">Başımı salladım. “Hayır” dedim.</p>

  <p class="normal1">“Annen neyi biliyor mu?” diye sormak istemiştim aslında, ama bunun için çok erkendi. Bankamatikteki görüntülerin televizyonda ilk kez gösterildiği akşamı düşündüm. Claire, şarabın dibini mi yoksa yeni bir şişe açmamı mı istersin, diye sormuştu. Sonra mutfağa gitmişti. <span class="ideitalik">Failler Aranıyor</span>’un sunucusu bu arada, izleyicilere, suçluların yakalanmasına yarayabilecek bilgiye sahip olmaları halinde derhal verdikleri numarayı aramaları için çağrıda bulunmuştu. “Elbette bulunduğunuz şehirdeki polisi de arayabilirsiniz” demişti, bir yandan yüce gönüllü ve afallamış gözlerle izleyiciye bakıyordu. “Dünya nereye gidiyor?” diyordu o gözler.</p>

  <p class="normal1">Claire elinde kitapla yatağa girdikten sonra yukarıya, Michel’in odasına çıkmıştım. Kapısının altından ışık sızıyordu. Tam bir dakika boyunca koridorda dikilip kaldığımı hatırlıyorum. Tüm ciddiyetimle hiçbir şey söylemezsem ne olacağını merak ediyordum. Böyle yaşamaya devam edersem, herkes gibi. Mutluluğu düşündüm – mutlu çiftleri, oğlumun gözlerini.</p>

  <p class="normal1">Ama sonra programı izleyen tüm diğerleri aklıma geldi: O gün okul partisine katılan –ve belki benimle aynı şeyi gören– Rick’le Beau’nun okulundaki öğrencileri. Bu muhitteki, bu sokaktaki insanları düşündüm: Hemen hemen hiç konuşmayan ama hep terbiyeli gencin spor çantası, kapitone montu ve şapkasıyla önlerinden geçtiğini gören komşuları ve dükkân sahiplerini.</p>

  <p class="normal1">Ağabeyim en son aklıma geldi. Çok zeki olduğu söylenemezdi, hatta bir bakıma geri olduğu bile söylenebilirdi. Kamuoyu araştırmaları doğru çıkarsa, gelecek seçimlerden sonra yeni başbakanımız olarak bağlılık yemini edecekti. O izlemiş miydi? Babette izlemiş miydi? Bir yabancının yayınlanan güvenlik kamerası görüntülerine bakarak çocuklarımızı tanıması olanaksızdı, diye tahmin ediyordum, ama aileler kendi çocuklarını bin kişinin içinden tanıyabilirlerdi: Kalabalık bir plajda, oyun bahçesinde, net olmayan siyah beyaz görüntülerde...</p>

  <p class="normal1">“Michel? Uyanık mısın?” Kapısına vurup açmıştım. “Hayret bir şeysin baba!” demişti, yüzümü görünce. “Ne var?”</p>

  <p class="normal1">Sonrası çok hızlı gelişmişti, en azından düşündüğümden hızlı. Her halükârda bunu başka birinin daha bilmesi onu rahatlatmış bile görünüyordu. “Hayret bir şey” demişti birkaç kez. “Hayret bir şeysin. Beraber bunu konuşmamız gerçekten çok tuhaf.”</p>

  <p class="normal1">Bundan sanki tuhaf bir şeymiş gibi bahsediyordu: Okul partisindeki bir kızı tavlamaya çalışmasının en özel ayrıntılarını konuşmamız gibi. Aslında tabii ki haklıydı, bu tür şeyleri şimdiye dek hiç konuşulabilir kılmaya çalışmamıştım. İşin özellikle tuhaf yanı, baştan beri kendimde gözlemlediğim şeydi: Mesafeyi koruyordum. Sanki ona, onun için çok acı veren bir şey olduğunda bana, babası olarak her şeyi anlatmama özgürlüğü vermiştim.</p>

  <p class="normal1">“Bilmiyorduk” dedi. “O benzin bidonunun içinde bir şeyler olduğunu nereden bilebilirdik ki? Boştu, yemin ederim boştu.”</p>

  <p class="normal1">Onun ya da kuzeninin aslında boş benzin bidonlarının da patlayabileceği gerçeğinden haberdar olmaları bir şeyi değiştirir miydi? Ya da genel olarak bilindiği kabul edilen bir gerçeği bilmiyormuş gibi yapmaları? Gaz haline gelme, benzin buharı, boş bir benzin deposuna asla kibritle yaklaşmamak. Benzincilerde cep telefonuyla konuşmanın yasak olmasının nedeni neydi ya? Benzin buharı ve patlama tehlikesi yüzünden.</p>

  <p class="normal1">Öyle değil mi?</p>

  <p class="normal1">Ama tüm bunları söylemedim. Michel’in suçsuzluğunu kanıtlamaya çabalayarak kullandığı argümanlarının tersi hiçbir şey söylemedim,. Zira ne kadar suçsuz olabilirdi ki? Birinin kafasına büro lambası atarsan suçsuz musundur ya da aynı kişiyi kazara yakarsan suçlu musundur?</p>

  <p class="normal1">“Annem biliyor mu?” Evet, bunu sormuştu. Ta o zaman.</p>

  <p class="normal1">Başımı hayır anlamında sallamıştım. İkimizin de elleri cebinde, odasında öylece bir süre susup birbirimize bakmıştık. Daha fazla soru sormamıştım. Örneğin onu neyin kışkırttığını sormamıştım. Evsiz kadına eşyaları fırlatırken onun ve kuzeninin kafasından neler geçtiğini.</p>

  <p class="normal1">Geriye baktığımda, orada, o anda, ellerimiz cebimizde durduğumuz o sessizlik dakikalarında kararımı verdiğimi hatırlıyorum. Michel’in bir bisiklet dükkânının vitrinine top atma olayını hatırladım, o zaman sekiz yaşındaydı. Zararı karşılamayı teklif etmek için beraberce bisiklet dükkânının sahibine gitmiştik. Ama dükkân sahibi bir türlü susmak bilmemişti. Her gün dükkânının önünde top oynayıp topu “kasten” camına atan tüm o “piç kuruları”na köpürmüş, uzun uzun söylenmişti. Bir gün er ya da geç birini eline geçirecekti, öyle diyordu, an meselesiydi. “Bu haylazın istediği de bu” diye eklemişti.</p>

  <p class="normal1">Bisiklet dükkânının sahibini dinlerken Michel’i elinden tutuyordum. Sekiz yaşındaki oğlum suçluluk duygusuyla gözlerini yere dikmiş, bir yandan da arada sırada parmaklarımı sıkıyordu.</p>

  <p class="normal1">İşte düğmeme basan, durmadan Michel’i kötüleyen zalim bisikletçiyle, kendini suçlu hissettiği açıkça belli olan oğlumun birleşimiydi.</p>

  <p class="normal1">“Şu çeneni bir kapasana” dedim.</p>

  <p class="normal1">Bisikletçi tezgâhının arkasında duruyordu, önce yanlış anladığını sanmıştı. “Ne dediniz?” dedi.</p>

  <p class="normal1">“Beni çok iyi duydun ahmak herif. Buraya oğlumla lanet camın için para teklif etmeye geldim, top oynayan çocuklarla ilgili kocakarı saçmalıklarını dinlemek için değil. Ne olmuş yani bok herif? Top camını kırmış. Bu sana sekiz yaşındaki bir çocuğu küçük düşürme hakkını vermiyor. Buraya zararını karşılamak için gelmiştim ama şimdi hiçbir şey ödemiyorum. Parayı nasıl bulacağını kendin düşün.”</p>

  <p class="normal1">“Bakın beyefendi, burada durup bana hakaret etmenize izin vermeyeceğim” dedi, bir yandan da tezgâhın arkasından çıkmaya hazırlanıyordu. “Camımı bu haydutlar kırdı, ben değil.”</p>

  <p class="normal1">Tezgâha bir bisiklet pompası yaslanmıştı, uzun, ince, klasik bir modeldi, asıl pompa bir tahtanın alt kısmına vidalanmıştı. Eğilip pompayı aldım.</p>

  <p class="normal1">“Olduğun yerden kıpırdamasan iyi edersin” dedim sakince. “Altı üstü bir cam parçası.”</p>

  <p class="normal1">Bisikletçinin önce yerinde durup sonra bir adım geri atarak yine tezgâhın arkasına geçmesine sebep olan, sesimdeki bir şeydi, diye hatırlıyorum şimdi. Esasında alışılmadık biçimde sakin çıkmıştı sesim. Sinirlerim rayından çıkmamıştı, pompayı tuttuğum elimde titremeden eser yoktu. Bisikletçi benimle beyefendi, diye konuşmuştu ve belki de öyle görünüyordum ama beyefendi filan değildim.</p>

  <p class="normal1">“Hey, dur bakalım” dedi. “Saçma sapan şeyler yapmayacağız, öyle değil mi?”</p>

  <p class="normal1">Michel’in elini parmaklarımın arasında hissediyordum. Elimi yine sıktı, ilk keresinden daha sert biçimde. Ben de onun elini sıktım.</p>

  <p class="normal1">“Bu cam kaç para?”</p>

  <p class="normal1">Gözlerini kırpıştırdı. “Sigortam var” dedi. “Mesele –”</p>

  <p class="normal1">“Ben bunu sormuyorum. Kaç para ettiğini soruyorum.”</p>

  <p class="normal1">“Yüz... yüz elli gulden. Hepsi beraber iki yüz, işçiliği vesairesiyle beraber.”</p>

  <p class="normal1">Pantolonumun cebinden banknotları çıkarmam için Michel’in elini bırakmam gerekiyordu. Tezgâhın üzerine yüzer guldenlik iki banknot koydum.</p>

  <p class="normal1">“İşte bu kadar” dedim. “Geliş sebebim buydu. Top oynayan çocuklarla ilgili sızlanmalarını dinlemek değil.”</p>

  <p class="normal1">Bisiklet pompasını yerine koymuştum. Kendimi bitkin hissediyordum. Üzgün hissediyordum. İnsanın tenis topunu kaçırdığında hissettiği bitkinlik ve üzüntünün aynısı: Smaç vurmak istersin, ama tam yanından sıyırırsın, raketi tutan kolun dirençle karşılaşmaz, havada amaçsızca yol alır.</p>

  <p class="normal1">O anda, kalbimin en derinliklerinde bisikletçinin o kadar çabuk usanmasına üzülmüştüm ve buna hâlâ üzülürüm. Bisiklet pompasını kullanabilseydim kendimi çok daha az yorgun hissederdim.</p>

  <p class="normal1">“Evet, bunu da güzellikle hallettik, değil mi canım?” dedim eve giderken yolda.</p>

  <p class="normal1">Michel yeniden elimi sıkıca tutmuştu, ama hiçbir şey söylemiyordu. Ondan tarafa baktığımda gözlerinin yaşlar içinde olduğunu görmüştüm.</p>

  <p class="normal1">“Ne oldu tatlım?” diye sordum. Durup onun önünde çömeldim. Dudağını ısırıp ağlamaya başlamıştı.</p>

  <p class="normal1">“Michel!” dedim. “Michel, dinle. Üzülmene gerek yok. O kaba bir adamdı. Bunu onun yüzüne de söyledim. Sen yanlış bir şey yapmadın. Yalnızca cama top fırlattın. Bu bir kazaydı. Kazalar olabilir ama bu yüzden senin hakkında öyle konuşamaz.”</p>

  <p class="normal1">“Anne” demişti bir yandan hıçkırıklar arasında. “Anne...”</p>

  <p class="normal1">İçimde bir şeylerin nasıl kaskatı kesildiğini, daha doğrusu adını koyamadığım, belirsiz bir şeylerin yayıldığını hissettim: Parmaklık, çadır direği, açılan bir paraşüt – bir daha asla ayağa kalkamayacağımdan korkuyordum.</p>

  <p class="normal1">“Anne mi? Anneye mi gitmek istiyorsun?”</p>

  <p class="normal1">Sertçe başını sallamış, ıslak yanaklarını parmaklarıyla temizlemişti.</p>

  <p class="normal1">“O zaman hemen anneye gidelim mi?” dedim. “Anneye her şeyi anlatalım mı? Beraber ne yaptığımızı?”</p>

  <p class="normal1">“Evet” diye inledi.</p>

  <p class="normal1">Ayağa kalktım, bir şeylerin çatırdadığını duydum, omurgamda ya da daha derinde. Elini elime aldım, yürümeye başladık. Bizim sokağın köşesine geldiğimizde ona baktım: Yüzü gözyaşlarından hâlâ ıslak ve kırmızıydı ama ağlaması kesilmişti.</p>

  <p class="normal1">“Herifin ne kadar korktuğunu gördün mü?” dedim. “Bir şey yapmamıza gerek bile kalmadı. Hatta camın parasını bile ödemek zorunda değildik. Ama bu doğru olmazdı. Bir şeyi kırarsan, kaza bile olsa, zararı ödemen gerekir.”</p>

  <p class="normal1">Kapımızın önüne gelene dek Michel hiçbir şey söylemedi.</p>

  <p class="normal1">“Baba?”</p>

  <p class="normal1">“Evet?”</p>

  <p class="normal1">“O adamı gerçekten dövmek istedin mi? Bisiklet pompasıyla?”</p>

  <p class="normal1">Anahtarı kilide çoktan sokmuştum, yeniden önünde çömeldim. “Dinle” dedim. “O adam bir beyefendi değildi. O adam oyun oynayan çocuklara gıcığı olan ahmağın tekiydi. Mesele onun kafasına o bisiklet pompasını indirip indirmemem değil. Bunu yapsam zaten tamamen kendi suçu olurdu. Ama mesele, onun benim ona vuracağımı düşünmesi, bu yeterli.”</p>

  <p class="normal1">Michel ciddi gözlerle bana baktı. Sözlerimi özenle seçmiştim, zira yeniden ağlamasını istemiyordum. Ama gözleri zaten neredeyse kurumuştu, dikkatle dinledi ve yavaşça başını salladı.</p>

  <p class="normal1">Kollarımı ona dolayıp, onu kendime çektim. “Bisiklet pompasından annene bahsetmeyelim, tamam mı?” dedim. “Bu ikimizin arasında bir sır olsun, anlaştık mı?”</p>

  <p class="normal1">Bir kez daha başını salladı.</p>

  <p class="normal1">O öğleden sonra Claire’le beraber şehre kıyafet alışverişi yapmaya gittiler. Akşamleyin masada normalde olduğundan daha sessiz ve ciddiydi. Ona bir kez göz kırptım, o ise buna karşılık vermedi.</p>

  <p class="normal1">Yatma vakti gelince, Claire kanepede oturup uzun zamandır görmek istediği bir filmi izlemeye başladı. “Sen izlemene bak, ben onu yatırırım.”</p>

  <p class="normal1">Oğlumla bir süre yatağında beraberce uzanıp sohbet ettik: Futboldan, almak için harçlık biriktirdiği yeni bilgisayar oyunundan bahsettik. Öğleyin bisikletçide meydana gelen olayı, gündeme getirmeme kararı vermiştim, o da konuyu açmadı.</p>

  <p class="normal1">Ona iyi geceler dileyip öptüm, tam gece lambasını kapatacaktım ki bana doğru eğilip kollarını boynuma doladı. Çok güçlü sarılmış, şimdiye kadar sarıldığında hiçbir zaman kullanmadığı kadar güç kullanmış, başını göğsüme yaslamıştı.</p>

  <p class="normal1">“Babacığım” dedi. “Canım babam.”</p>
</body>
</html>