<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_36"><br class="calibre3"/>
  30</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">O zaman ya da daha sonra şikâyetçi olan öğrenci oldu mu ya da ailelerden okulun müdürüyle konuşan oldu mu, bilmiyorum. Her ne olduysa, bir gün müdürün odasına çağırıldım.</p>

  <p class="normal1">Müdür günümüzde pek sık görmediğimiz türde bir adamdı: Saçlarını yandan ayırmış, balık sırtı desenli kahverengi takım giymişti.</p>

  <p class="normal1">Beni masasının karşısındaki iskemlelerden birine oturttuktan sonra “Kulağıma tarih dersindeki yorumlarla ilgili şikâyetler çalındı” dedi.</p>

  <p class="normal1">“Kimden?”</p>

  <p class="normal1">Müdür bana baktı. Başının arkasında on iki bölgeden oluşan Hollanda’nın haritası asılıydı.</p>

  <p class="normal1">“Bunun bir önemi yok” dedi. “Asıl mesele –”</p>

  <p class="normal1">“Önemi var. Bu şikâyetler ailelerden mi yoksa öğrencilerden mi geldi? Aileler hemen dır dır etmeye başlarlar, öğrenciler bu tür şeylerden rahatsız olmaz.”</p>

  <p class="normal1">“Paul, bu özellikle senin kurbanlarla ilgili söylediğin bir şeyle ilgili. Yanlış bir şey söylüyorsam lütfen beni düzelt. İkinci Dünya Savaşı’nın kurbanlarıyla ilgili.”</p>

  <p class="normal1">Arkama yaslandım, en azından yaslanmaya çalıştım zira iskemlenin buna pek izin vermeyen dik bir arkalığı vardı.</p>

  <p class="normal1">“Kurbanları hor görerek konuşmuşsun” dedi müdür. “Kurban olmalarının kendi suçları olduğunu söylemişsin.”</p>

  <p class="normal1">“Ben böyle bir şey söylemedim. Yalnızca kurbanların hepsinin masum sayılamayacağını söyledim.”</p>

  <p class="normal1">Müdür burnunun ucunda tuttuğu bir kâğıt parçasına bakıyordu.</p>

  <p class="normal1">“Burada...” diye başlamıştı ki başını iki yana salladı, gözlüğünü indirdi, baş ve işaretparmaklarıyla burnunun köprüsünü kavradı. “Paul, şunu anlamalısın ki, bunlar şikâyet eden aileler. Aileler hep şikâyet eder. Bana sor bu şikâyetçi ana babaları. Şikâyetleri çoğu zaman önemsiz ayrıntılarla ilgilidir. Kantinde elma da satılmasını isterler. Regl döneminde jimnastik dersleriyle ilgili politikamızı merak ederler. Hepsi boş şeyler. Derslerin içeriğiyle ilgili çok az şikâyet alırız. Ama şimdi aldık işte. Ve bu okul için iyi bir şey değil. Ders müfredatına bağlı kalırsan hepimiz için daha iyi olur.”</p>

  <p class="normal1">Görüşmemiz sırasında ilk kez boynumda hafif bir karıncalanma hissetmiştim. “Hangi konuda ders müfredatına bağlı kalmamışım?” diye sordum sakin bir şekilde.</p>

  <p class="normal1">“Burada...” Müdür yine masasındaki kâğıt parçasıyla oynamaya başlamıştı. “Neden bana kendin anlatmıyorsun? Tam olarak ne söyledin Paul?”</p>

  <p class="normal1">“Özel bir şey değil. Onlara basit bir hesaplama ödevi verdim. Yüz insan içinde kaçı orospu çocuğudur? Çocuğunu küçük düşüren kaç baba vardır? Ağzı kokan ama buna bir çare bulmayan kaç ahmak bulunur? Ömürleri boyunca kendilerine yapıldığını iddia ettiği ama gerçekte var olmayan haksızlıkla ilgili mızmızlanan kaç zavallı ezik gezinir etrafta? Etrafınıza bakın, dedim onlara. Yarın sabah yeniden okul sıralarına dönmesini istemediğiniz kaç okul arkadaşınız var? Ailenizden birini düşünün, doğum günleriyle ilgili sıkıcı hikâyeler anlatan amcanızı, kendi kedisine eziyet eden çirkin kuzeninizi. O amca veya kuzen mayının üzerine bassa veya çok yüksek bir mesafeden uçaktan atılan bir bombanın hedefi olsa ne kadar rahatlayacağınızı –ve yalnızca siz değil bütün aileniz– düşünün. Ailenin üyesi yeryüzünden yok olsa. Şimdiye kadar yaşanan tüm savaşların kurbanlarını düşünün –asla özellikle İkinci Dünya Savaşı’nı kastetmedim, onu yalnızca onlara en çok hitap eden savaş o olduğu için örnek olarak verdim– ve günahımız kadar özlemeyeceğimiz binlerce, belki de on binlerce ölüyü düşünün. İstatistiksel olarak bile tüm o kurbanların iyi birer insan olmaları olanaksız, ne tür insanlar olurlarsa olsunlar. Orospu çocuklarının da masum kurbanlar listesinde karşımıza çıktığı gerçeği daha büyük haksızlık. Onların isimlerinin de savaş anıtlarında yer alması.”</p>

  <p class="normal1">Nefes almak için durdum. Bu müdürü ne kadar tanıyordum ki? Bana her şeyi söyletmişti ama bunun ne anlamı vardı? Belki de duyacağını duymuştu. Susmam için uyarmasına gerek kalmamıştı.</p>

  <p class="normal1">“Paul...” diye başladı; gözlüğünü yeniden takmıştı ama bana bakmıyordu, masasının üstündeki bir noktaya dikmişti gözlerini. “Sana özel bir şey sorabilir miyim Paul?”</p>

  <p class="normal1">Hiçbir şey söylemedim.</p>

  <p class="normal1">“Sıkılmış olabilir misin Paul?” diye sordu müdür. “Yani ders vermekten. Yanlış anlama, seni suçlamıyorum, er ya da geç hepimizin başına geliyor. Amacımız kalmıyor. Mesleğimizin anlamsızlığını sorgulamaya başlıyoruz.”</p>

  <p class="normal1">Omuzlarımı silktim. “Hımm...” dedim.</p>

  <p class="normal1">“Benim başıma da geldi. Sınıfta ders verirken. Korkunç bir his. Her şeyin altını kemiriyor. İnandığın her şeyin. Şimdi senin de yaşadığın birazcık bu değil mi Paul? Buna inanıyor musun?”</p>

  <p class="normal1">“Ben her zaman ilk planda öğrencileri düşündüm” diye yanıtladım, doğrusu da buydu. “Dersi hep onlar için olabildiğince ilginç hale getirmeye çalıştım. Bunun için genelde kendimden örnekler verdim. Eğlenceli, günümüzden hikâyelerle hoşlarına gitmesini sağlamaya çalıştım. Kendi lise zamanlarımı düşündüm. İlgimi neyin çektiğini. Bunlardan yola çıktım.”</p>

  <p class="normal1">Müdür gülümsedi, büro iskemlesinde arkasına yaslandı. Arkaya yuvarlansa kılımı kıpırdatmam, diye düşündüm.</p>

  <p class="normal1">“Lisedeyken tarih derslerinden özellikle Mısırlılar, Yunanlar ve Romalıları hatırlıyorum” dedim. “Büyük İskender, Kleopatra, Jül Sezar, General Hannibal, Truva Atı, Alp Dağları’nda fillerle muharebe, deniz muharebeleri, gladyatör dövüşleri, iki tekerlekli araba yarışları, etkileyici cinayetler ve intiharlar, Vezüv’ün patlaması, ama diğer taraftan güzellikler, tüm o tapınak, arena ve amfitiyatroların güzellikleri, freskler, hamamlar, mozaikler, bunlar ebedi güzellikler, bugün Manchester ya da Bremen yerine Akdeniz’e tatile gitmeyi tercih etmemize sebep olan renkler. Ama sonra Hıristiyanlık geliyor ve her şey yavaş yavaş sönmeye başlıyor. Sonunda o barbar denenlerin her şeyi kılıçtan geçirmelerine memnun bile oluyor insan. Daha dün gibi hatırlıyorum. Bundan başka özellikle hatırladığım, bundan sonra bir süre hiçbir şeyin olmadığı. Ortaçağ, iyi bakıldığında, birkaç kanlı kuşatma haricinde, pek bir şeyin yapılmadığı berbat, geri kalmış zamanlardı. Ve Hollanda tarihi! Hep İspanyolların kazanmış olmasını dilediğim Seksen Yıl Savaşı. Willem van Oranje öldüğünde bir umut belirmişti ama sonunda o dinci fanatik topluluk galip gelmesini bildi. Ve karanlık sonsuza kadar Alçak Ülkeler’in üzerine çöktü. Bundan başka özellikle tarih öğretmenimizin yıllarca İkinci Dünya Savaşı beklentisi uyandırdığını hatırlıyorum. ‘Altıncı sınıfta İkinci Dünya Savaşı’nı işleyeceğiz’ demişti ama altıncı sınıfa geldiğimizde hâlâ I. Willem ile Belçika’nın ayrılmasını işliyorduk. İkinci Dünya Savaşı hiç işlenmedi. Bizi oyalamak için yalnızca siperleri anlatmıştı. Birinci Dünya Savaşı insanların kitleler halinde yok edilmesi haricinde sıkıcıydı. Kurşun filan atıldığı yoktu, açıkça söylemek gerekirse. Fazla hareket yoktu. Sonradan bunun hep böyle olduğunu duydum. İkinci Dünya Savaşı hiç konuşulmadı. Son bin beş yüz yılın en ilginç olayı, Romalıların orada işleri olmadığına karar verdikleri zamandan 1940 yılının Mayıs ayına kadar ilgi çekici hiçbir şeyin olmadığı Hollanda için de. Düşünsenize, dışarıda Hollanda’yı konuşurlarken kimden bahsedebilirler ki? Rembrandt. Vincent van Gogh. Tablolar. Uluslararası alanda öne çıkan Hollandalı tek tarihi kişilik Anne Frank.”</p>

  <p class="normal1">Müdür bininci kez masasındaki kâğıtları karıştırıp, bana hafiften tanıdık gelen bir şeylerin sayfalarını çevirmeye başlamıştı. Kâğıtlar bir dosya içindeydi, öğrencilerin ödevlerini muhafaza ettikleri türde, kapağı şeffaf dosyalardan.</p>

  <p class="normal1">“(...) ismi sana bir şey ifade ediyor mu Paul?” diye sordu.</p>

  <p class="normal1">Sınıfımdaki bir öğrencinin ismini söylemişti. Söz konusu ismi buraya bilerek almıyor değilim. O zaman bunu unutmaya karar vermiştim. Ve bunu başardım.</p>

  <p class="normal1">Başımla onayladım.</p>

  <p class="normal1">“O zaman ona ne söylediğini de hatırlıyorsundur herhalde?”</p>

  <p class="normal1">“Aşağı yukarı” dedim.</p>

  <p class="normal1">Dosyayı yeniden kapatıp masasına koydu.</p>

  <p class="normal1">“Ona üç vermişsin” dedi, “ve sana sebebini sorduğunda, ona –”</p>

  <p class="normal1">“Üç notunu tamamen hak ettiğini söyledim” dedim. “Baştan sona falsolu bir iş çıkarmıştı. Ödev benim sınıfımda olmaması gereken bir düzeydeydi.”</p>

  <p class="normal1">Müdür gülümsedi, ama bu yavan bir gülümsemeydi, ufalanmış bir gülümseme, mayalanmış süt gibi. “Seviyesini benim de pek iyi bulmadığımı itiraf etmem lazım ama konu bu değil. Konu –”</p>

  <p class="normal1">“İkinci Dünya Savaşı’ndan başka, ondan sonraki tarihin de büyük bir kısmını işliyorum” diye sözünü kestim yeniden. “Kore, Vietnam, Kuveyt, Ortadoğu ve İsrail, Altı Gün Savaşı, Ekim Savaşı, Filistinliler. Bunların hepsini derste işledim. Tüm bunlardan sonra karşıma, portakal bahçeleri ve sandaletlerle kamp ateşlerinde dans ettikleri bir İsrail devletiyle ilgili bir ödevle çıkamazsın. Hepsi mutlu ve neşeli olan insanlar, çiçeklerin açtığı çöl saçmalıkları. Demek istediğim, orada her gün insanlar vuruluyor, otobüsler havaya uçuruluyor. Bunlar nerede?”</p>

  <p class="normal1">“Paul, kız buraya ağlayarak geldi.”</p>

  <p class="normal1">“Ödevimi öyle saçmalıklarla doldursaydım ben de ağlardım.”</p>

  <p class="normal1">Müdür bana baktı. Gözlerinde daha önce fark etmediğim bir ifade görüyordum: Sönük ya da daha çok kişiliksiz bir şeyler, balık sırtı desenli takımı kadar kişiliksiz bir şeyler. Aynı anda yeniden arkasına yaslandı, ama bu kez ilkinden daha fazla kaykılmıştı.</p>

  <p class="normal1">Vazgeçti, diye düşündüm. Vazgeçmedi, diye düzelttim hemen kendimi, tam tersine.</p>

  <p class="normal1">“Paul, on beş yaşındaki bir kız çocuğuna böyle şeyler söyleyemezsin.” Sönüklük ses tonunda da hissediliyordu şimdi. Benimle tartışmaya girmiyordu, kendi fikrini söylüyordu. O anda neden böyle şeyler söylenemeyeceğini sorsam “Çünkü öyle” diye yanıtlayacağından emindim.</p>

  <p class="normal1">Bir an kızı düşündüm. Güzel ama fazla mutlu bir yüzü vardı. Sebepsiz bir mutluluk. Neşeli ama cazibesiz bir mutluluktu bu, tıpkı ödevinin portakal bahçelerine ayırdığı bir buçuk sayfası gibi neşeli ama cazibesiz.</p>

  <p class="normal1">“Böyle şeyler ancak futbol tribünlerinde söylenir” diye devam etti müdür, “Lisede değil. En azından bizim okulumuzda değil, hele de bir öğretmenin ağzından hiç değil.”</p>

  <p class="normal1">Kıza tam olarak ne söylediğimin fazla bir önemi yok, diye düşünüyorum. Bu yalnızca kafaları karıştırır. Bir katkısı olmaz. Bazen sonradan pişman olacağı şeyler kaçırıyor insan ağzından. Ya da hayır, pişmanlık değil. Öyle keskin bir şey söylüyorsun ki karşındaki bunu bütün hayatı boyunca unutamıyor.</p>

  <p class="normal1">Kızın mutlu yüzüne bakmıştım. Ona söylediğim şey ağzımdan çıktığında, ortadan ikiye kırılmıştı. Vazo gibi. Çok yüksekten düşen bir bardak gibi.</p>

  <p class="normal1">Müdüre baktım, elimin yumruk haline geldiğini hissediyordum. Benim dışımda gelişiyordu, bu tartışmayı sürdürmeyi istemiyordum artık. Nasıl denir... görüşler farklı uçlardaydı. Esasında olan şey buydu. Derin bir çatlak oluşmuştu. Nasıl olduysa söz bitmişti. Müdüre baktım, sıktığım yumruğumu o gri suratına nasıl patlatacağımı düşünüyordum. Tam burnunun altına, eklemlerim burun deliğiyle dudaklar arasındaki boşluğa gelecek şekilde. Dişleri kırılacak, burnundan kan gelecekti, görüşümü net bir şekilde ifade etmiş olacaktım. Ama bunun bizi anlaşmazlığımızın çözümüne yaklaştıracağından emin değildim. Tek yumrukta bırakmak zorunda değildim, o kişiliksiz suratını, başka bir kişiliksiz şekle büründürerek tamamen dağıtabilirdim. Okuldaki pozisyonumun savunulacak bir tarafı kalmazdı, gerçi o anda beni en az endişelendiren şeydi o. İyi bakılırsa, benim pozisyonumun çoktandır savunulacak tarafı kalmamıştı. Bu okulun ana kapısından adımımı attığım ilk günden beri pozisyonum savunulamaz haldeydi. Gerisi hikâyeydi. Sınıfta verdiğim o derslerin tamamı: Hikâyeden başka bir şey de olmamıştı.</p>

  <p class="normal1">Konu müdüre bir temiz dayak atıp atmayacağımdı. Onu mağdur konumuna sokmalı mıydım? İnsanlar geçmiş olsun dileklerini sunacaklardı. Ambulansa taşınırken pencerelerin önünü dolduracak öğrencileri düşündüm. Evet, ambulans gelecekti, hıncımı sonuna kadar alacaktım. Öğrenciler ona acıyacaktı.</p>

  <p class="normal1">“Paul?” dedi müdür, iskemlesine iyice yerleşirken. Bir şeylerin kokusunu almıştı. Tehlike kokusunu. İlk yumruğu güzelce yemek için uygun olan pozisyonu arıyordu.</p>

  <p class="normal1">“Peki ya ambulans filan gelmezse?” diye düşündüm. Derin bir nefes aldım ve yavaşça nefesimi verdim. Şimdi çabucak karar vermem gerekiyordu, yoksa çok geç olacaktı. Onu döverek öldürebilirdim. Çıplak ellerimle. Şık bir iş olmayacaktı ama koca bir kuşu boğazlamaktan daha şık olacağı kesindi. Hindi, diye düzelttim kendimi. Evde onu bekleyen bir karısı olduğunu biliyordum ve biraz büyükçe çocukları. Kim bilir, belki de iyi bir amaca hizmet edecektim. Belki de dört gözle bunu bekliyorlardı. Cenazede üzülmüş gibi yapacaklar ama sonra, sıra kahve içmeye gelince, rahatladıkları hemen görülecekti.</p>

  <p class="normal1">“Paul?”</p>

  <p class="normal1">Müdüre baktım. Gülümsedim.</p>

  <p class="normal1">“Sana özel bir şey sorabilir miyim?” diye sordu. “Belki de başka... Yanlış anlama, öylesine soruyorum. Evde işler nasıl Paul? Her şey yolunda mı?”</p>

  <p class="normal1">Ev. Gülmeye devam ettim, bu arada Michel’i düşünüyordum. Michel dördüne basacaktı. Adam öldürmenin cezası Hollanda’da yedi sekiz yıl, diye tahmin ediyordum. İyi hal gösterilirse, hapishanenin bahçesini tırmıkla temizleyerek filan, beş yıl içinde yeniden dışarı çıkabilirdim. Michel dokuz yaşında olurdu.</p>

  <p class="normal1">“Karın nasıl... Carla?”</p>

  <p class="normal1">İçimden, Claire, diye düzelttim müdürü.</p>

  <p class="normal1">Adı Claire.</p>

  <p class="normal1">“Harika” dedim.</p>

  <p class="normal1">“Ya çocuklar? Her şey yolunda mı?”</p>

  <p class="normal1">Çocuklar. Mankafa bunu bile aklında tutamamıştı! Aslında herkesin her şeyini takip etmek de olanaksızdı. Fransızca öğretmeninin lezbiyen olduğunu ve sevgilisiyle aynı evde yaşadığını unutmazdı insan. Çünkü bu bilgi, beni unutma, diye bağırır. Ama ya diğerleri? Gerisi öyle değil. Karısı, kocası, çocuğu olanlar. Ya da çocuğu olmayanlar. Ya da tek çocuğu olanlar. Michel dört tekerlekli bisiklete biniyordu. İki tekerlekli bisiklete geçtiği anı hapishanede olup kaçırmak, telefondan duymak istemiyordum.</p>

  <p class="normal1">“Mükemmel” dedim. “Bazen her şeyin ne kadar hızlı geliştiğine insan inanamıyor. Ne kadar hızlı büyüdüklerine.”</p>

  <p class="normal1">Müdür parmaklarını birbirine kenetleyip ellerini masanın üzerine koydu, az önce paçayı sıyırdığından habersizdi.</p>

  <p class="normal1">Michel için. Sırf Michel için kılımı kıpırdatmayacaktım.</p>

  <p class="normal1">“Paul, biliyorum belki bunu duymak istemiyorsun ama söylemem gerekiyor. Van Dieren’dan bir randevu ayarlasan hiç fena olmayacak. Okul psikologu. Ayrıca bir süre ders verme. Biraz kendine gelebilmen için. Bence buna ihtiyacın var. Hepimiz bazen buna ihtiyaç duyarız.”</p>

  <p class="normal1">Kendimi olağanüstü soğukkanlı hissediyordum. Soğukkanlı ve yorgun. Şiddet yaşanmayacaktı. Şiddetlenen fırtınayı yaşıyordum sanki, kafenin iskemleleri içeri alınır, gölgelikler kapanır ama bundan başka bir şey olmaz. Fırtına sakinleşir. Aynı anda yazık olmuştur. Evlerin çatılarının sarsıldığını, ağaçların köklerinden sallanıp kabardığını görmeyi tercih ederiz, hortumlar, kasırgalar ve tsunamilerle ilgili belgesellerin sakinleştirici bir etkisi vardır. Tabii ki bunlar dehşet verici şeyler, hepimiz bunların dehşet verici şeyler olduğunu söylemeyi öğrendik, ama felaketler ve şiddetin –doğanın ya da insanın sebep olduğu şiddetin– olmadığı bir dünya çekilmez olurdu.</p>

  <p class="normal1">Müdür birazdan sağ salim evine gidecekti. Bu akşam karısı ve çocuklarıyla yemek masasına oturacaktı. Kişiliksiz mevcudiyetiyle, o olmasa boş kalacak iskemlesini dolduracaktı. Kimsenin yoğun bakıma veya morga gitmesi gerekmeyecekti, çünkü az önce böyle karar vermiştim.</p>

  <p class="normal1">Aslında başından beri biliyordum. Evle ilgili sorular sormaya başladığı andan itibaren. Evde işler nasıl? Senden uzak olmak istiyorlar, senden kurtulmak istiyorlar, demenin başka bir yoluydu bu. Evde işlerin nasıl olduğu kimseyi ilgilendirmez. Tıpkı “Yemeği beğendiniz mi?” gibi. Kimseyi ilgilendirmez.</p>

  <p class="normal1">Okul psikologuyla görüşmeyi itirazsız kabul edince, müdür şaşkın bir halde bana baktı. Mutlu bir şaşkınlıkla. Benim için görüşmemizin bittiğinin göstergesi olarak ayağa kalktım.</p>

  <p class="normal1">Kapıda elimi uzattım. Elimi sıktı. Az önce hayatının yönünü tamamen değiştirebilecek –ya da hayatına son verebilecek– eli sıktı.</p>

  <p class="normal1">“Görüşmemizin böyle...” dedi; cümlesini tamamlamadı. “Karınıza... en içten selamlarımı iletin” dedi.</p>

  <p class="normal1">“Carla” dedim.</p>
</body>
</html>