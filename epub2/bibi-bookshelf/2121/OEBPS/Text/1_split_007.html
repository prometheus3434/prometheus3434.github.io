<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_10"><br class="calibre3"/>
  4</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Tabii ki henüz gelmemişlerdi.</p>

  <p class="normal1">Restoranın yerini çok fazla açığa vurmadan, cadde üzerinde ve ağaçlarla kapandığı için görünmez olduğunu söyleyebilirim. Yarım saat gecikmiştik, karımla iki yanı fenerlerle aydınlatılmış çakıllı patikadan girişe doğru yürürken konuşuyor, buluşma yerine bir kez olsun Lohmanlardan sonra gitmemiz olasılığını tartışıyorduk.</p>

  <p class="normal1">“Bahse girer misin?” dedim.</p>

  <p class="normal1">“Neden bahse gireceğiz ki?” dedi Claire. “Zaten gelmemişler.”</p>

  <p class="normal1">Siyah tişörtlü ve ayak bileklerine kadar uzanan önlüğüyle genç bir kız kabanlarımızı aldı. Aynı siyah kıyafetten giyen başka bir kız, girişteki ince uzun masanın üzerinde açık duran randevu defterini karıştırıyordu.</p>

  <p class="normal1">Lohman ismini söyleyiş biçiminden ismi tanımadığını fark ettim, ayrıca kötü telaffuz etmişti.</p>

  <p class="normal1">“Bay Lohman mı demiştiniz?” Kaşını kaldırdı, Lohman adının defterinde yazılı olmamasına rağmen karşısında duran iki suratın ona hiçbir şey söylememesi üzerine yaşadığı hayal kırıklığını saklamak için en ufak bir çaba sarf etmiyordu.</p>

  <p class="normal1">Serge Lohman’ın gelmek üzere olduğunu söyleyerek kıza yardımcı olabilirdim ama bunu yapmadım.</p>

  <p class="normal1">Randevu defteri yukarıdan, ince, bakır renkli bir okuma lambasıyla aydınlatılıyordu: Lamba <span class="ideitalik">art-deco</span> tarzındaydı ya da yeniden moda olan veya modası geçmiş başka bir şey. Kız tişörtü ve önlüğüyle aynı renk olan saçlarını sıkıca toplayıp, arkasından ince bir atkuyruğu biçiminde inecek şekilde tokayla tutturmuştu, adeta restoranın tarzıyla birbirine uyumluydu. Kabanlarımızı alan kızın saçları da aynı biçimde ince bir atkuyruğu yapılarak toplanmıştı. Belki de kuraldır, diye düşündüm, hijyenik sebeplerden ötürü, tıpkı ameliyat odasındaki boneler gibi: Bu restoran tüm ürünlerinin “organik” olmasıyla ünlüydü – et hayvan etiydi ama “mutlu bir hayat süren” hayvanların etiydi.</p>

  <p class="normal1">Başımı sıkıca toplanmış siyah saçlardan restorana çevirerek, en azından yemek salonunun buradan görünen ilk iki üç masasına kaçamak bir şekilde göz gezdirdim. Girişin solunda “açık mutfak” vardı. Bir şeylerin alev alev yandığı görülüyordu, buna mavi bir duman ve tavaya kadar yükselen alevler eşlik ediyordu.</p>

  <p class="normal1">Keyfim yine kaçmış, geçireceğimiz akşam bir anda neredeyse somut bir eziyet haline bürünmüştü –hafif bir mide bulantısı, nemli ve yapışkan parmaklar, sol gözümün arkasında başlayan bir baş ağrısı– ancak oracıkta rahatsızlanmak veya bayılmak için yeterli değildi.</p>

  <p class="normal1">Siyah önlüklü kızların rezervasyon defterinin olduğu masanın önünde yere yığılan konuklara nasıl tepki verdiklerini düşündüm: Acaba beni hemen vestiyer dolabının içine mi sürüklerlerdi, en azından konukların gözünün önünden uzaklaştırmak için? Muhtemelen paltoların arkasında bir taburenin üzerine oturturlardı. Nazik ama kararlı bir biçimde, taksi çağıralım mı, diye sorarlardı. Götürün! Götürün şu adamı! – bütün ilgiyi Serge’nin üzerinden alıp kendime toplamak, akşama başka bir boyut katmak ne kadar iç rahatlatıcı olurdu.</p>

  <p class="normal1">Çeşitli olasılıkları düşündüm. Kafeye geri dönüp bir tabak normal yemek ısmarlayabilirdik. Kara tahtada tebeşirle günün yemeğinin domuz pirzolası ve patates kızartması diye yazıldığını görmüştüm. “Domuz pirzolası ve patates kızartması 11,50” – muhtemelen burada kişi başına ödeyeceğimiz hesabın yüzde onu bile değildi.</p>

  <p class="normal1">Diğer seçenek, en iyi ihtimalle, iki kişilik geniş yatağımızda izlemek için DVD’ciye uğrayıp film alarak dosdoğru eve gitmekti: Bir kadeh şarap, kraker, birkaç parça peynir (şarküteriye de uğramak lazım), işte akşam en iyi şekilde doldurulmuştu bile.</p>

  <p class="normal1">Kendimi tamamen feda ederdim, içimden kendime öyle söz vermiştim, filmi Claire’e seçtirirdim: O zaman film kesin bir kostümlü drama olurdu. <span class="ideitalik">Pride &amp; Prejudice</span>, <span class="ideitalik">A Room with a View</span> ya da <span class="ideitalik">Murder on the Orient Express</span> benzeri bir şey.<sup class="calibre5"><a href="../Text/1_split_057.html#footnote-308-2" id="footnote-308-2-backlink">2</a></sup> Evet, böyle yapardım, diye düşündüm kendi kendime, rahatsızlanırdım, böylece eve gidebilirdik. Ama bunun yerine: “Serge Lohman, bahçe tarafındaki masa” dedim.</p>

  <p class="normal1">Kız başını defterden kaldırıp bana baktı.</p>

  <p class="normal1">“Ama siz Bay Lohman değilsiniz” dedi gözlerini açarak.</p>

  <p class="normal1">O anda her şeye lanet ettim: Restorana, siyah önlüklü kızlara, şimdiden mahvolmuş akşama – ama en çok da Serge’ye, nihayetinde bu yemek için, zamanında gelecek kadar nezaket gösteremediği bu yemek için en ısrarcı olan oydu. Hiçbir yere zamanında gitmediği gibi, şehirdeki toplantı salonlarında da insanları hep bekletiyordu, işi başından aşkın Serge Lohman belli ki geç kalmıştı, bir önceki toplantı bitmişti, şimdi ise trafiğe takılmıştı, kendisi sürmüyordu, hayır, Serge gibi dolu bir insan için araba sürmek vakit kaybıydı, bunu şoför yapıyordu, böylece kendisi de değerli zamanını önemli konuları gözden geçirmek için kullanıyordu.</p>

  <p class="normal1">“Evet, benim” dedim. “Adım Lohman.”</p>

  <p class="normal1">Kızın gözlerinin içine bakıyordum, o ise karşılığında gözlerini kırpıştırmaya başladı. İkinci cümle için ağzımı açtım. Galibiyeti elde ettiğim an başlamıştı; ama yenilgi tadında bir galibiyetti bu.</p>

  <p class="normal1">“Kardeşiyim” dedim.</p>
</body>
</html>