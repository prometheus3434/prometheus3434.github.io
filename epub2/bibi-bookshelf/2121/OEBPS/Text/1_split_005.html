<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_8"><br class="calibre3"/>
  2</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Restoran evimizden birkaç sokak ötede olduğu için yürüyerek gitmiştik. Serge ile buluşmak istemediğim kafenin önüne geldik. Kolumu karımın beline dolamıştım, o da elini ceketimin altına sokmuştu. Kafenin ön cephesinde, içeride satılan bir biranın parlak, kırmızı-beyaz ışıklı reklam panosu yanıyordu. “Erken geldik” dedim. “Daha doğrusu, şimdi gidersek, fazla dakik olacağız.”</p>

  <p class="normal1">Karım... Artık böyle dememem lazım. Adı Claire. Anne babası ona Marie Claire adını vermişler, ama sonradan Claire adının bir kadın dergisiyle aynı olmasını istememiş. Bazen onu kızdırmak için Marie derim. Karım, dediğim çok nadirdir – yalnızca resmi konuşmalarda, “Karımın ayırttığı odanın deniz manzaralı olduğuna eminim” ya da telefon görüşmelerinde ara sıra “Karım şu anda evde değil” diye.</p>

  <p class="normal1">Böyle akşamlarda ben ve Claire baş başa kaldığımız anlardan keyif alırız. Resmiyeti üzerimizden atarız, hatta sanki yemek randevusu filan yokmuş da, öylesine bir günde baş başa yemeğe çıkmışız gibi olur. Mutluluğun tanımını yapmam gerekse, şöyle olurdu: Mutluluk içimizde yaşanır, şahitlere ihtiyacı yoktur. Tolstoy’un <span class="ideitalik">Anna Karenina</span>’sının ilk cümlesi şöyledir: “Bütün mutlu aileler birbirine benzer; her mutsuz aileninse kendine özgü bir mutsuzluğu vardır.” Buna yalnızca bir şey eklemek isterim ki, mutsuz aileler –ve bunların içinde öncelikle mutsuz karıkocalar– sorunları tek başlarına halledemezler. Ne kadar çok şahit olursa o kadar iyidir. Mutsuzluk hep arkadaş arar. Mutsuzluk sessizliğe katlanamaz – özellikle de yalnızken hüküm süren huzursuz edici sessizliklere katlanamaz.</p>

  <p class="normal1">Ben ve Claire kafede gülüşerek biralarımızı aldık, birazdan bütün bir akşamı Lohman çiftiyle geçireceğimizi, o akşamın en güzel anının o an olduğunu, bundan sonra her şeyin tepetaklak olacağını biliyorduk.</p>

  <p class="normal1">Canım restoranda yemek yemek istemiyordu. Zaten hiç istemezdi ki. Yakın geleceğe bir randevu ayarlamak cehennemin kapısına yaklaşmaktır, akşamın kendisi ise cehennemin ta kendisidir. Daha sabahtan aynanın önünde başlar: Ne giyeceğim, tıraş olsam mı? Aslında her şey bir duruş ifade eder, yırtık ve lekeli bir kot, ütülü bir gömlek kadar yerinde olabilir. Bir günlük bırakılmış sakal tıraş olmaya üşenen bir insan görüntüsü çizerken, iki günlük sakal kaçınılmaz olarak, yeni imajının bir parçası mı acaba, sorusunu akla getirir. Üç günlük ya da daha uzun bir sakal, derbederliğe kalan son adım olarak algılanır. “İyi misin? Hasta filan değilsin, öyle değil mi?” İnsan her halükârda özgür olamıyor. Tıraş oluyorsun ama yine de özgür değilsin. Tıraş olmak da bir duruşun ifadesidir. Belli ki akşamı çok önemsiyor, tıraş olma zahmetine girmiş, diye düşündüklerini görürsün başkalarının – yani tıraş olarak, oyuna 1-0 yenik başlarsın.</p>

  <p class="normal1">Claire ise böyle akşamlarda bana hep bunun sıradan bir akşam olmadığını hatırlatır. Claire benden zekidir. Bunu saf feminist bir bakışla ya da kadınların ruhunu okşamış olmak için söylemiyorum. Kadınların “genel olarak” erkeklerden daha zeki olduklarını da iddia etmeyeceğim. Daha hassas, sezgileri daha yüksek, ayakları daha yere basan; ve aslında dikkatli gözlemlendiğinde, kadınların, kendi kendilerinden ziyade, genelde hassas denilen adamlar tarafından “daha” ile başlayan bir dolu zırvayla yüceltildiği sıfatlar...</p>

  <p class="normal1">Claire benden daha zeki ve açıkçası bunu itiraf etmek hayli uzun zamanımı aldı. İlişkimizin ilk yıllarında onu akıllı buluyordum, ama normal akıllı; aslında benim karım olabilecek birinden beklenebilecek kadar akıllı. Aptal bir kadına bir aydan fazla dayanamazdım. Claire o kadar zekiydi ki bir ay sonra artık hep onunla beraberdim. Hatta şimdi de ve neredeyse yirmi yıl sonra bile hâlâ.</p>

  <p class="normal1">Herhalde iyice anlaşıldı ki Claire benden daha zeki. Ama böyle akşamlarda bana hep ne giyeceğiyle, hangi küpeleri takması, saçını açması mı toplaması mı gerektiğiyle ilgili fikrimi sorar. Erkekler için tıraş olmak neyse, kadınlar için de küpeler biraz öyle: Küpeler ne kadar büyükse, akşam da o kadar önemli ve eğlencelidir. Claire’in her duruma uygun küpeleri vardı. İnsanın kıyafetleriyle ilgili bu kadar tedirgin olmasını akıllıca bulmayanlar olabilir. Ama ben böyle düşünmüyorum. Böyle bir şeyin üstesinden yalnız başına gelebileceğini aslında ancak aptal bir kadın düşünebilir. Aptal kadın, bir erkek bu işlerden ne anlar diye düşünüp, yanlış seçim yapabilir.</p>

  <p class="normal1">Babette, Serge Lohman’a uygun elbiseyi giyip giymediğini hiç soruyor mudur, merak ediyorum. Saçını kestirmeli mi? Serge ayakkabılarını beğendi mi? Topukları fazla mı düz? Yoksa çok mu yüksek?</p>

  <p class="normal1">Peşinden, bu merakta gerçekçi olmayan bir şeyler olduğu aklıma gelir, söz konusu bile olamayacağı ortada olan bir şeyler. Serge’nin “Hayır, böyle iyi” dediğini duyar gibi oluyorum. Oysa düşüncelerinin yarısı başka yerde, zaten onu pek de fazla ilgilendirmiyor ve ayrıca karısı yanlış elbiseyi giymiş olsa ne olacak? İçeri girdiğinde yine tüm erkeklerin gözleri ona dönecek. Ona her şey yakışıyor. Ne diye mızmızlanıyor ki?</p>

  <p class="normal1">Burası gözde bir kafe değildi, şık tipler gelmiyordu – Michel olsa, hiç <span class="ideitalik">cool<sup class="calibre5"><a href="../Text/1_split_056.html#footnote-308-1" id="footnote-308-1-backlink">1</a></sup> değil, derdi. Sıradan insanlar uzak ara çoğunluktaydı. Özellikle genç ya da yaşlı insanlar değil, her yaştan insan vardı, ama her şeyden önce sıradan insanlardı bunlar. Bütün kafeler böyle olmalı.</span></p>

  <p class="normal1">İçerisi kalabalıktı. Birbirimize yakın duruyorduk, erkekler tuvaletinin kapısının yanındaydık. Claire bir eliyle birasını, diğer elinin parmaklarıyla da yavaşça bileğimi tutuyordu.</p>

  <p class="normal1">“Bilmiyorum” dedi, “ama son zamanlarda Michel çok tuhaf davranıyor. Belki tuhaf değil ama normalde olduğundan farklı. Mesafeli. Sence de öyle değil mi?”</p>

  <p class="normal1">Michel bizim oğlumuz. Önümüzdeki hafta on altısına basacak. Hayır, başka çocuğumuz yok. Dünyaya tek çocuk getirmeyi planlamamıştık, ama ikinciyi düşünme zamanı geldiğinde, çok geç olmuştu.</p>

  <p class="normal1">“Evet” dedim. “Olabilir.”</p>

  <p class="normal1">Claire’e bakmamaya çalışıyordum, birbirimizi çok iyi tanıyorduk, gözlerim beni ele verebilirdi. Bu yüzden kafenin içinde gözlerimi gezdiriyormuş, şen şakrak sohbetlerine sürüklenmiş sıradan insanların halleri ilgimi çekmiş gibi yaptım. Fikrimi değiştirmeyip Lohmanlarla restoranda sözleştiğimize memnundum; hayalimde Serge’nin kapıdan içeri girişini, sıradan insanları sohbetlerine dönüp ona dikkat etmemeye teşvik eden sırıtışını canlandırdım.</p>

  <p class="normal1">“Sana hiçbir şey söylemedi mi?” dedi Claire. “Yani, sen Michel’le benim onunla konuştuğumdan farklı konular konuşuyorsun. Belki bir kızla filan ilgilidir. Sana daha kolay anlatabileceği bir şeyler.” Erkekler tuvaletinin kapısı açıldığı için bir adım yana kaymak zorunda kaldık, birbirimize daha da yakınlaşmıştık. Claire’in bardağı benimkine dokunmuştu.</p>

  <p class="normal1">“Kızlarla mı ilgili?” diye sordu yeniden.</p>

  <p class="normal1">Keşke öyle olsaydı, diye düşünmekten kendimi alamadım. Kızlarla ilgili... Ne kadar iyi olurdu, ne kadar normal, bildik ergen sorunları. “Chantal/Merel/Roos bu gece bizde kalabilir mi?” “Ailesi biliyor mu? Chantal/Merel/Roos’un ailesi uygun görüyorsa bizim için de sorun yok. Dikkatli olacaksanız... Şeyi unutmazsan... Bunları sana bir kez daha söylememe gerek yok, öyle değil mi Michel?”</p>

  <p class="normal1">Kızlar eve sık sık gelirdi, birbirinden güzel kızlar. Kanepeye veya mutfak masasına otururlar, eve geldiğimde kibarca “merhaba” derlerdi. “Merhaba efendim.” “Bana efendim demenize gerek yok. ‘Sen’ diyebilirsin.” Böylece bana bir kez “sen” ya da “Paul” derler, ne var ki birkaç gün sonra yeniden “siz” ya da “efendim” diye hitap etmeye başlarlardı.</p>

  <p class="normal1">Bazen telefonda içlerinden biriyle konuşur, bir yandan Michel’e bir mesajları olup olmadığını sorarken bir yandan da gözlerimi kapatıp hattın diğer ucundaki kız sesinin (içlerinden isimlerini söyleyen pek nadir çıkardı, lafı uzatmadan konuya girerlerdi: “Michel evde mi?”) belirli bir yüzle bağlantısını kurmaya çalışırdım. “Gerek yok efendim. Cep telefonu kapalıydı, bir de evden deneyeyim dedim.”</p>

  <p class="normal1">Sanırım birkaç kez eve geldiğimde onları suçüstü yakalamak üzereydim. Michel ve Chantal/Merel/Roos, MTV’de <span class="ideitalik">The Fabulous Life</span>’ı izlerken göründükleri kadar da masum değillerdi, az önce sarmaş dolaşken, eve geldiğimi duyunca hemen giysilerini çekiştirip saçlarına çeki düzen vermiş oluyorlardı. Michel’in yanakları kızarmış, heyecan yüzünden okunuyor olurdu.</p>

  <p class="normal1">Ama dürüst olmak gerekirse, hiçbir fikrim yoktu. Belki de hiçbir şey olmuyordu, o güzel kızların hepsi oğlumu yalnızca iyi bir arkadaş olarak görüyorlardı: Cana yakın, normal ölçülerde yakışıklı, beraber bir partiye gidebilecekleri biri – hemen bellerine sarılacak tiplerden olmadığı için güvenebilecekleri bir genç.</p>

  <p class="normal1">“Hayır, kız meselesi olduğunu sanmıyorum” dedim, Claire’in gözlerinin içine bakıyordum. Mutluluğun tedirgin edici yanı buydu, her şey açık bir kitap gibi masanın üzerindedir: Gözlerimi daha fazla kaçırsaydım, bir terslik olduğunu anlayacaktı – kız meselesi ya da daha kötü bir şey.</p>

  <p class="normal1">“Aklıma daha çok okulla ilgili şeyler geliyor” dedim. Sınav haftasını geride bıraktı, bence yorgun. Sanırım biraz hafife aldı, dördüncü sınıf ağır geldi.”</p>

  <p class="normal1">İnandırıcı gelmiş miydi? Daha da önemlisi: İnandırıcı bakmış mıydım? Claire’in gözleri bir sağ bir sol gözüme kayarak beni dikkatlice izliyordu; elini kaldırıp gömleğimin yakasına koydu, sanki bir şeyler yanlışmış da, birazdan restorana şapşal gibi girmemeyim diye eliyle düzeltecekmiş gibi.</p>

  <p class="normal1">Gülerek, parmaklarını açıp elini göğsümün üzerine koydu, gömleğimin açık duran en üst düğmesinde iki parmak ucu hissettim.</p>

  <p class="normal1">“Belki de sebebi budur” dedi. “Benim derdim, artık bize hiçbir şey anlatmayacak noktaya gelmesi. Bizim de buna alışmamız olasılığına karşı dikkatli olmamız gerektiğini düşünüyorum.”</p>

  <p class="normal1">“Hayır, tabii ki. Ama bu yaşlarda biraz sır sahibi olmaya hakkı var. Onunla ilgili her şeyi de bilmek zorunda değiliz, yoksa belki iyice içine kapanır.”</p>

  <p class="normal1">Claire’in gözlerine baktım. Karım, diye düşündüm. Neden ona karım diyemiyordum? Karım. Elimi beline dolayıp, onu kendime çektim. Yalnızca bu akşamlığına olsa bile. Karım ve ben, dedim içimden. Karım ve ben şarap mönüsünü görmek istiyoruz.</p>

  <p class="normal1">“Neye gülüyorsun?” dedi Claire. Karım. Bira bardaklarımıza baktım. Benimki boştu, onunkininse neredeyse dörtte üçü doluydu. Her zaman olduğu gibi. Karım benden yavaş içiyordu ve onu bu yüzden de seviyordum, hatta bu akşam belki her zaman olduğundan da çok.</p>

  <p class="normal1">“Hiç” dedim. “Ben... bizi düşünüyordum.”</p>

  <p class="normal1">Her şey çok hızlıydı: Bir an için Claire’e, karıma sevgi dolu bir ifadeyle ve hatta beğeniyle bakarken, bir an sonra gözlerimin önünden nemli bir perde geçmişti.</p>

  <p class="normal1">Hiçbir şekilde fark etmesini istemediğim için, yüzümü saçlarının içine gizledim. Beline doladığım kolumu sıktım ve kokladım: şampuan. Şampuan ve başka bir şey daha, sıcak bir şey – mutluluğun kokusu, diye geçirdim <span xmlU0003Alang="tr-TR">içimden</span>.</p>

  <p class="normal1">Daha birkaç saat önce, restorana gitmek için vaktin gelmesini aşağıda beklemek yerine Michel’in odasına çıkmasaydım, bu akşam nasıl olurdu?</p>

  <p class="normal1">Hayatımızın geri kalanı nasıl olurdu?</p>

  <p class="normal1">Karımın saçında kokladığım, mutluluk gibi kokar mıydı, yoksa şimdi olduğu gibi –bir anda kaybedebileceğiniz bir şeyin kokusu gibi– çok eskide kalmış bir anı mı olurdu?</p>
</body>
</html>