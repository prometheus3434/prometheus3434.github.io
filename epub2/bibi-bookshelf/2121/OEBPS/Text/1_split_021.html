<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <div class="chapter">
    <h2 class="kitapickapak2" id="calibre_toc_22"><br class="calibre3"/>
    16</h2><br class="chapter"/>
    <br class="chapter"/>
    <br class="chapter"/>
    <br class="chapter"/>

    <p class="normal1">“Üzüm” dedi şef.</p>

    <p class="normal1">Serçeparmağı ufak bir salkım yuvarlak meyvenin yarım santimetre üzerinde duruyordu, önce böğürtlengillerden sandım: Kuş üzümü ya da bir başka böğürtlen çeşidi, böğürtlen cinslerinden anlamazdım, yalnızca pek çoğunun yenilmez olduğunu biliyordum.</p>

    <p class="normal1">“Üzümler” mor bir marulun yanında duruyordu, tabakta asıl ana yemekle arasında tam beş santimetrelik bir boşluk görünüyordu, Alman usulü domuz yağına sarılı “ince şeritler halinde kesilmiş beçtavuğu filetosu”. Serge’nin tabağında da salkım ve salata yaprağı eksik değildi ama ağabeyim dilimlenmiş sığır filetosunu tercih etmişti. Sığır filetosuyla ilgili, et parçası olması haricinde, söylenecek fazla bir şey yok ama bir şeyler söylenmesi gerektiği için, şef, yemeğin tarihçesiyle ilgili kısa bir açıklama yaptı. Hayvanların kesilene kadar “serbestçe” gezdiği “organik çiftlikler”le ilgili.</p>

    <p class="normal1">Serge’nin yüzündeki sabırsızlığı görüyordum, yalnızca Serge’nin olabileceği şekilde acıkmıştı, belirtileri tanıyordum: Dilinin ucu çizgi filmlerde açlıktan gözü dönmüş köpeklerin dili gibi üst dudağını yalardı, ellerini bir yabancıya belki aşırı zevk alan bir el ovuşturması gibi görünebilecek biçimde ovuştururdu, oysa gerçekte durum böyle değildi. Ağabeyim zevk almıyordu, tabağında sığır filetosu vardı ve bu filetoyu olabildiğince çabuk mideye indirmesi gerekiyordu: Şimdi (Şimdi!) yemesi lazımdı.</p>

    <p class="normal1">Sırf ağabeyimin canını sıkmak için garsona üzüm salkımını sordum.</p>

    <p class="normal1">Babette’le Claire henüz dönmemişlerdi ama bunun ağabeyim için sakıncası yoktu. Siyah önlüklü dört kız peşlerinde şefle ana yemeklerimizle geldiklerinde “Birazdan gelirler” demişti. Şef, servis için eşlerimizi bekleyip beklemeyeceğimizi sorduğunda Serge bu öneriyi hemen reddetti. “Bırakın lütfen” dedi, dili üst dudağının üzerinde gezinmeye başlamıştı bile, ayrıca ellerini ovuşturmayı da bir türlü bırakamıyordu.</p>

    <p class="metin">Şefin serçeparmağı önce benim Alman usulü domuz yağına sarılı beçtavuğu filetomu, peşinden garnitürleri işaret etti: Minyatür kulüp sandviçlere benzeyen, kürdanlarla tutturulmuş bir öbek “patlıcan ve Ricotta’lı lazanya yaprağı” ve spiral yayla uzunlamasına ikiye bölünmüş bir mısır koçanı. Spiral yay muhtemelen mısır koçanını parmaklarımızı kirletmeden tutmak içindi, ama aynı zamanda gülünçtü, belki de gülünç değil de, bilinçli olarak komik olması düşünülmüş bir şeydi, aşçı bize göz kırpıyor gibi bir şey. Spiral yay krom kaplamaydı, tereyağıyla parlayan mısır koçanları her iki yanından yaklaşık iki santimetre taşmıştı. Mısır sevmem, koçanının biçiminin hep iştah kapatıcı olduğunu düşünmüşümdür, mideye az şey, dişlerin arasına çok şey girer, bir yandan da çenemizin altından tereyağı damlar. Bu yüzden, mısırın öncelikle domuz yemi olduğunu düşünmeden edemem.</p>

    <p class="normal1">Şef, Serge’nin sığır filetosunun ait olduğu hayvanın kesildiği çiftliğin nasıl organik olduğu konusunda bizi aydınlattıktan ve eşlerimizin tabaklarındaki yemekler konusunda bilgi vermek için az sonra geleceğini söyledikten sonra, üzüm salkımına işaret ettim. “Bunlar kuşüzümü mü?” diye sordum.</p>

    <p class="normal1">Serge çatalını filetoya batırmıştı. Bir parça kesmek için acele ediyordu, keskince bileylenmiş bıçağı tutan sağ eli tabağın üzerindeydi. Şef tam bize arkasını dönmüştü ki fikir değiştirip yine bize döndü. Serçeparmağı üzüm salkımına yaklaşırken Serge’nin yüzüne baktım.</p>

    <p class="normal1">Her şeyden önce yüzünden sabırsızlık taşıyordu. Bu yeni rötar yüzünden sabırsız ve kızgındı. Babette ve Claire’in yokluğunda bifteğine başlamak onu rahatsız etmiyordu ama yabancı bir el tabaklarımızın etrafında dolaşırken dişlerini ete geçirmek ona ağır geliyordu.</p>

    <p class="normal1">Şef nihayet gidip de ikimiz yalnız kalınca “Ne olmuş üzümlere?” diye sordu. “Üzümler ne zamandan beri ilgini çekiyor?”</p>

    <p class="normal1">Filetodan irice bir parça kesip ağzına attı. Çiğnemesi ancak on saniyesini almıştı. Yuttuktan sonra birkaç saniye durup boşluğa baktı, sanki etin midesine ulaşmasını bekliyordu. Peşinden çatal bıçağını yeniden tabağına yöneltti.</p>

    <p class="normal1">Ayağa kalktım.</p>

    <p class="normal1">“Yine ne oldu?” diye sordu Serge.</p>

    <p class="normal1">“Niye bu kadar uzun sürdü, gidip bakacağım” dedim.</p>
  </div>
</body>
</html>