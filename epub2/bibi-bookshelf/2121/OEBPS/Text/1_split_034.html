<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_35"><br class="calibre3"/>
  29</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Çalıştığım dönemde, bir gün, Stalingrad Muharebesi’yle ilgili bir cümlenin ortasında sınıfa baktım.</p>

  <p class="normal1">Tüm o kafalar, diye düşünüyordum. Her şeyin içinde kaybolduğu o kafalar.</p>

  <p class="normal1">“Hitler gözünü Stalingrad’a dikmişti” dedim. “Oysa stratejik olarak Moskova’yı daha iyi zorlayabilirdi. Ama konu şehrin ismiydi: Stalingrad, büyük rakibi Yosif Stalin’in ismini taşıyan şehir. İlk önce bu şehri ele geçirmeliydi. Fethin Stalin üzerinde yapacağı psikolojik etki yüzünden.”</p>

  <p class="normal1">Ara verip yeniden sınıfa baktım. Bazı öğrenciler anlattıklarımı not etmekle meşguldü, diğerleri bana bakıyordu; bazısı ilgili bazısı da boş ifadelerle bana bakıyorlardı – boş bakışlardan çok ilgili bakışlar olduğunu fark etmiştim, bir yandan da aslında bunun beni pek de ilgilendirmediğini düşündüm.</p>

  <p class="normal1">Onların hayatlarını düşündüm, önlerinde onları bekleyen hayatlarını.</p>

  <p class="normal1">“Bu tür mantıksız nedenlerle bir savaş kazanılıyor” dedim. “Ya da kaybediliyor.”</p>

  <p class="normal1">Çalıştığım dönemde – bu cümleyi söylemek bana hep zor gelmiştir. Bir zamanlar, uzak geçmişte, hayatımla ilgili başka planlarım olduğunu şimdi ayrıntılarıyla anlatabilirim, ama bunu yapmayacağım. Başka planlarım vardı, ama bunların tam olarak ne olduğu kimseyi ilgilendirmez. “Çalıştığım dönemde ...” sözü en azından kulağıma “ders verdiğim dönemde ...” den ya da –hepsinden de kötüsü başöğretmen edasındaki eski öğretmenler gibi, bu tiplerin en kötülerinin en sevdiği cümle– “eğitim sektöründe çalıştığım dönemde”den çok daha iyi geliyor.</p>

  <p class="normal1">Ders verirken kendi isteğimle tam ortasında bırakmıştım. Bu da kimseyi ilgilendirmez. Eninde sonunda bir etiket işte. “Ah, demek o ...öğretmen demek” diyor insanlar. Bu birçok şeyi açıklıyor. Bunun tam olarak neyi açıkladığı sorusuna yanıt hiçbir zaman verilemez. Tarih dersi veriyorum. Tarih dersi veriyordum. Eskiden. Dokuz on yıl önce bıraktım. Bırakmak zorunda kaldım – her ne kadar hem bıraktım, hem de bırakmak zorunda kaldım, sözleri benim durumumda gerçeklerden çok uzak da olsa.</p>

  <p class="normal1">Her şey vaktiyle trende başlamıştı, Berlin treninde. Sonun başlangıcı: Bırakmanın (bırakmak zorunda kalmanın) başlangıcı. Düşününce, tüm süreç yalnızca iki üç ayı kapsıyordu. Bir kez başlamış, hızla ilerlemişti. Kötü huylu hastalığa yakalandığı teşhis edilen ve altı hafta ömrü kalan birinde olduğu gibi.</p>

  <p class="normal1">Sonrasında gayet mutlu ve rahatlamıştım, sınıfta durmak gerçekten fazla uzamıştı. Boş kompartımanda tek başıma camın önünde oturmuş, dışarıyı seyretmiştim. İlk yarım saat yalnızca huş ağaçları geçmişti, sonra bir şehrin kenar mahallelerinden geçmiştik. Evlere ve apartmanlara, tren raylarının yakınına kadar uzanan evlerin küçük bahçelerine bakmıştım. Bu bahçelerden birinde, bir sıra beyaz çarşaf asılıydı, diğerinde bir salıncak vardı. Aylardan kasımdı, hava soğuktu. Bahçelerde insan görünmüyordu. Claire “Belki bir süre tatile çıkmalısın” demişti. “Bir hafta filan.” Bende bir şeyler fark etmişti, öyle demişti: Her şeye hemen ve ters tepkiler veriyormuşum. Sebebi kesin işti, okuldu. “Bazen nasıl dayandığını anlayamıyorum” demişti. “Kendini suçlu hissetmene hiç gerek yok.” Michel daha dördüne basmamıştı, Claire kolaylıkla idare edebilirdi, Michel haftanın üç günü kreşe gidiyordu, o günlerde kendisine vakit ayırabilirdi.</p>

  <p class="normal1">Roma ve Barselona’yı düşünmüştüm, palmiyeleri ve kafeleri, sonunda Berlin’i seçmiştim, özellikle daha önce hiç gitmediğim için. Başta sevinçliydim. Küçük bir bavul yapmıştım, olabildiğince az şey götürecektim: Bir lokma bir bohça. Sevincim yalnızca Berlin treninin seferini tamamladığı peronda durduğu istasyona ulaşana dek sürmüştü. İlk anda her şey iyiydi. Mutlulukla, apartman bloklarıyla iş sahalarının gözden kayboluşunu görmüştüm. İlk inekleri, kanalları ve elektrik direklerini görünce, beni neyin beklediğine yoğunlaştım. Bundan sonra neyin geleceğine. Sonra sevinç duygusu yerini başka bir şeye bıraktı. Claire’le Michel’i düşündüm. Giderek büyüyen mesafeyi... Karımla oğlumu kreşin kapısında hayal ettim, Claire’in Michel’i oturttuğu seleyi, ardından elinde tuttuğu anahtarı kapımızın deliğine sokuşunu.</p>

  <p class="normal1">Trenin Alman sınırına girmesine yakın birkaç kez taze bira içmek için restoran kısmına gidip gelmiştim. Ama artık çok geçti. Geri dönüşün olmadığı sınırı bir arpa boyu geçmiştim.</p>

  <p class="normal1">O sırada evleri ve bahçeleri gördüm. “Her tarafta insan” diye düşündüm. O kadar çoklardı ki, evlerini tren raylarının hemen yakınına kurmuşlardı.</p>

  <p class="normal1">Otel odamdan Claire’i aradım. Ses tonumu olabildiğince normal çıkarmaya çalışmıştım.</p>

  <p class="normal1">“İyi misin?” dedi Claire hemen. “Nasıl gidiyor?”</p>

  <p class="normal1">“Michel nasıl?”</p>

  <p class="normal1">“İyi. Kreşte kilden fil yaptı. Belki bunu sana kendisi anlatmak ister. Michel, baban telefonda...”</p>

  <p class="normal1">Hayır, demek istedim. Hayır.</p>

  <p class="normal1">“Baba...”</p>

  <p class="normal1">“Merhaba tatlım. Annenin bana söylediği doğru mu? Fil mi yaptın?”</p>

  <p class="normal1">“Baba?”</p>

  <p class="normal1">Bir şeyler söylemem gerekiyordu. Ama ağzımdan hiçbir şey çıkmıyordu.</p>

  <p class="normal1">“Baba, hasta mı oldun?”</p>

  <p class="normal1">Sonraki günler elimden geldiğince meraklı turist rolünü oynamaya çalıştım. Duvarın kalıntılarını dolaştım, yanımda getirdiğim rehbere göre yalnızca Berlinlilerin gittiği restoranlarda yemek yedim. En kötüsü akşamlarıydı. Otel odamın penceresinin önünde durup trafiği, binlerce lambayı ve bir yerlere gitmek üzere yola çıkmış insanları izliyordum.</p>

  <p class="normal1">“Nasıldı?” diye sormuştu Claire, bir hafta sonra onu göğsüme bastırdığımda. Planladığımdan daha sert bastırmıştım. Öte yandan yeterince bastıramamıştım.</p>

  <p class="normal1">Birkaç gün sonra, okulda da başladı. Çok uzakta olmamla ilgisi olduğunu düşünebilirdim başta.</p>

  <p class="normal1">Ama bir şeyler olmuştu ve bu şeyi şimdi eve de götürmüştüm.</p>

  <p class="normal1">“İkinci Dünya Savaşı hiç olmasaydı şimdi kaç insan yaşayacağını merak edebilirsiniz” demiştim, tahtaya 55.000.000 sayısını yazarken. “Herkes tavşanlar gibi çiftleşmeye devam etseydi. Gelecek derse bunu hesaplayın.”</p>

  <p class="normal1">Normalde olduğundan daha fazla öğrencinin beni izlediğinin farkındaydım, belki de hepsi bana bakıyordu: Önce tahtaya, sonra bana, sonra yine tahtaya. Sırıttım. Dışarı baktım. Okul binasındaki havalandırma, merkezi olarak ayarlanmıştı. Pencereler açılmıyordu. “Biraz hava alacağım” deyip sınıfı terk ettim.</p>
</body>
</html>