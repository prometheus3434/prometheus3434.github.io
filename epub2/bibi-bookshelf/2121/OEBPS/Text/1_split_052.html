<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_51"><br class="calibre3"/>
  45</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">“Claire?”</p>

  <p class="normal1">O akşam ikinci kez kadınlar tuvaletinin kapısını açıp onu çağırmıştım. Ama yanıt gelmedi. Dışarıda bir yerlerde bir polis aracının sirenlerini duydum. “Claire?” dedim bir kez daha. İleri doğru, beyaz nergislerin olduğu vazonun önüne birkaç adım attım, tüm kabinlerin boş olduğunu varsaymıştım. Vestiyer ile randevu defterinin durduğu masanın yanından önce çıkış kapısına, oradan da dışarıya yürürken ikinci sireni duydum. Şimdi ağaçların arasından, sıradan insanların gittiği kafenin dışında yanıp sönen ışıkları da görüyordum.</p>

  <p class="normal1">Normal bir tepki adımlarımı hızlandırıp koşmak olurdu – ama bunu yapmadım. Kalbimin bulunduğu yerde ağır ve anlaşılmaz bir şeyler hissetmiştim, ama sakin bir ağırlıktı bu. Göğsümdeki anlaşılmaz his, kaçınılmazlık hissiyle ilgiliydi.</p>

  <p class="normal1">“Karım” diye geçirdim içimden.</p>

  <p class="normal1">Koşmak için yine dayanılmaz bir istek hissetmiştim. Nefesim tıkanmış halde kafeye ulaşmak için – kapıdan içeri girmeme izin vermeyeceklerine emindim.</p>

  <p class="normal1">“Karım!” diye bağıracaktım soluk soluğa. “Karım içeride!”</p>

  <p class="normal1">İşte adımlarımı yavaşlatmama neden olan şey de tam olarak kafamda canlandırdığım bu görüntülerdi. Köprüye götüren çakıllı yola ulaştım. Artık doğal bir şekilde yavaş yürümüyordum, bunu ayakkabılarımın çakıllarda çıtırdamasından, adımlar arasında verdiğim molalardan anlıyordum – ağır çekimde yürüyordum.</p>

  <p class="normal1">Elimi köprünün korkuluklarına dayadım, durdum. Yanıp sönen ışıklar ayaklarımın altındaki suyun karanlık yüzeyine yansıyordu. Karşı taraftaki ağaçların arasındaki açıklıktan kafe rahatça görülüyordu. Terasın önünde kaldırıma çıkmış üç polis aracı ve bir ambulans duruyordu.</p>

  <p class="normal1">Bir ambulans. İki değil.</p>

  <p class="normal1">Bu kadar sakin olabilmek, her şeyi bu şekilde –neredeyse birbirinden bağımsız–görebilmek ve bunlardan sonuç çıkarabilmek zevkliydi. Kriz anlarında (Claire’in hastaneye yatması; Serge ile Babette’in oğlumu benden alma yönündeki başarısız girişimleri; güvenlik kamerası görüntüleri) sık sık hissettiğim gibi hissediyordum kendimi: Sakinliğim sırasında harekete geçebileceğimi hissetmiştim, şimdi yine böyle hissediyordum. Harekete geçebilirdim, hem de etkili bir biçimde.</p>

  <p class="normal1">Yan tarafıma bakınca, bu esnada birkaç garsonun muhtemelen siren ve yanıp sönen ışıklardan meraklanıp toplandıkları restoranın girişini gördüm. Sanırım şefi de görmüştüm, en azından takım elbiseli, sigara yakan bir adam görmüştüm.</p>

  <p class="normal1">Bir an onların oldukları yerden belki de görünmediğimi düşündüm, ama sonra Michel’in birkaç saat önce bu köprünün üzerinde bisikletle gittiğini gördüğümü hatırladım.</p>

  <p class="normal1">Devam etmeliydim. Burada dikilip duramazdım. Daha sonra garsonlardan birinin köprüde bir adamın durduğunu açıklaması riskini alamazdım. “Çok tuhaftı. Orada öylece duruyordu. Size bir faydası dokunur mu bilmiyorum ama...”</p>

  <p class="normal1">Babette’in cep telefonunu cebimden çıkarıp suyun üzerinde tuttum. Suyun sıçrama sesine bir ördek yüzerek geldi. Sonra köprünün korkuluklarını bırakıp hareket etmeye başladım. Artık ağır çekimde değildim, olabildiğince doğal bir tempoda yürüyordum: Ne çok yavaş ne çok hızlı. Köprünün sonuna geldiğimde bisiklet yolunu geçtim, sola baktım ve tramvay durağına doğru yürümeye devam ettim. Seyirciler toplanmıştı, bu geç saatte fazla kalabalık değildi, en fazla yirmi meraklı vardı. Kafenin sol yanında dar bir sokak vardı. O sokağa doğru yürümeye başladım.</p>

  <p class="normal1">Kaldırıma yeni ulaşmıştım ki kafenin çift kanatlı kapısı gürleyerek açılıp kapandı. Dışarı bir sedye çıktı, iki hemşire tarafından yürütülen tekerlekli bir sedye. Arkadaki hemşire plastik bir serum torbasını yukarıda tutuyordu. Onun arkasından Babette geliyordu, gözlüğünü takmamıştı, gözlerini bir mendille siliyordu.</p>

  <p class="normal1">Sedyedeki kişinin yeşil çarşaflar altından yalnızca başı görünüyordu. Aslında bu kadar zamandır biliyordum, yine de rahat bir nefes aldım. Başı pamuk ve sargı beziyle sarılıydı. Kanlı pamuk ve sargı bezi.</p>

  <p class="normal1">Sedye ambulansın açık duran arka kapısından içeri itildi. İki hemşire içeri binerek ön tarafa yöneldi, diğer ikisi ise Babette’le beraber arka kısma bindi. Ambulansın kapısı kapatıldı, araç hızla kaldırımdan inerek sağa döndü ve şehir merkezine yöneldi.</p>

  <p class="normal1">Sirenler çalıyordu, demek hâlâ ümit vardı.</p>

  <p class="normal1">Ya da belki de yoktu, hangi taraftan baktığınıza göre değişir.</p>

  <p class="normal1">Yakın geleceği düşünecek fazla vaktim yoktu, zira kafenin kapıları yine açılmıştı.</p>

  <p class="normal1">Claire üniformalı iki memurun arasında yürüyordu, elleri kelepçeli değildi, memurlar onu tutmuyorlardı bile. Etrafına, küçük kalabalıktaki yüzlere baktı, tanıdık bir yüz arıyordu.</p>

  <p class="normal1">Ve buldu.</p>

  <p class="normal1">Ona baktım, o da bana baktı. İleriye doğru bir adım attım, en azından vücudum ileriye adım atmak istediğimi ele vermişti.</p>

  <p class="normal1">O anda Claire başını hayır anlamında iki yana salladı.</p>

  <p class="normal1">Yapma, diyordu. Polis araçlarından birinin yanına gelmişti bile, arka kapı üçüncü bir polis tarafından açık tutuluyordu. Kalabalıkta Claire’in başını salladığı kişiyi gören oldu mu diye hızlıca etrafımı kolaçan ettim ama, herkesin ilgisi polis aracına yönlendirilen kadında toplanmıştı.</p>

  <p class="normal1">Claire kendisi için açılan kapıya geldiğinde durdu. Yine gözlerimi aradı ve buldu. Başıyla bir hareket yaptı, bir yabancı bunu belki arabaya binerken başını çarpmamak için eğilmiş olarak yorumlardı ama benim için Claire çok açık bir biçimde başıyla belirli bir yönü göstermişti.</p>

  <p class="normal1">Arkamda bir yeri, dar sokağı, eve giden en kısa yolu.</p>

  <p class="normal1">Eve, demişti karım. Eve git.</p>

  <p class="normal1">Polis aracının hareket etmesini beklemedim. Döndüm ve yürümeye başladım.</p>
</body>
</html>