<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <div class="chapter">
    <h2 class="kitapickapak2" id="calibre_toc_52"><br class="calibre3"/>
    46</h2><br class="chapter"/>
    <br class="chapter"/>
    <br class="chapter"/>
    <br class="chapter"/>

    <p class="normal1">Hesabın insanı kahkahalara boğduğu bir restoranda ne kadar bahşiş bırakmalı? Bununla ilgili sık sık tartışma yaşadığımızı hatırlıyorum, yalnız Serge ve Babette’le değil, Hollanda restoranlarında yemek yediğimiz diğer arkadaşlarımızla da. Diyelim ki dört kişilik bir yemekten sonra dört yüz avro hesap geldi –dikkat edin, yemeğimizin dört yüz avro tuttuğunu söylemiyorum– ve yüzde on ila on beş arasında bir bahşişten yola çıkalım, bu durumda mantıklı sonuç, en az kırk en çok altmış avro bırakmak gerektiğidir.</p>

    <p class="normal1">Altmış avro bahşiş – yapabileceğim bir şey yok, gülmemi durduramıyorum. Kendimi tutmazsam yine kahkahalara boğulacağım. Sinirin sebep olduğu bir gülüş bu, sessiz durulması gereken cenazelerde ya da kiliselerde olduğu gibi.</p>

    <p class="normal1">Ama arkadaşlarımız asla gülmez. “O insanlar da hayatta kalmak zorunda!” demişti iyi bir arkadaşımız bir keresinde, buna benzer bir restoranda yemek yerken.</p>

    <p class="normal1">Akşam yemeğimizin sabahında beş yüz avro çekmiştim. Bahşiş de dahil olmak üzere hesabın tamamını ödemeyi planlamıştım. Hızlıca halledecektim, ağabeyim kredi kartını çıkarma fırsatı bulamadan tabağa ellişer avroluk on banknotu koyacaktım.</p>

    <p class="normal1">Kalan dört yüz elli avroyu akşamın sonunda tabağa bıraktığımda, şef önce yanlış anladığımı sandı. Bir şey söyleyecekti. Kim bilir, belki yüzde yüz bahşişin çok fazla olduğunu söylemek istemişti ama ben ondan önce davrandım.</p>

    <p class="normal1">“Bu senin için” dedim. “Oğlumla beni bahçede hiç görmemiş gibi yapmaya söz verirsen. Hiç. Ne şimdi. Ne bir hafta sonra. Ne de bir yıl sonra.”</p>

    <p class="normal1">Serge seçimleri kaybetti. Başta seçmenler yüzü hasarlı adaya sempati duymuşlardı. Bir kadeh beyaz şarap –daha doğrusu, tam belinin üstünden kırılmış bir beyaz şarap kadehi demeli– tuhaf yaralar açabiliyor. Eski yüzüne bir daha kavuşamayacağı şekilde, tuhaf bir dikiş atıyorlar, yangılı deride yer yer boş alanlar kalıyor. İlk iki ay üç kez ameliyat ettiler. Son ameliyattan sonra bir süre sakal bıraktı. Şimdi geriye baktığımda, son kritik noktayı sakalla koymuş olduğunu anlıyorum. Yağmurluğunu giymiş, pazarda, inşaat sahasında, fabrikaların çıkışında broşür dağıtmıştı – her yerde sakalıyla.</p>

    <p class="normal1">Anketlerde Serge Lohman çarpıcı bir şekilde düşüş göstermeye başlamıştı. Birkaç ay önce dörtnala artan rakamlar şimdi düşüşe geçmişti. Seçimlerden bir ay önce sakalını kesti. Son bir çırpınıştı. Seçmenler yara izleriyle dolu yüzünü gördü. Tabii boş alanları da gördüler. Hasarlı bir yüzün bir insana yapabilecekleri hem tuhaftı ama aynı zamanda kesinlikle haksızlıktı. İnsan boş alanlara bakıp ister istemez eskiden o alanlarda ne olduğunu merak ediyordu.</p>

    <p class="normal1">Ama öldürücü darbe hiç şüphesiz sakaldı. Daha doğrusu: Önce sakal, sonra yine tıraş olmasıydı. Serge Lohman ne istediğini bilmiyor, seçmenlerin vardığı sonuç buydu, o yüzden oylarını bildikleri kişiye verdiler. Duvar kâğıdındaki lekeye.</p>

    <p class="normal1">Doğal olarak Serge şikâyette bulunmadı. Yengesi, kardeşinin karısı hakkında şikâyette bulunmak iyiye işaret değildi.</p>

    <p class="normal1">“Bu esnada onun da bazı şeyleri anladığını sanıyorum” dedi Claire, kafedeki olaydan birkaç hafta sonra. “Kendisi söylüyordu: Meseleyi aile içinde çözmek istiyordu. Bence bazı şeylerin aile içinde kalması gerektiğini anladı.”</p>

    <p class="normal1">Serge ile Babette’in kafasında ayrıca başka şeyler vardı. Mesela evlatlık oğulları Beau’nun kaybolması. Dört elle sarılmışlardı. Gazete ve dergilerde fotoğraflı bir kampanya başlattılar, şehrin ve ülkenin dört bir yanına afişler astırdılar, <span class="ideitalik">Kayıp</span> programına çıktılar.</p>

    <p class="normal1">O son programda, Beau’nun kaybolmadan önce annesinin cep telefonuna sesli mesaj bıraktığı söylenmişti. Babette’in telefonu hiç bulunamadı, ama mesaj saklanmıştı, her ne kadar yemek yediğimiz akşamkinden çok farklı bir anlam yüklü olsa da.</p>

    <p class="normal1">“Anne, her ne olursa olsun... Bil ki seni seviyorum...”</p>

    <p class="normal1">Beau’yu bulmak için altına bakılmadık taş bırakmadıkları söylenebilir ama şüpheler de vardı. İlk olarak bir haftalık dergi Beau’nun belki de kendisini evlat edinen aileden bezmiş ve anavatanına dönmüş olabileceğini öne sürdü. Dergi, “sıkıntılı yaş döneminde evlatlık çocukların biyolojik ailelerini aramaya” başlamalarının, ya da en azından doğdukları ülkeyi merak etmelerinin giderek daha sık yaşandığını yazıyordu.</p>

    <p class="normal1">Bir gazete, bir sayfasını ilk kez açıkça biyolojik ailelerin çocuklarını evlat edinen ailelerden daha gayretli bir biçimde aradıklarını sorgulayan bir makaleye ayırmıştı. Evlatlık çocukları raydan çıkan ve sonrasında bu çocuklardan elini eteğini çeken ailelerden örnekler verilmişti. Genellikle sorun birçok etmenin bir araya gelmesiyle baş gösteriyordu. Başka bir kültüre uyum sağlayamamak en önemli etmen olarak gösteriliyor, bunu biyolojik etmenler izliyordu: Çocukların biyolojik ailelerinden edindikleri “arızalar”. Büyük yaşta evlat edinme durumunda, söz konusu çocuk yeni ailesine gelmesinden önce bazı olaylar da yaşanmış olabilirdi.</p>

    <p class="normal1">Fransa’da, ağabeyimin bahçesindeki partide yaşadıklarımız aklıma gelmişti. Fransız komşuları Beau’yu tavuk çalarken yakalayınca Serge çocuklarının asla böyle bir şey yapmayacaklarını söylemişti. Çocuklarım, demişti, ayrım yapmadan.</p>

    <p class="normal1">Aklıma yine barınaklar gelmişti. Orada da bir köpek ya da kediyi eve almadan önce ona ne olduğunu bilmiyordu insan, belki dövülmüş, günlerce bodruma kilitlenmişti. Bunun önemi yoktu. Köpek ya da kedi zaptedilemiyorsa, onu geri götürüyordunuz.</p>

    <p class="normal1">Makalenin sonunda, biyolojik ailelerin zaptedilemeyen ya da raydan çıkan çocuklarından el etek çekmelerinin daha zor olup olmadığı sorusu soruluyordu.</p>

    <p class="normal1">Yanıtı biliyordum ama makaleyi önce okuması için Claire’e verdim.</p>

    <p class="normal1">Okumayı bitirince “Ne düşünüyorsun?” diye sordum. Kahvaltımızı bitirmiş, küçük mutfak masamızda oturuyorduk. Bahçeye ve tezgâha güneş vuruyordu. Michel futbol oynamaya gitmişti.</p>

    <p class="normal1">“Çok merak ediyorum, acaba Beau, gerçek akrabası olsaydı ağabeyiyle kuzenine yine de şantaj yapar mıydı?” dedi Claire. “Tabii ki gerçek kardeşler kavga eder, bazen birbirlerini bir daha asla görmek istemezler. Ama yine de... gerçekten önemli bir şey olduğunda, ölüm kalım meselesi varsa. O zaman birbirlerine destek olmaya hazırdırlar.”</p>

    <p class="normal1">Gülmeye başladı.</p>

    <p class="normal1">“Ne oldu?” diye sordum.</p>

    <p class="normal1">“Yok, birden kendimi konuşurken buldum” dedi gülmeye devam ederek. “Kardeşlerle ilgili. Bir de sana konuşuyorum.”</p>

    <p class="normal1">“Evet” dedim. Şimdi ben de gülüyordum.</p>

    <p class="normal1">Bir süre susmuştuk. Arada gözlerimizi birbirimize çevirdik. Karıkoca olarak. “Mutlu bir ailenin iki parçası olarak” diye geçirdim içimden. Tabii ki bazı şeyler olmuştu, ama son zamanlarda bunu sürekli bir gemi kazası olarak düşünüyordum. Gemi kazasından kurtulan mutlu aile. Ailenin bundan sonra daha mutlu olacağını söyleyemem ama, en azından daha mutsuz olmazlar.</p>

    <p class="normal1">Claire ve ben. Claire, Michel ve ben. Bir şeyler paylaşıyorduk. Daha önce paylaşmadığımız bir şeyler. Belki üçümüz aynı şeyleri paylaşmıyorduk ama belki bunun olması da şart değildi. Birbirimizin her şeyini bilmek zorunda değiliz. Sırlar mutluluğun önünü kesemez.</p>

    <p class="normal1">Akşam yemeğinden sonraki akşamı düşündüm. Michel eve gelmeden bir süre yalnız kalmıştım. Salonumuzda Claire’in eşyalarını sakladığı antika bir ahşap konsol vardı. Daha ilk çekmeceyi açarken daha sonra pişman olacağım bir şeyler yaptığımı hissetmiştim.</p>

    <p class="normal1">Claire’in hastanede yattığı dönem aklıma geldi. Bir keresinde ben de oradayken onu muayene etmişlerdi. Yatağın yanında bir iskemlede oturmuş, elini tutmuştum. Doktor, karımın vücuduna bir şeyler –hortum, sonda, kamera– yerleştirirken, monitöre bakmamı istemişti, bense çok kısa bakıp hemen kafamı çevirmiştim. Görüntüye dayanamadığımdan ya da bayılacağımdan korktuğumdan değil, hayır, başka bir şeydi. Buna hakkım yok, diye düşünmüştüm.</p>

    <p class="normal1">Aradığım şeyi bulunca yine durmak istedim. En üst çekmecede artık kullanmadığı eski güneş gözlükleri, saç bantları ve küpeler vardı. İkinci çekmecede ise kâğıtlar vardı: Tenis kulübüne üyelik, bisiklet sigorta poliçesi, tarihi geçmiş bir park izni ve sol alt köşesinde bir hastanenin adı yazan pencereli bir zarf.</p>

    <p class="normal1">Claire’in ameliyat olduğu hastanenin adı, aynı zamanda Michel’i doğurduğu hastane.</p>

    <p class="normal1">Zarftan çıkarıp açtığım kâğıdın tepesinde matbaa harfleriyle “amniyosentez tahlili” yazıyordu. Bunun hemen altında birinin yanında “erkek” diğerinde “kız” yazan iki kutu vardı.</p>

    <p class="normal1">“Erkek” kutusu işaretlenmişti.</p>

    <p class="normal1">Claire erkek çocuğumuz olacağını biliyordu, aklıma ilk gelen düşünce bu oldu. Ama bunu bana asla anlatmamıştı. Daha da önemlisi: Doğumdan bir gün öncesine kadar, kız isimleri düşünüp durmuştuk. Erkek ismi konusunda hiç tereddüdümüz yoktu, Claire hamile kalmadan yıllar önce “Michel” olacağı kesindi. Ama kız olması durumunda “Laura” ile “Julia” arasında bocalamıştık.</p>

    <p class="normal1">Formda elle yazılmış bir dizi rakam bulunuyordu. Birkaç kez “iyi” yazdığını görmüştüm.</p>

    <p class="normal1">Altta “özel durum” başlığı altında, beşe üç santimetre büyüklüğünde bir kutu vardı. Kutunun içi boş yer kalmayacak şekilde, rakamların yazıldığı ve “erkek” kutusunu işaretleyen aynı okunmaz el yazısıyla doldurulmuştu.</p>

    <p class="normal1">Okumaya başladım. Ve hemen durdum.</p>

    <p class="normal1">Bu kez hakkım olmadığını düşündüğümden değil. Hayır, başka bir şeydi. “Bunu bilmem gerekiyor mu?” diye düşündüm. “Bunu bilmek istiyor muyum? Bu bizi daha mutlu bir aile yapacak mı?”</p>

    <p class="normal1">El yazısıyla yazılmış metnin bulunduğu kutunun altında iki küçük kutu daha vardı. “Doktor/hastane tercihi” yazıyordu bir kutuda, diğerinde “Ebeveynlerin tercihi”.</p>

    <p class="normal1">“Ebeveynlerin tercihi” işaretlenmişti.</p>

    <p class="normal1">Ebeveynlerin tercihi. “Ebeveyn tercihi” ya da “Anne tercihi” yazmıyordu. “Ebeveynlerin tercihi” yazıyordu.</p>

    <p class="normal1">Bundan sonra bu iki sözcükle beraber yaşamam gerekecek, diye düşündüm, formu zarfa geri yerleştirip, zarfı tarihi geçmiş park izninin altına koydum.</p>

    <p class="normal1">“Ebeveynlerin tercihi” dedim yüksek sesle çekmeceyi yerine iterken.</p>

    <p class="normal1">Michel doğduktan sonra, Claire’in annesi, babası ve yakınları da dahil olmak üzere herkes onun yüzde yüz bana benzediğini söylemişti. “Tıpkı kopyası!” diye tepki veriyordu ziyaretçiler doğum odasında, Michel’i beşiğinden alır almaz.</p>

    <p class="normal1">Claire de gülüyordu bunlara. Benzerlik yadsınamayacak kadar güçlüydü. Sonra bu biraz değişti, büyüdükçe bazı yüz mimiklerini annesine benzetmek mümkün hale geldi.</p>

    <p class="normal1">Özellikle gözleri ve üst dudağıyla burnu arasında kalan kısım.</p>

    <p class="normal1">Sanki bir kopya. Çekmeceyi kapattıktan sonra ev telefonunun telesekreterini kontrol ettim.</p>

    <p class="normal1">“Merhaba tatlım!” diyen sesini duydum karımın. “Nasılsın? Sıkılıyor musun?” Bunu izleyen sessizlikte restorandan gelen gürültüler açık şekilde duyulabiliyordu: İnsan uğultusu, birbirinin üzerine konan tabakların çıkardığı sesler. “Hayır, yalnızca kahve içeceğiz. Dönmemiz bir saat sürmez. Dağınıklığı toplamaya vaktin var yani. Ne yedin?”</p>

    <p class="normal1">Yine sessizlik. “Evet...” Sessizlik. “Hayır...” Sessizlik. “Evet.”</p>

    <p class="normal1">Telefonumuzun seçenekler mönüsünü biliyordum. Üçe basınca mesaj siliniyordu. Başparmağım üçte hazır bekliyordu zaten.</p>

    <p class="normal1">“Hoşçakal tatlım, öpüyorum.”</p>

    <p class="normal1">Bastım.</p>

    <p class="normal1">Yarım saat sonra Michel eve geldi. Yanağımdan öpüp annesinin nerede olduğunu sordu. Annesinin sonra geleceğini, birazdan ona açıklayacağımı söyledim. Michel’in sol elinin eklem derileri soyulmuştu, tıpkı benim gibi solaktı, elinin sırtında kan pıhtısı lekeleri vardı. Şimdi onu tepeden tırnağa inceliyordum. Sol kaşında da kan lekesi gördüm, montunda kurumuş çamur vardı, beyaz spor ayakkabıları da çamura bulanmıştı.</p>

    <p class="normal1">Ona bunların nasıl olduğunu sordum.</p>

    <p class="normal1">Anlattı. <span class="ideitalik">Men in Black III</span>’ün YouTube’dan kaldırıldığını söyledi.</p>

    <p class="normal1">Hâlâ holde duruyorduk. Bir anda, hikâyesinin ortasında, Michel durdu ve bana baktı.</p>

    <p class="normal1">“Baba!” dedi.</p>

    <p class="normal1">“Ne? Ne var?”</p>

    <p class="normal1">“Yine yapıyorsun!”</p>

    <p class="normal1">“Neyi?”</p>

    <p class="normal1">“Gülüyorsun! O zaman da yapmıştın, bankamatik hikâyesini anlattığım ilk keresinde. Hatırlıyor musun? Odamda? Büro lambasını anlatırken gülmeye başlamıştın, benzin bidonunda hâlâ gülüyordun.”</p>

    <p class="normal1">Bana baktı. Ben de ona baktım. Oğlumun gözlerinin içine baktım.</p>

    <p class="normal1">“Şimdi yine gülüyorsun” dedi. “Devam edeyim mi? Her şeyi duymak istediğine emin misin?”</p>

    <p class="normal1">Hiçbir şey söylemedim. Yalnızca baktım.</p>

    <p class="normal1">O zaman Michel öne bir adım attı, kollarını bana doladı ve beni kendine bastırdı.</p>

    <p class="normal1">“Babacığım” dedi.</p>
  </div>

  <div class="calibre1" id="calibre_pb_61"/>
</body>
</html>