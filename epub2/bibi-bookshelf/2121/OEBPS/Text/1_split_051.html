<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_50"><br class="calibre3"/>
  44</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Claire gittikten dört beş dakika sonra Babette’in peçetesinin altından yeni bir bip sesi duydum.</p>

  <p class="normal1">Aynı anda ayağa kalkmıştık. Karımla ben. Kollarımı ona dolamış, onu kendime bastırmıştım. Yüzümü onun saçlarına gömmüştüm. Çok yavaş, ses çıkarmadan burnumdan nefes alıyordum.</p>

  <p class="normal1">Sonra yine oturdum. Randevu defterinin durduğu masanın yanından geçip gözden kaybolana dek karımın arkasından baktım.</p>

  <p class="normal1">Babette’in cep telefonunu aldım, kapağını açıp, ekrana baktım.</p>

  <p class="normal1">“2 yeni mesaj”. Göster’e bastım. İlki Beau’dan gelmiş bir kısa mesajdı. Tek bir sözcük vardı. Küçük harflerle ve noktasız yazılmıştı: “Anne”.</p>

  <p class="normal1">Sil’e bastım.</p>

  <p class="normal1">İkincisi sesli mesaj bırakıldığını haber veriyordu.</p>

  <p class="normal1">Babette KPN’e aboneydi. Sesli mesajı dinlemek için hangi numarayı tuşlamam gerektiğini bilmiyordum. Şansım yaver gitti, Telefon Rehberi’nin içinde S harfinin altında Sesli Mesaj’ı buldum. Gülmemek için kendimi zor tutuyordum.</p>

  <p class="normal1">Sesli mesajın giriş metnini okuyan kadın bir yeni mesaj olduğunu söyledikten sonra Beau’nun sesini duydum.</p>

  <p class="normal1">Dinledim. Dinlerken bir kez, kısa bir süre gözlerimi kapattım, sonra yeniden açtım. Telefonun kapağını kapattım. Babette’in telefonunu masanın üzerine koymak yerine cebime attım.</p>

  <p class="normal1">“Oğlunuz bu tür restoranlardan hoşlanmıyor sanırım.”</p>

  <p class="normal1">Öyle ani olmuştu ki, yerimden fırladım.</p>

  <p class="normal1">“Kusura bakmayın” dedi şef. “Sizi korkutmak istemedim. Ama oğlunuzla bahçede konuştuğunuzu gördüm. En azından oğlunuz olduğunu tahmin ettim.”</p>

  <p class="normal1">Bir an neden bahsettiğini anlayamadım. Ama sonra hemen anladım.</p>

  <p class="normal1">Sigara içen adam. Restoranın dışında sigara içen adam. Şef, Michel’le beni bu akşam bahçede beraber görmüştü.</p>

  <p class="normal1">Sakindim – daha doğrusu hiçbir şey hissetmiyordum.</p>

  <p class="normal1">Ancak sonra, şefin elinde bir tabak olduğunu gördüm, faturanın olduğu bir tabak.</p>

  <p class="normal1">“Bay Lohman faturayı almayı unutmuş” dedi. “O yüzden size getirdim. Belki siz onu görürsünüz.”</p>

  <p class="normal1">“Evet” dedim.</p>

  <p class="normal1">“Oğlunuzla gördüm sizi” dedi şef, “duruşunuzda bir şeyler vardı. İkinizin de duruşunda, nasıl desem, birbirinin aynı. Bu ikisi kesin baba oğul, diye düşündüm.”</p>

  <p class="normal1">Bakışlarımı sakince tabağa kadar aşağıya indirdim, faturanın olduğu tabağa. Ne bekliyordu? Burada durup oğlum ve benle ilgili ruhsuz hikâyeler uyduracağına ne diye gitmiyordu?</p>

  <p class="normal1">“Evet” dedim yeniden; şefin tahminlerini doğrulama amacında değildim, yalnızca sessizliği bozmak için kibarlık göstermiştim. Söyleyecek başka bir şeyim yoktu.</p>

  <p class="normal1">“Benim de bir oğlum var” dedi şef. “Beş yaşında. Ama bazen bana ne kadar benzediğine şaşırıyorum. Bazı şeyleri aynen benim gibi yapıyor. Küçük mimikler. Örneğin ben sık sık saçımla oynarım, sıkıldığım ya da endişeli olduğum zamanlar küçük tutamlar koparırım... benim... benim bir de kızım var. O da üç yaşında, hık demiş annesinin burnundan düşmüş. Her konuda.”</p>

  <p class="normal1">Faturayı tabaktan aldım, tutara baktım. Bu parayla başka neler yapılabileceği, sıradan insanların bu para için –beyaz balıkçı yaka kazaklı kaplumbağa tarafından haftalarca mutfağın gerisinde bulaşık yıkamak zorunda bırakılmadan– kaç gün çalışmak zorunda oldukları konusunda hiç tahmin yürütmeyeceğim. Tutarı söylemeyeceğim, insanı kahkahalara boğacak türden bir meblağdı. Ben de bunu yaptım zaten.</p>

  <p class="normal1">“Umarım keyifli bir akşam geçirmişsinizdir” dedi şef – hâlâ gitmiyordu. Parmaklarının ucuyla boş tabağa dokunuyordu, tabağı masa örtüsünün üzerinde birkaç santimetre kaydırdı, aldı, yeniden masaya koydu.</p>
</body>
</html>