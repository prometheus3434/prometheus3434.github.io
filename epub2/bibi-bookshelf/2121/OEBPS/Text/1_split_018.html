<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_20"><br class="calibre3"/>
  14</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Sakallı adam ellerini kuruluyordu. Bu arada ben de fermuarımı çektim. Hiç ses çıkmamasına rağmen işemeyi yeni bitirmişim gibi yapmıştım, doğrudan çıkışa yöneldim. Elim çoktan paslanmaz çelik kapı kolundaydı ki sakallı adamın şöyle dediğini duydum: “Öyle ünlü bir yüzü varken restoranda oturup yemek yemek arkadaşınız için can sıkıcı değil mi?”</p>

  <p class="normal1">Durdum. Kapı kolunu bırakmadan hafifçe geriye döndüm. Sakallı adam ellerini kâğıt havlularla kurulamakla meşguldü. Sakallarının arasında ağzı yine sırıtır bir hal almıştı – ama bu seferki muzafferane bir sırıtıştı, daha çok dişlerini ortaya çıkarmıştı. Kötü bir şey demek istemedim mesajı verir gibiydi.</p>

  <p class="normal1">“Arkadaşım değil o” dedim.</p>

  <p class="normal1">Sırıtış yok oldu. Eller de durdu.”Kusura bakmayın” dedi. “Sizi beraber otururken gördüm. Biz, kızım ve ben, normal davranalım, gözlerimizi dikip bakmayalım, dedik.”</p>

  <p class="normal1">Hiçbir şey söylemiyordum. Kızı olduğunu duyunca itiraf etmem gerekir ki kendimi daha iyi hissettim. Sakallı, arsız şırıltısına rağmen, kendinden otuz yaş küçük bir kızı oltasına düşürecek kadar da değilmiş hani. Islak kâğıt havlu öbeklerini paslanmaz çelik çöp kutusuna attı, geri kapanan kapaklı çöp kutularındandı, hepsini bir kerede içeri atmak onu zorlamıştı.</p>

  <p class="normal1">“Acaba” dedi. “Acaba diyorum, mümkün olabilir mi, kızımla ben ülkemizin değişime hazır olduğuna inanıyoruz. Kızım siyaset bilimi okuyor, acaba birazdan Bay Lohman’la beraber bir fotoğraf çektirebilir mi?”</p>

  <p class="normal1">Ceketinin cebinden parlak, sade bir fotoğraf makinesi çıkardı. “Fazla vaktinizi almayız” dedi. “Özel bir yemekte olduğunuzu anlıyorum, onu rahatsız etmek istemem. Kızım... kızım bunu sormaya cesaret ettiğim için bile beni asla affetmeyecek. Restoranda ünlü bir siyasetçiye gözlerini dikip bakmamak gerektiğini ilk söyleyen kızımdı. Ender özel anlarında onu rahat bırakmak gerektiğini. Hele de onunla fotoğraf çektirme talebinde bulunmamak gerektiğini. Öte yandan buna bayılacağını da biliyorum. Serge Lohman’la fotoğraf çektirmeye yani.”</p>

  <p class="normal1">Ona baktım. İnsanın yüzüne bakmak istemediği bir babası olması nasıl olur diye geçirdim içimden. Ya da böyle bir babanın kızı olarak sabrını kaybedeceğin bir gün gelip çatar mı – yoksa insan alışır mı, çirkin duvar kâğıdına alıştığı gibi.</p>

  <p class="normal1">“Sorun olmaz” dedim. “Bay Lohman destekçileriyle iletişim kurmaktan her zaman haz duyar. Şimdi önemli bir konuşmanın ortasındayız ama siz bir süre beni izleyin. İşaret verdiğimde fotoğraf çektirmek için uygun an demektir.”</p>
</body>
</html>