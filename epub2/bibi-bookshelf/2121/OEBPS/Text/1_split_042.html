<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <div class="chapter">
    <h2 class="kitapickapak2" id="calibre_toc_42"><br class="calibre3"/>
    36</h2><br class="chapter"/>
    <br class="chapter"/>
    <br class="chapter"/>
    <br class="chapter"/>

    <p class="normal1">“Böğürtlenler kendi bahçemizden” dedi şef. “Parfe ev yapımı çikolatadan, bunlar da file bademle karıştırılmış kavrulmuş ceviz.”</p>

    <p class="normal1">Serçeparmağı, bana göre fazla kıvamsız –her halükârda bir “parfe”de olması gerektiğinden daha kıvamsız– olan ve böğürtlenlerin arasından kâsenin dibine sızmış kahverengi sostaki birkaç pütüre işaret ediyordu.</p>

    <p class="normal1">Babette’in kâseye baktığını gördüm. Başlangıçta yalnızca hayal kırıklığına uğramıştı – bu hayal kırıklığı şefin açıklamaları esnasında yerini açık bir isteksizliğe bırakmıştı.</p>

    <p class="normal1">Adam sözünü bitirince “Ben bunu istemiyorum” dedi.</p>

    <p class="normal1">“Pardon?” dedi şef.</p>

    <p class="normal1">“Ben bunu istemiyorum. Lütfen götürün.”</p>

    <p class="normal1">Bir an kâseyi iteceğini sandım ama iskemlesinde arkasına yaslandı, kendisiyle başarısız tatlı arasında olabildiğince büyük bir mesafe yaratmak ister gibiydi.</p>

    <p class="normal1">“Ama siz bunu ısmarladınız.”</p>

    <p class="normal1">Şef tatlıları önümüze getirdiğinden beri Babette ilk kez başını kaldırıp adama baktı. “Ne ısmarladığımı biliyorum. Ama artık istemiyorum. Götürmenizi istiyorum.”</p>

    <p class="normal1">Serge’nin peçetesiyle oynamaya başladığını gördüm, bir ucunu ağzının kenarındaki hayali lekeye götürüp sildi; bir yandan da karısıyla göz göze gelmeye çalışıyordu. Serge tatlı olarak sıcak çikolata soslu vanilyalı dondurma seçmişti. Belki de Babette’in davranışından ötürü utanmıştı, işin doğrusu daha fazla beklemeye tahammülü yoktu. Tatlısına şimdi başlaması gerekiyordu. Ağabeyim mönüden her seferinde servisi en hızlı tatlıyı seçerdi. Kaymaklı vanilyalı dondurma, pekmezli krep, hepsi bu kadardı. Bunun kan şekerinden kaynaklandığını düşünüyordum, onu en uygunsuz zamanlarda yakalayıp başına bela olan kan şekeri. Ama aynı zamanda zavallı hayal gücü yoksunluğundan da kaynaklanıyordu. Böyle bakıldığında, kaymaklı vanilyalı dondurma sığır filetosuyla tamamen eşdeğerdi, bu açıdan, bu kadar şipşak bir tatlıya mönüde rastlamak şahsen beni çok şaşırtmıştı.</p>

    <p class="normal1">“Daha lezzetli böğürtlenleri başka hiçbir yerde bulamazsınız” dedi şef.</p>

    <p class="normal1">“Aptal herif, o tabağı kaldır ve gözümüzün önünden götür!” dedim içimden. Yine aynı şey oluyordu. Hiçbir normal restoranda, daha doğrusunu söylemek gerekirse: Hollanda hariç Avrupa’daki hiçbir büyük restoranda, garsonlarla komiler tartışmaya girmezler, zira sloganları “Müşteri mutsuz mu? Geri götürün!”dür. Tabii ki müşteriler arasında da, mönüdeki her yemeğin ne olduğunu soran, yemek konusundaki bilgisizliğinden hiçbir rahatsızlık duymayan şımarık ayak takımı, bir sürü dırdırcı sümsük vardır. “Tagliatelle ile spagetti arasındaki fark nedir?” diye sorarlar rahatlıkla. Bu tiplerin sürekli soran, şımarık ağızlarının ortasına yumruk indirmek garsonların en doğal haklarıdır. Yumruklarını üst dişlerine sertçe geçirmelidirler ki dişler tam kökten kırılsın. Müşteriye servis yapan personelin kendini savunabilmesi kanunla düzenlenmeli. Ama çoğu zaman bunun tam tersi olur. İnsanlar hiçbir şeye cesaret edemiyor. Yalnızca tuzluk isterken bile binlerce kez “Affedersiniz” diyorlar. Hollandalı restoran müşterisi, tadı meyan kökünden yapılma şekerlemeye dönmüş, kararmış yeşil fasulyeyi, sert sinirleriyle gevşek kıkırdakları birbirine geçmiş ağır ateşte pişmiş bifteği, bayat ekmeği, küflenmiş peynirden hazırlanmış kanepeleri, bütün bunları sineye çekip susar. Garson gelip de yemeğin lezzetini sorduğunda, dillerinin ucunda etin lifleri, dişlerinin arasına kaçmış küfle, başlarını evet anlamında sallarlar.</p>

    <p class="normal1">Masamızda herkes eski yerini almıştı. Babette sol yanımda, Serge’nin karşısında, Claire karşımdaydı. Onu görmek için gözlerimi tabağımdan yukarı kaydırmam yeterliydi. Claire de bana baktı, kaşlarını kaldırdı.</p>

    <p class="normal1">“Ah, o kadar da önemli değil” dedi Serge. “O böğürtlenleri ben alabilirim.” Göbeğinin üzerinden uzandı ve sırıttı, önce garsona, sonra karısına.</p>

    <p class="normal1">Bir saniye boyunca her şey donmuştu. O bir saniyede gözlerimi eski yerine döndürmüştüm; o an kimseye bakmamamın en iyisi olacağını düşünmüştüm, bu yüzden tabağıma baktım: Çatal değmemiş üç parça peynirle karşı karşıyaydım. Garsonun serçeparmağı, üç peynirin üçünde de duraklamıştı, fazla kulak vermeden adlarını söylediği peynir çeşitlerini dinlemiştim. Tabak başlangıç ve ana yemek tabaklarından kesinlikle iki boy küçüktü, yine de burada da en çok dikkati çeken şey tabaktaki boş alandı. Üç çeşit peynirin sivri kısımları, muhtemelen olduğundan daha çok gözükmesi için karşılıklı yerleştirilmişti.</p>

    <p class="normal1">Tatlı sevmediğim için peynir ısmarlamıştım ama tabağa –özellikle de boş alana– bakarken birden üzerime bütün akşam kendimden uzak tutmaya uğraştığım ağır bir yorgunluk çöktü.</p>

    <p class="normal1">Şu anda eve gitmeyi tercih ederdim. Claire’le beraber, yalnız da olabilir. Eve gidip kanepeye uzanmak için her şeyimi verebilirdim. Yatay pozisyondayken daha iyi düşünebiliyordum, bu akşamın olaylarını, ayrıntıları gözden geçirip ihtimalleri değerlendirirdim.</p>

    <p class="normal1">“Sen karışma!” dedi Babette, Serge’ye. “Başka tatlı ısmarlamak bu kadar zorsa belki de Tonio’yu çağırmalıyız.”</p>

    <p class="normal1">“Tonio”, Lohmanlar müşteri profillerine dahil olduğu için duyduğu mutluluktan ötürü, onları girişte karşılayan restoran sahibi, beyaz balıkçı yaka kazaklı adamdı.</p>

    <p class="normal1">“Gerekmez” dedi şef hemen. “Bunu Tonio’yla kendim konuşacağım, mutfak size alternatif bir tatlı sunabilir mi, öğreneceğim.”</p>

    <p class="normal1">“Canım...” dedi Serge, ama belli ki o anda başka ne söyleyeceğini bilmiyordu, zira yeniden garsona sırıtıp, ellerini avuç içleri yukarıya bakacak şekilde havaya kaldırarak ümitsiz olduğunu ifade eden bir jest yaptı. “Kadınlar... Bazen ben de ne yapacağımı bilmiyorum” gibi bir anlama geliyordu herhalde.</p>

    <p class="normal1">“Ne diye aptal aptal gülüyorsun?” dedi Babette.</p>

    <p class="normal1">Serge ellerini indirdi, Babette’e bakarken, bakışlarında yalvarırcasına bir ifade vardı. “Canım...” dedi bir kez daha.</p>

    <p class="normal1">“Michel de oldum olası tatlıyı sevmedi” diye geçirdim içimden; daha küçükken, restoranlarda garsonlar onu dondurma veya lolipopla şımartmaya çalıştıklarında, hep kararlılıkla kafasını hayır anlamında iki yana sallardı. Ona canı hangi tatlıyı isterse vermeye hazırdık, yani mesele beslenme akışkanlığı değildi. Soyaçekimdi. Evet, bunun başka bir karşılığı yoktu. Soyaçekim diye bir şey varsa ve bunun soyaçekimiyle ilgisi varsa, demek ki Michel’in tatlı sevmemesi bizim genel olarak tatlıyı sevmememizden kaynaklanıyordu.</p>

    <p class="normal1">Sonunda garson böğürtlenli tabağı masadan götürmüştü. “Hemen dönüyorum” diye bir şeyler mırıldanıp süratle kayboldu.</p>

    <p class="normal1">“Aman Tanrım, küstaha bak!” dedi Babette; masa örtüsünü, az önce tatlısının bulunduğu yerden sertçe çekiştirdi, böğürtlen tabağının orada bırakmış olabileceği izleri yok etmek ister gibiydi.</p>

    <p class="normal1">“Babette, lütfen” diye yalvardı Serge, artık sesinde yalın bir kızgınlık vardı.</p>

    <p class="normal1">“Nasıl baktığını gördün mü?” dedi Babette, masanın üzerinden Claire’in eline uzanırken. “Patronunun adını duyunca nasıl çark ettiğini gördün mü? Patronu, ha ha!”</p>

    <p class="normal1">Claire de güldü, ama içten bir gülüş olmadığını görmüştüm.</p>

    <p class="normal1">“Babette” diye araya girdi Serge. “Lütfen! Böyle davranamazsın. Yani, buraya sık sık geliyoruz, daha önce hiç –”</p>

    <p class="normal1">“Ha, korktun mu?” diye sözünü kesti Babette. “Bir dahaki sefere sana masa vermezler diye mi korkuyorsun?”</p>

    <p class="normal1">Serge bana bakıyordu, bense hemen gözlerimi kaçırdım. Kardeşim soyaçekimden ne kadar bahsedebilirdi ki? Evet, belki kendi canından kanından çocukları söz konusu olunca, evet. Ama ya Beau? Bir şeylerin belli ki bir başkasından geçmiş olabileceğini nereye kadar kabul edebilirdi insan? Afrika’da kalan biyolojik ana babadan mesela. Serge evlatlık oğlunun yaptıklarını nereye kadar sorgulayabilirdi?</p>

    <p class="normal1">“Hiçbir şeyden korkmuyorum ben” dedi Serge. “Yalnızca başkalarına karşı bu kadar yüksek sesle konuşmanı hiç mi hiç onaylamıyorum. Biz böyle insanlar olmayı hiçbir zaman istemedik. O adam yalnızca işini yapıyor.”</p>

    <p class="normal1">“Kim yüksek sesle konuşmaya başladı?” dedi Babette. “Ha? Kim başladı?” Sesinin tonu yükselmişti. Etrafıma baktım; yakınımızdaki masalarda kafalar çoktan bize dönmüştü. Gelecekteki başbakanımızın masasında sesini yükselten bir kadın tabii ki çok ilgi çekiciydi.</p>

    <p class="normal1">Serge de yaklaşan tehlikenin farkına varmışa benziyordu. Masaya doğru iyice eğildi. “Babette, lütfen” dedi sessizce. “Bu konuyu burada kapatalım. Başka bir zaman konuşalım.”</p>

    <p class="normal1">Aile içinde yaşanan tüm kavgalarda –tıpkı arbedelerde ve savaşlarda olduğu gibi– ya taraflardan birinin ya da her iki tarafın durumun daha da fazla kontrolden çıkmaması için geri adım atacağı bir an olur. O an bu andı. Bir an benim ne istediğimi düşündüm. Aile üyeleri ve masadaki bireyler olarak ortalığı sakinleştirmek, tarafların arasındaki buzları çözmek için yatıştırıcı sözler söylemek görevi bizdeydi.</p>

    <p class="normal1">Öte yandan, dürüst olmak gerekirse, bunu istiyor muydum? İstiyor muyduk? Claire’e baktım, aynı anda Claire de bana baktı. Ağzında yabancıların gülümseme olarak adlandıramayacağı bir hareketlenme vardı ama aslında adamakıllı gülümsüyordu. Ağzının kenarlarındaki çıplak gözle görülemeyecek titremelerden anlaşılıyordu. Bu görünmez titremeleri benden daha iyi kimse bilemez. Ne anlama geldiğini de biliyordum: Claire de aralarını yapmak için hiçbir istek hissetmiyordu. Benim gibi. Kavga eden tarafları ayırmak için kılımızı bile kıpırdatmayacaktık. Aksine, ortalığı kızıştırmak için elimizden geleni yapacaktık. Zira o anda bize göre en iyi çözüm buydu.</p>

    <p class="normal1">Karıma göz kırptım. O da bana göz kırptı.</p>

    <p class="normal1">“Babette, lütfen...” – bunu söyleyen Serge değildi, Babette’in kendisiydi. Abartılı, yapmacık bir ses tonuyla, sanki Serge dondurma için ağlayan mızmız bir çocukmuş gibi onu taklit ediyordu. “O da mızmızlanmasın” diye geçirdim içimden, Serge’nin önündeki vanilyalı dondurmaya bakıyordum bir yandan da. Dondurmasını almıştı zaten. Neredeyse kahkahalara boğulacaktım, Claire yüzümden anlamış olmalıydı ki, başını iki yana sallayıp yine bana göz kırptı. Şimdi gülmenin sırası değil, diyordu bakışları. Bu her şeyi mahveder. Biz paratoner oluruz, kavga da biter.</p>

    <p class="normal1">“Ödleğin tekisin!” diye bağırdı Babette. “Kendi imajını düşünmek, nasıl karşılanacağını hesaplamak yerine beni savunman gerekiyor. Karının, tatlısının iğrenç olduğunu söylemesini nasıl karşılayacaklarmış? Buradaki değerli arkadaşın senin hakkında ne düşünecekmiş? Tonio’ymuş! Ton ya da Anton çok sıradandı herhalde! Belli ki kulağa kuru fasulye ya da mercimek çorbası gibi geliyordu.” Peçetesini masaya doğru fırlattı – fazla sert fırlatmıştı, zira peçete şarap kadehine çarpıp onu devirdi. “Bir daha burada yemek yemek istemiyorum!” dedi Babette. Bağırmıyordu artık, yine de sesi en az dört masa öteye ulaşıyordu. İnsanlar çatal bıçaklarını bırakmışlardı. Artık masamıza daha arsızca bakıyorlardı. Bir yandan da, bakmamak olanaksızdı. “Eve gitmek istiyorum” dedi Babette, sesi şimdi daha sessizdi, neredeyse normal tonunda.</p>

    <p class="normal1">“Babette” dedi Claire, elini masanın üzerinden uzattı. “Canım...”</p>

    <p class="normal1">Claire’in zamanlaması mükemmeldi. Sırıttım – karıma hayranlık duyuyordum. Kırmızı şarap masanın üzerine yayılmış, büyük çoğunluğu Serge’nin tarafına gelmişti. Ağabeyim iskemlesinin ucuna kaymıştı, başta şarabın pantolonuna damlayacağından korktuğunu sanmıştım ama iskemlesini arkaya itip doğruldu.</p>

    <p class="normal1">“İsteğim kalmadı artık” dedi.</p>

    <p class="normal1">Üçümüz de ona bakıyorduk. Peçetesini dizinden alıp masaya koydu. Tatlısının dondurması erimeye başlamıştı, ince bir damla dondurma kenardan aşağıya kaymış, cam kupanın (vazonun? kadehin? – bu tatlının konduğu kaba ne denir ki?) ayağına erişmişti. “Ben çıkıyorum” dedi. “Hava alacağım.”</p>

    <p class="normal1">Yana bir adım atıp masamızdan uzaklaştı, yeniden bir adım geri attı. “Üzgünüm” dedi, önce Claire’e, sonra da bana dönmüştü. “Böyle olduğu için üzgünüm. Umarım biraz sonra geri döndüğümde konuşmamız gereken şeyleri aklıselim bir halde konuşabiliriz.”</p>

    <p class="normal1">Babette’in yine bağırmaya başlayacağını sanmıştım. “Tabii ya! Git! Gitmek kolay tabii!” tarzında bir şeyler söyleyeceğini. Ama hiçbir şey söylemedi – aslına bakarsanız bana göre bunu yapmayarak yazık etmişti. Böylece skandal tamamlanmış olurdu: Restoranı başı eğik halde terk eden tanınmış bir siyasetçi, bir yandan karısı da arkasından, orospu çocuğu, ödlek, diye bağırıyor – gazeteler buna yer vermese bile, haber ağızdan ağıza virüs gibi yayılacak, onlarca, yüzlerce, hatta kim bilir, belki de binlerce olası seçmen, sıradan insan Serge Lohman’ın da evliliğinde çok sıradan sorunlar yaşadığını öğrenecekti. Herkes gibi. Bizim gibi.</p>

    <p class="normal1">Karısıyla kavgasının dışarıya sızmasının ona seçmenlerin oyuna mal olup olmayacağını ya da belki de oylarını artırıp artırmayacağını bile merak etmiştim. Belki de karısıyla kavgası onu daha bir insan şekline büründürüyordu, mutsuz evliliği onu seçmenlerine yakınlaştıracaktı. Vanilyalı dondurmaya baktım. İkinci damla dondurma kupanın ayağından masa örtüsüne ulaşmıştı.</p>

    <p class="normal1">“Dünya ısınıyor” dedim, ağabeyimin tatlısına işaret ederek; şu anda yapılabilecek en iyi şeyin durumu hafife almak olduğunu hissetmiştim. “Görüyor musunuz, ağızlara sakız olmuş bir saçmalık değil. Gerçekten öyle.”</p>

    <p class="normal1">“Paul...”</p>

    <p class="normal1">Claire bana baktı, gözlerini Babette’e çevirdi – karımın bakışlarını takip edince Babette’in ağladığını gördüm: Başlangıçta epeyi sessizdi, yalnızca vücudunun üst kısmının sarsıldığı görülüyordu ama çok geçmeden burnunu çekmeye başladı.</p>

    <p class="normal1">Birkaç masada, insanlar yine yemek yemeyi bırakmışlardı. Kırmızı gömlekli bir adam yaşlıca bir kadına (belki de annesi) eğilmiş, bir şeyler fısıldıyordu: “Hemen bakma ama şuradaki kadın ağlıyor” –şüphesiz böyle bir şeyler– “Serge Lohman’ın karısı...”</p>

    <p class="normal1">Bu esnada Serge hâlâ gitmemişti; elleri iskemlenin arkasına dayanmış, ayakta dikiliyordu, sanki karısı şu an ağladığı için, söylediği şeyi yapmalı mı yoksa yapmamalı mı, bir türlü karar veremiyordu.</p>

    <p class="normal1">“Serge” dedi Claire, ona bakmadan – hatta kafasını bile kaldırmadan, “Otur.”</p>

    <p class="normal1">“Paul.” Claire elimi tutmuştu; çekiyordu, ne demek istediğini ilk anda anlayamamıştım: Ayağa kalkmamı, yer değiştirmemizi istiyordu, böylece Babette’in yanına oturabilecekti.</p>

    <p class="normal1">Aynı anda ayağa kalktık. Yer değiştirirken Claire yine elimi tuttu; parmakları bileğimi sıkıca kavramıştı, kısa ve ani bir şekilde çekti. Yüzlerimiz on santimden daha kısa bir mesafedeydi, yüzümü onunkine gömmek –o anda her şeyden çok ihtiyacım olan şey– için hafifçe ileri doğru eğilmem yeterliydi.</p>

    <p class="normal1">“Bir sorunumuz var” dedi Claire.</p>

    <p class="normal1">Hiçbir şey söylemiyordum, başımla onayladım.</p>

    <p class="normal1">“Ağabeyinle” dedi Claire.</p>

    <p class="normal1">Başka bir şey söyleyecek mi, diye bekledim ama belli ki masanın yanında yeterince uzun dikildiğimiz kanısındaydı; yanımdan geçip ağlayan Babette’in yanına, benim iskemleme oturdu.</p>

    <p class="normal1">“Her şey yolunda mı?”</p>

    <p class="normal1">Dönüp beyaz balıkçı yaka kazaklı adamın yüzüne baktım. Tonio! Serge iskemlesini arkaya itip yeniden oturmaya hazırlandığından ve ben hâlâ ayakta olduğumdan, önce bana sormuştu. Her ne ise, duruşunda yağcılık gibi algıladığım şeyin sebebinin yalnızca uzunluk farkı olmadığını sezmiştim – benden bir baş kısaydı: Hafif kambur duruyordu, elleri önünde birleşmiş, başı yukarı dönüktü, böylece gözleri alttan –olması gerektiğinden daha alçaktan– bana bakıyordu.</p>

    <p class="normal1">“Tatlı seçimiyle ilgili sorun olduğunu duydum” dedi. “Sizin seçtiğiniz alternatif bir tatlı sunmak istiyoruz.”</p>

    <p class="normal1">“O da mı ikram?” diye sordum.</p>

    <p class="normal1">“Pardon?”</p>

    <p class="normal1">Restoran sahibi neredeyse kel kalmıştı, kulaklarındaki gri kıllar itinayla kesilmişti; biraz fazla bronz kafası, beyaz balıkçı yaka kazağın içinde, kaplumbağanın kabuğundan çıkan başı gibi görünüyordu.</p>

    <p class="normal1">Daha önce de yaşamıştım bunu, Serge ile Babette içeri girdiklerinde, bana birini ya da bir şeyi hatırlatmıştı, şimdi birden hatırlamıştım. Yıllar önce sokağımızda bizden birkaç ev ötede, bunun gibi dalkavuk suratlı bir adam oturuyordu. “Tonio”dan belki daha ufak tefekti ve karısı yoktu. Bir akşam, o zamanlar yedi sekiz yaşlarında olan Michel eve elinde bir dolu plakla gelmiş, pikabımız olup olmadığını sormuştu.</p>

    <p class="normal1">“Bu plakları nereden buldun?” diye sormuştum.</p>

    <p class="normal1">“Bay Breedveld verdi” demişti Michel. “Onda beş yüz tane var, biliyor musun? Bunları alabilirsin, dedi bana.”</p>

    <p class="normal1">Birkaç ev ötede yalnız yaşayan ufak tefek adamla “Breedveld” ismini hemen bağdaştıramamıştım. “Orası herkesin uğrak yeri” dedi Michel, “mahalleden birçok çocuk Bay Breedveld’in plaklarını dinlemeye gidiyor.”</p>

    <p class="normal1">Şakaklarımın zonklamaya başladığını hatırlıyorum, önce korkudan, sonra öfkeden. Bir yandan sesimin olabildiğince normal çıkmasına uğraş verirken, Michel’e Bay Breedveld’in çocuklar plak dinlerken ne yaptığını sordum.</p>

    <p class="normal1">“Hiç. Kanepede oturuyoruz. Bize fıstık, cips, kola veriyor.”</p>

    <p class="normal1">O akşam, hava kararınca, Bay Breedveld’in kapısını çaldım. Beni içeri davet etmesini beklemeden onu kenara itip salonuna doğru yürüdüm. Perdeleri kapatmayı ihmal etmedim.</p>

    <p class="normal1">Birkaç hafta sonra Bay Breedveld taşındı. O zamandan zihnimde kalan son görüntü, kırık plaklarla dolu karton kutuların içini sağlam plak kalmış mı diye karıştıran mahallenin çocuklarıdır. Bay Breedveld taşınmadan bir gün önce kutuları kaldırımın kenarına koymuştu.</p>

    <p class="normal1">“Tonio”ya baktım, tek elimle sıkı sıkıya iskemlenin arkalığını kavramıştım.</p>

    <p class="normal1">“Kaybol alçak herif!” dedim. “Tepem atmadan kaybol buralardan.”</p>
  </div>
</body>
</html>