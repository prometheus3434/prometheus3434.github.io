<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_11"><br class="calibre3"/>
  5</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">“Restoranın ikramı, günün aperitifi pembe şampanya.”</p>

  <p class="normal1">Şef –ya da müdür, işletmeci, başgarson ya da bu tip restoranlarda bu adamlara ne deniyorsa– siyah önlük değil, yelekli bir takım giyiyordu. İnce mavi çizgileri olan yeşil bir takımdı bu, göğüs cebinden yine mavi bir mendil veya kumaş parçası sarkıyordu.</p>

  <p class="normal1">Sesi yumuşaktı, fazla yumuşak, yemek salonundaki uğultuyu zar zor bastırabiliyordu; masamıza (bahçe tarafında! İyi tahmin etmiştim) oturduktan sonra akustikle ilgili bir sorun olduğunu hemen fark ettik, normalden daha yüksek sesle konuşmak gerekiyordu, yoksa sözcükler, burada diğer restoranlardan daha yüksek olan cam tavana doğru uçuşup kayboluyordu. Tavanın mantıksız biçimde yüksek olduğu söylenebilirdi, ne var ki yükseklik binanın önceki kullanım amacına uygundu: Bir yerlerde süt fabrikası diye okumuştum sanırım ya da pompa istasyonu.</p>

  <p class="normal1">Şef şimdi serçeparmağıyla masamızdaki bir şeye işaret ediyordu. <span class="ideitalik">Tealight</span>’lara<sup class="calibre5"><a href="../Text/1_split_058.html#footnote-308-3" id="footnote-308-3-backlink">3</a></sup> diye düşündüm önce –masaların hepsinde mum yerine <span class="ideitalik">tealight</span>’lar vardı– ama serçeparmak belli ki az önce getirdiği bir tabak zeytine yönelmişti. İskemleleri oturmamız için çektiğinde tabağın orada olduğunu hatırlamıyordum. Ne zaman koymuştu? Kısa ama şiddetli bir panik dalgasıyla sarsıldım. Son zamanlarda parçaların eksilmesi daha sık başıma geliyordu – zaman kırıntıları, düşüncelerimin başka yerde olduğu yitik anlar.</p>

  <p class="normal1">“Bunlar Yunan zeytinleri, Mora Yarımadası’ndan. Üzerine hafifçe Kuzey Sardinya’nın saf sızma zeytinyağı gezdirilmiş ve karınları yarılıp biberiyeyle...”</p>

  <p class="normal1">Bu cümleyi söylerken şef masamıza biraz daha eğilmişti, yine de sesi bize güçlükle ulaşıyordu; cümlenin son kısmı havada kaybolmuştu, böylece biberiyenin nereden geldiğini anlayamamıştık. Böyle bir bilgi, biberiye ister Ruhr bölgesinden ister Arden’den gelmiş olsun, zaten bir kulağımdan girip ötekinden çıkardı, ama bir tabak zeytin için fazlaca laf kalabalığı yapıldığını düşünüyordum ve işin içinden bu şekilde sıyrılmasına izin vermek niyetinde değildim.</p>

  <p class="normal1">Ayrıca bir de şu serçeparmak konusu vardı. Serçeparmakla işaret etmek de ne oluyordu? Şık bir hareket filan mıydı? İnce mavi çizgili takım elbiseye yakışan bir hareket miydi bu, tıpkı açık mavi mendil gibi? Yoksa adamın saklayacak bir şeyi mi vardı? Diğer parmakları görülmüyordu, avucunun içine kıvrılmışlardı – belki de ellerinde egzama ya da tedavisi mümkün olmayan bir hastalık vardı.</p>

  <p class="normal1">“Karınlarını yarmak mı?” dedim.</p>

  <p class="normal1">“Evet, karınlarını yarıyoruz. Karnını yarmak demek...”</p>

  <p class="normal1">“Karnını yarmanın ne demek olduğunu biliyorum” dedim sert bir biçimde – hatta belki biraz fazla sert, zira yan masamızdaki kadınla erkek konuşmalarını kesip bizim tarafımıza baktılar: Sakalı çok gür ve yüzünün neredeyse tamamını kaplayan bir adam ve yirmilerinde olduğunu tahmin ettiğim, onun için fazla genç bir kadın; adamın ikinci evliliği ya da bunun gibi bir restorana getirerek etkilemeye çalıştığı bir kız arkadaş adayı diye geçirdim içimden. “Karınları yarılmış” diye devam ettim yavaşça. “Tabii ki zeytinlerin ‘karnını yarmadığınızı’ biliyorum. ‘İşlerini bitiriyormuş’ ya da ‘öldürüyormuş’ gibi.”</p>

  <p class="normal1">Yan gözle Claire’in başını çevirip dışarıya baktığını görüyordum. İyi bir başlangıç değildi; akşam zaten tatsızlaşmıştı, benim daha da tatsızlaştırmamam gerekiyordu, hele de karım için.</p>

  <p class="normal1">Tam o sırada şef hiç hesaba katmadığım bir şey yaptı: Ben az çok ağzının aralanacağını, alt dudağının titremeye başlayacağını ve belki de yüzünün renginin değişeceğini, sonra da kısık sesle kekeleyerek özür ifade eden sözler geveleyeceğini beklerken –yukarıdan emredilmişti ona bu, can sıkıcı ve küstah müşterilere karşı takınması gereken bir davranış biçimiydi– bunun yerine bir kahkaha patlatıverdi. Ayrıca bu gerçek bir kahkahaydı, yapmacık veya nezaket gülücüğü değildi.</p>

  <p class="normal1">“Kusuruma bakmayın” dedi elini ağzına götürürken; parmakları tıpkı zeytinleri gösterirken avucunun içine kıvrıldıkları gibi duruyordu, yalnızca serçeparmağı her zamanki gibi dışarıdaydı. “Hiç böyle bakmamıştım.”</p>
</body>
</html>