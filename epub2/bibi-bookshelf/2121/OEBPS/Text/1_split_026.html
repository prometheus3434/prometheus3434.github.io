<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_27"><br class="calibre3"/>
  21</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Olanlar bu. Gerçekler bu.</p>

  <p class="normal1">Bir gece, iki üç ay önce, üç genç bir partiden sonra eve doğru yola çıktılar. Üç gençten ikisinin okuduğu lisenin kafeteryasında yapılan bir partiydi. İkisi kardeşti. Biri evlatlıktı.</p>

  <p class="normal1">Üçüncü genç başka bir okulda okuyordu. Diğerlerinin kuzeniydi.</p>

  <p class="normal1">Kuzen neredeyse hiç alkol almazdı ama o akşam birkaç bira içmişti. Tıpkı diğer ikisi gibi. İki kuzen de kızlarla dans etmişti. Kız arkadaşlarıyla değil, çünkü o sıra kız arkadaşları yoktu – tüm kızlarla dans etmişlerdi. Evlatlık kardeşin kız arkadaşı vardı. Akşamın büyük kısmını karanlık, gözlerden uzak bir köşede onunla öpüşerek geçirmişti.</p>

  <p class="normal1">Üç genç partiden ayrılırken kız arkadaş kalmıştı, gençlerin saat birde evde olmaları gerekiyordu. Kız kendisini almaya gelecek olan babasını bekleyecekti.</p>

  <p class="normal1">Aslında saat bir buçuktu ama gençler ailelerinin onlara tanıdığı esneklik payına güveniyorlardı. Kuzenin o gece iki kardeşin evinde kalmasını önceden kararlaştırmışlardı – kuzenin ailesi birkaç günlüğüne Paris’teydi, o yüzden.</p>

  <p class="normal1">Yol üstündeki bir kafede birer bira daha içmeye karar verdiler. Ceplerinde çok az para kaldığı için önce para çekmeleri gerekiyordu. Birkaç sokak ötede –şimdi tam okulla ev arasındaydılar– bir bankamatik kulübesi buldular. Kulübenin dış kapısı camdı, asıl bankamatik içerideydi.</p>

  <p class="normal1">İki kardeşten biri, biyolojik olanı diyelim, para çekecekti. Evlatlık kardeş ve kuzen dışarıda beklemeye başladılar. Biyolojik kardeşin içeri girmesiyle dışarı çıkması neredeyse bir olmuştu. “Çektin mi?” diye sordu diğer ikisi. “Hayır oğlum” diye karşılık verdi, “kahretsin, altıma ediyordum”. “Ne?” dedi diğer ikisi. “İçeride” dedi öteki. “Biri yatıyor. İçeride biri uyuyor, uyku tulumunda, az daha kafasına basıyordum oğlum.”</p>

  <p class="normal1">Ondan sonra tam olarak neler olduğu, özellikle o korkunç planı ilk olarak kimin uygulamaya koyduğu konusunda farklı görüşler var. Üçü de bankamatik kulübesinde pis bir koku olduğu konusunda birleşmiş. Berbat bir koku: Kusmuk, ter ve içlerinden birinin ceset kokusu olarak tanımladığı bir koku daha.</p>

  <p class="normal1">Pis koku önemli, pis kokan biri daha az sempati uyandırır, pis koku insanın gözünü kör edebilir, tüm o kokular ne kadar insana özgü de olsa, kanlı canlı bir insan fikrini bulanıklaştırır. Sonrasında olanlar için bir özür değil bu, ama yine de kolayca göz ardı edilebilecek bir şey de değil.</p>

  <p class="normal1">Üç genç para çekmek istemişlerdi, çok değil, kafede son birkaç bira içmek için birkaç onluk. Ama o kokuda <span class="ideitalik">no way</span><sup class="calibre5"><a href="../Text/1_split_074.html#footnote-308-19" id="footnote-308-19-backlink">19</a></sup> duramazlardı, öğürmeden on saniye bile durulacak gibi değildi, naylonu yırtılmış çöp poşeti gibi yatıyordu orada.</p>

  <p class="normal1">Ama bu bir insandı: Nefes alan bir insan, evet, hatta uykusunda horlayan ve tıslayan bir insan. “Gelin, başka bir bankamatik bulalım” dedi evlatlık olan. “Nedenmiş o” dedi diğer ikisi. “Pis kokulu ayyaşın biri içeride uyuyor diye para çekememek çok saçma.” “Hadi” dedi evlatlık olan bir kez daha, “gidelim”.</p>

  <p class="normal1">Ama diğer ikisi kulak asmadılar, parayı buradan çekeceklerdi, başka bir bankamatik bulmak için bilmem kaç sokak yürümeye niyetleri yoktu. Şimdi kuzen içeri giriyordu, uyku tulumunu çekmeye başladı. “Hey, hey, uyan! Kalk!”</p>

  <p class="normal1">“Ben gidiyorum” dedi evlatlık olan. “Bunu çekecek değilim.”</p>

  <p class="normal1">“Hadi ya, oyunbozanlık yapma” dedi diğer ikisi, “geldik bir kere, birazdan da bira alacağız.” Ama evlatlık bir kez daha, “Bunu çekecek değilim” dedi, yorgundu, canı bira istemiyordu – gerçekten de bisikletine binip gitti.</p>

  <p class="normal1">Biyolojik kardeş ona engel olmak istedi. Bekle, diye bağırdı arkasından. Ama evlatlık olan yalnızca el sallayıp köşede kayboldu. “Bırak” dedi kuzen. “Sıkıcı şey. Efendi olacak ya. Sıkıcı gerzek.”</p>

  <p class="normal1">Şimdi ikisi içeri girdiler. Kardeş uyku tulumunu çekti. “Hey, uyan! Tanrı belanı versin, Tanrı belanı versin, ne biçim koku bu.” Kuzen uyku tulumunun ayak ucunu tekmeledi. Tam da ceset kokusu değildi, daha çok çöp poşetine benziyordu, yemek artıkları, kemirilmiş tavuk kemikleri, küflenmiş kahve filtreleriyle dolu bir çöp poşeti. “Uyan!” Şimdi kuzen ve kardeş, ikisi de işi inada bindirmişlerdi, parayı başka yerde değil bu bankamatikte çekeceklerdi. Tabii ki okul partisinde biraz içmişlerdi. Ve aslında, arabayı kendi sürmekte ısrar eden sarhoş sürücünün inatçılığıyla aynı inatçılıktı bu – ve ayrıca doğum gününe gelip gitmek bilmeyen, son bir bira (“bir tane daha”) içeceğini söyleyip aynı hikâyeyi yedinci kez anlatan davetlinin inatçılığı.</p>

  <p class="normal1">“Kalkmanız lazım, burası bir bankamatik.” Terbiyelerini bozmuyorlardı: Gözlerini yaşartacak derecedeki pis kokuya rağmen hâlâ sizli bizli konuşuyorlardı. Uyku tulumunda görünmeyen yabancı şüphesiz onlardan büyüktü. Bir erkek, belki bir dilenci, ama bir erkek.</p>

  <p class="normal1">Uyku tulumundan ilk kez bir ses geldi. Bu koşullarda az çok beklenebilecek seslerdi bunlar: Yakınmalar, iç çekmeler, anlaşılmaz homurdanmalar. Canlanıyordu. O gün okula gitmek istemeyen, biraz daha yatmak isteyen bir çocuk gibiydi, sesleri hareket izledi: Biri ya da bir şey uzandı ve bir kafa ya da başka bir vücut uzvunu uyku tulumundan dışarı çıkarmaya çalışıyordu.</p>

  <p class="normal1">Kardeş ile kuzenin belirli bir planları yoktu, uyku tulumunun içinde tam olarak ne saklandığını hiç mi hiç bilmek istemediklerini belki çok geç anlamışlardı. Şimdiye dek bu sadece bir engeldi, yolda önlerine çıkan bir şey, insanlık dışı, orada olmaması gereken bir koku yayıyordu, gitmesi gerekiyordu ama uykusundan, rüyasından kendi isteği dışında uyandırılan bu şeyle (ya da kişiyle) tartışmaları gerekecekti: Kim bilir pis kokulu evsiz rüyasında ne görüyordu, belki de başının üstünde bir çatı, sıcak bir yemek, bir eş ve çocuklar, bahçeli bir ev, kuyruğunu sallayan, çimlerin üzerinde çim sulama makinesinin saçtığı suları kovalayan sevimli bir köpek.</p>

  <p class="normal1">“Defolun!”</p>

  <p class="normal1">İlk anda onları korkutan bir sövgü değildi, ama o ses... Beklentilerini şaşırtmıştı. Uyku tulumundan ortaya tıraşsız bir şeyler çıkmasını bekliyorlardı: Terli, birbirine yapışmış saçlar, geriye kalan birkaç siyah kök hariç dişsiz bir ağız. Oysa bu şey neredeyse bir kadını çağrıştırıyor...</p>

  <p class="normal1">Şimdi – aynı anda uyku tulumunda yeniden bir hareketlenme oluyor: Bir el, bir el daha, bir kol ve bir kafa. Hemen anlaşılması zor, aslında anlaşılıyor, aralarında çıplak yerler bulunan saçlar yüzünden: Siyah bir saç, yer yer kırlaşmış, kafa derisi buralarda parlıyor. Erkeğin kelleşmesi farklı olur. Kafanın kendisi kirli, tıraşsız, ya da hayır, yüz kıllarıyla kaplı, ama bir erkekle karıştırılamayacak kadar bariz. “Defolun! Orospu çocukları!” Ses tiz çıkıyor, kadın tek kolunu etrafına savuruyor, sinek avlıyor gibi. Bir kadın. Kardeşle kuzen birbirlerine bakıyorlar. Gitme vakti. Daha sonra ikisi de bu anı unutamayacaklar. Uyku tulumundakinin kadın olduğunu anlamaları her şeyi değiştiriyor. “Hadi, gidiyoruz” diyor kardeş. “Tanrının cezaları!” diye bağırıyor kadın. “Defolun! Defolun!”</p>

  <p class="normal1">“Kapa çeneni!” diyor kuzen. “Çeneni kapa diyorum!” Uyku tulumuna sert bir tekme atıyor, ama alan kısıtlı, dengesini korumakta güçlük çekiyor, sendeliyor, tekmesi fazla uzağa ulaşıyor, ayakkabısının ucu uyku tulumunu sıyırıyor, kadın burnunun üstüne düşüyor. Kalın, şiş parmaklı ve siyah tırnaklı eli burnunu tutuyor: Kan. “Orospu çocukları!” Ses şimdi öyle yüksek ve tiz ki tüm alanı dolduruyor. “Katiller! Alçaklar!” Kardeş, kuzeni kapıya çekiyor. “Hadi, gidiyoruz.” Kapıyı açıp çıkıyorlar, dışarıdalar. “Pis, iğrenç orospu çocukları!” diye bağırıldığını duyuyorlar kulübenin içinden, şimdi biraz daha alçak sesle, yine de sokağın köşesinden duyulacak kadar yüksek. Ama saat geç, sokak boş, en çok üç dört evde ışık yanıyor.</p>

  <p class="normal1">“Ben gitmek...” diyor kuzen. “İkiliyorum ben. Körolasıca, hastalıklı karı!” “Tabii ki” diyor kardeş. “Tabii ki istemezsin. Tanrım, kapasın çenesini şu lanet kadın!” Bankamatik kulübesinden sürekli sesler geliyor, ama kapı kapanmış, ses şimdiden boğuk geliyor, kadın sövüyor, belli belirsiz, öfkeli bir sövgü.</p>

  <p class="normal1">Sonra birden gülmeye başlıyorlar, daha sonra birbirlerine nasıl baktıklarını, kendi öfkeli, kızarmış suratlarını hatırlayacaklar: Suratlarını, cam kapının ardındaki boğuk homurtuyu, nasıl yerlere yatarak güldüklerini. Ruhsuz bir kahkaha silsilesi, önüne geçmek mümkün değil, duvara yaslanıp destek alıyorlar, peşinden birbirlerine yaslanıyorlar. Birbirlerinin boyunlarına dolanıyorlar, vücutları gülmekten titriyor. “Alçaklar!” Kardeş, kadının tiz sesini taklit ediyor. “Orospu çocukları!” Kuzen çömeliyor, sonra yere düşüyor. “Kes şunu! Lütfen! Geberecem!”</p>

  <p class="normal1">Bir ağacın dibinde birkaç çöp torbası ve çöp kamyonunun alması için bırakılmış birkaç eşya var: Tekerlekli büro iskemlesi, içinde geniş ekran bir televizyon bulunan bir karton kutu, bir büro lambası ve televizyon. Büro iskemlesini tutup onunla beraber bankamatiğe yürürken sürekli gülüyorlar. “Pis, iğrenç orospu!” İskemleyi küçük alanda olabildiğince gelişigüzel bir şekilde kadının bu arada yeniden içine gömüldüğü uyku tulumuna doğru sürüyorlar. Kuzen kapıyı açık tutuyor, kardeş büro lambasıyla iki dolu çöp poşetini almaya gidiyor. Kadının kafası yine uyku tulumundan beliriyor, saçları kalın yağlı tabakalar halinde birbirine yapışmış, sakalı var ya da yüzü kirle kaplı. Koluyla büro iskemlesini itmeye çalışıyor ama pek işe yaramıyor. Bu yüzden ilk çöp poşeti doğrudan yüzüne çarpıyor, kafası arkaya devriliyor, duvardaki çelik çöp kutusuna sertçe çarpıyor. Şimdi kuzen büro lambasını fırlatıyor. Yuvarlak başlıklı, katlanabilir eski bir model. Başlığı kadının burnuna çarpıyor. Kadının artık bağırmaması, kardeşle kuzenin kadının tiz sesini artık duymamaları belki de tuhaf. İki çöp poşeti kadının kafasına geldiğinde kadın yalnızca sersemlemiş halde uyuklayarak başını eğmişti. “Aptal orospu, git başka yerde uyu! Git de iş bul!” “Git de iş bul!” deyince yeniden gülme krizine giriyorlar. “İş!” diye bağırıyor kardeş. “İş, iş, iş!” Kuzen yeniden dışarı, çöp poşetlerinin olduğu ağaca yürüyor. Geniş ekran televizyonun bulunduğu karton kutuyu yan tarafa, bir benzin bidonunun olduğu yere sürüklüyor. Orduya ait bidonlardan bu, “cerikan” denen, ciplerin arkasına monteli duran yeşil bidonlardan. Kuzen bidonu sapından tutuyor. Boş. Başka türlüsünü de beklemiyor, dolu bir benzin bidonunu kim çöpe atar ki? “Hayır, hayır, ne yapıyoruz?” diye bağırıyor kardeş, kuzeni elinde benzin bidonuyla yürürken görünce. “Hiçbir şey oğlum, hiçbir şey, bidon boş, ne sandın?” Kadın yine biraz kendine geliyor. “Aşağılık piçler, utanın kendinizden” diyor aniden çıkan dikkat çekici derecede düzgün bir konuşmanın sahibi ses, belki çok eskilerden, tepe aşağı düşmeye başlamadan önce. “Burası berbat kokuyor” diyor kuzen, “ama şimdi hallederiz”. Benzin bidonunu yukarı kaldırıyor. “Tamam, çok güzel” diyor kadın, “artık uyumaya devam edebilir miyim?” Kadının burnundaki kan yine kurumuş. Kuzen boş benzin bidonunu –kim bilir, belki de bilerek– kadının kafasına bırakıyor, güvenli bir mesafeden, büyük bir gürültüye sebep oluyor, evet, ama bütün olarak bakıldığında çöp poşetleriyle büro lambasından daha kötü değil.</p>

  <p class="normal1">Sonra –birkaç hafta sonra– <span class="ideitalik">Failler Aranıyor</span> programında gösterilen görüntülerde benzin bidonunu attıktan sonra iki gencin de dışarı çıktıkları çok iyi görünüyor. Uzun süre ortalıkta görünmüyorlar. Ayrıca bankamatik kulübesinin kamera görüntülerinde uyku tulumundaki kadın hiç görünmüyor. Kamera kapıya, para çekmek isteyen insanlara doğrultulmuş, kimin para çektiği görülüyor ama bu sabit bir kamera, kulübenin geri kalan kısımları görüntünün dışında kalıyor.</p>

  <p class="normal1"> </p>

  <p class="normal1">Claire’le görüntüleri ilk kez izlediğimiz akşam, Michel yukarıda odasındaydı. Gazete ve akşam yemeğimizden arta kalan bir şişe kırmızı şarapla oturma odasında kanepede yan yana oturuyorduk. Hikâye bu arada çoktan gazetelerde yer almış, birçok kez yazılmıştı ama görüntüler ilk kez gösteriliyordu. Sarsıntılı, net olmayan görüntülerdi, bir güvenlik kamerasına ait oldukları hemen anlaşılıyordu. İnsanlar bunu bir rezalet olarak yorumluyordu. Dünya nereye gidiyordu? Savunmasız bir kadın... gençlik... daha ağır cezalar – evet, idam cezası tartışmaları da yine gündeme gelmişti.</p>

  <p class="normal1">Bunlar <span class="ideitalik">Failler Aranıyor</span> programı yayınlanana kadardı. O zamana kadar olay bir haberden öteye gitmemişti; evet, şok edici bir haberdi, ama aynı zamanda tüm haberler gibi eskimeye mahkûmdu. Karanlık yanları zaman geçtikçe tabii ki ortaya çıkacaktı, ta ki nihayetinde tamamen gözden kayboluncaya dek, en azından toplumsal hafızamızda yer alacak kadar önemi kalmayana dek.</p>

  <p class="normal1">Oysa güvenlik kamerasının görüntüleri her şeyi değiştirmişti. Gençler –failler– eldeki malzemenin kalitesi kötü de olsa, her ikisi de kaşlarına kadar inen şapkalar giydikleri için tanınmaları kolay olmasa da yüz kazanmışlardı. İzleyiciler aslında başka bir şey daha da görmüşlerdi: Gençler açık açık zevk alıyorlardı, önce büro iskemlesini, sonra çöp poşetlerini, büro lambasını ve en sonunda da boş benzin bidonunu savunmasız ya da her halükârda görüntülerde görünmeyen kurbanlarına fırlattıklarında gülmekten neredeyse yerlere yatmışlardı. Sarsıntılı ve siyah beyaz görüntülerde çöp poşetlerini fırlattıktan sonra nasıl beşlik çaktıkları, görüntüler sessiz de olsa, görüntünün dışındaki kadına nasıl –hakaret ederek herhalde– bağırdıkları görülüyordu.</p>

  <p class="normal1">Özellikle güldükleri görülüyordu. Böyle anlarda toplumsal hafıza devreye giriyordu. Kilit anlardı bunlar, gülen gençler toplumsal hafızada kendilerine bir yer edinmek istiyorlardı. Toplumsal hafızamızın ilk on sırasında sekizinciydiler, muhtemelen Vietkong gerillasını başından vuran Vietnamlı albayın altında, ama belki de Göksel Barış Meydanı’nda elinde poşetiyle tankları durdurmaya çalışan Çinlinin üstündeydiler.</p>

  <p class="normal1">Önemli olan bir şey daha vardı. Gençlerin şapkaları vardı ama iyi ailelerden geliyorlardı. Beyazdılar. Bunun sebebini söylemek iyi bir fikir değildi, güçtü: Kıyafetlerinden, davranışlarından görülebiliyordu. İyi aile çocuklarıydı. Etnik bir isyan başlatmak için arabaları ateşe veren cinslerden değillerdi. Hali vakti yerinde aileleri vardı. Hepimizin bildiği türde gençlerdi. Yeğenimiz gibi gençler. Oğlumuz gibi.</p>

  <p class="normal1">Sonradan iyice düşününce, bunun yeğenimiz ve oğlumuz gibi gençlerle değil, kendi oğlumuzla (ve yeğenimizle) ilgili olduğunu anladım. Buz gibi, derin bir sessizlik anıydı. Gözlerimi televizyon ekranından Claire’e çevirdiğim an yayınlanan kareleri saniyesine kadar özenle işaret edebilirdim. Soruşturma devam ettiğinden, burada, bir evsize büro iskemlesi ve çöp poşetleriyle, hem de gülerek, saldıran kişinin oğlum olduğunu büyük bir şokla fark etmeme sebep olan şeyin tam olarak ne olduğunu anlatmayacağım. Bunu daha fazla irdelemeyeceğim, zira teorik olarak her şeyi inkâr etme imkânım var. Bu genç adam Michel Lohman, fark ettiniz mi? Soruşturmanın bu aşamasında, hâlâ hiçbir şeyi kabul etmeyebilirim. Bunu söylemek güç... Görüntüler net değil, ben böyle bir şey iddia etmeye cesaret edemezdim.</p>

  <p class="normal1">Başka görüntüler de göstermişlerdi, montaj yapmışlardı, az hareketin olduğu görüntüleri kesmişlerdi. İki gencin sürekli kulübeye girip bir şeyler fırlattıkları görülüyordu.</p>

  <p class="normal1">En kötüsü sondaydı, kilit sahne denebilir: Dünyanın yarısına ulaşan sahne. Önce benzin bidonunun –boş benzin bidonunun– atıldığı görülüyor, sonra bir kez daha dışarı gidip geri geldikten sonra, bir şey daha atıyorlar: Görüntülerde bunun ne olduğu iyi görünmüyor: Çakmak? Kibrit? Bir parlama görünüyor, her şeyi bir kerede aydınlatan ve birkaç saniye için hiçbir şeyin görülmediği bir parlama. Görüntü beyazlaşıyor. Görüntü yeniden geldiğinde, gençlerin aceleyle kaçtıkları görülüyor.</p>

  <p class="normal1">Geri dönmüyorlar. Güvenlik kamerasının son sahnelerinde de görülecek fazla bir şey yoktu. Ne duman ne de ateş. Benzin bidonunun patlamasını yangın izlemiyordu. Görüntülerin ne kadar akıl almaz olduğu göz önünde bulundurulursa, bunun bir önemi yok. En önemli şey görüntünün dışında olduğu için, geri kalan boşlukları insan kendi tamamlayabilir.</p>

  <p class="normal1">Evsiz kadın ölmüştü. Tahminlere göre anında ölüm. Benzin bidonundan çıkan benzin buharı kadının yüzünde patladığı anda. Ya da bundan en çok birkaç dakika sonra. Belki uyku tulumundan çıkmaya uğraşıyordu – belki de değil. Görüntülerde yok.</p>

  <p class="normal1">Az önce söylediğim gibi, Claire’in yüzüne baktım. O da başını bana çevirdiği anda anlamıştım. Benim gördüklerimin aynısını o da görmüştü.</p>

  <p class="normal1">Claire başını çevirip bana bakmıştı.</p>

  <p class="normal1">Nefesimi tuttum – daha doğrusu: Bir şeyler söyleyen kişi ilk ben olmak için nefes aldım. Hayatımızı değiştirecek bir şeyler – hangi sözcükleri kullanacağımı bilmeden.</p>

  <p class="normal1">Claire şarap şişesini alıp yukarı kaldırdı: Şarap şişenin dibinde, yarım kadeh dolduracak kadar kalmıştı.</p>

  <p class="normal1">“İster misin?” diye sordu. “Yoksa yeni bir şişe mi açayım?”</p>
</body>
</html>