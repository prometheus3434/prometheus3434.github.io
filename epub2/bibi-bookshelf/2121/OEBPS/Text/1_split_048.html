<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_47"><br class="calibre3"/>
  41</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">“Arayan başbakandı” dedi Serge; oturdu, cep telefonunu cebine koydu. “Basın toplantısının yarın nerede olduğunu öğrenmek istiyormuş.”</p>

  <p class="normal1">Üçümüzden biri artık sorabilirdi: “Ve? Sen ne dedin?” Ama masamızda sessizlik hâkimdi. Bazen insanlar böyle sessizlikler oluşmasını isterler: Önlerinde apaçık duran yola girmeyi istemediklerinde. Serge fıkra anlattığında, soruyla başlayan bir fıkra anlattığında (Neden iki Çinli berbere beraber gidemezler?), çoğunlukla benzer bir sessizlik olurdu.</p>

  <p class="normal1">Ağabeyim, muhtemelen nezaketten hâlâ masada olan tatlısına baktı. “Ona bu akşam bu konuyla ilgili bir şey açıklamak istemediğimi söyledim. Ciddi bir şey olmadığını ümit ettiğini söyledi. Örneğin seçimlerden çekilmem gibi. Kelimesi kelimesine böyle dedi: ‘Seçimlerden yedi ay önce baltaları gömmeye karar verirsen ikimiz için de hakikaten üzülürüm.’ ” Serge başbakanın aksanını taklit etmeye çalışmıştı ama o kadar kötü yapmıştı ki, bir karikatürden çok, üzerinden geçilmiş, kopyası çıkarılmış bir karikatüre benzemişti. “Ona gerçeği, ailemle konuşmakta olduğumu söyledim. Birkaç seçeneği açık tuttuğumu.”</p>

  <p class="normal1">Başbakan yeni seçildiğinde, hakkında pek çok espri yapılıyordu: Dış görünüşü, kürsüye çıkışındaki beceriksizliği, sayısız gafı. Bu esnada uyum sağlama süreci yaşanmıştı. İnsan alışıyordu, tıpkı duvar kâğıdındaki lekeye alıştığı gibi. Bir süre sonra oraya aitmiş gibi gelen, bir gün oradan kaybolduğunda insanı şaşırtan bir leke.</p>

  <p class="normal1">“Hımm, ilginç” dedi Claire. “Seçenekleri açık tutuyorsun. Senin için, hepimiz için her şeyin net olduğunu sanmıştım.”</p>

  <p class="normal1">Serge karısıyla göz göze gelmeye çalışıyordu, Babette ise masada önünde duran cep telefonuyla daha çok ilgileniyor gibiydi. Serge “Evet, seçenekleri açık tutuyorum” dedi içini çekerek. “Bunu beraber yapmak istiyorum. Ailece...”</p>

  <p class="normal1">“Hep yaptığımız gibi” dedim. Yanan makarna alla carbonara, oğlumu benden almaya çalıştığında kafasına geçirdiğim tava gelmişti aklıma ama, belli ki Serge’nin hafızası benim kadar keskin değildi, zira yüzünde sıcak bir gülümseme bile belirmişti.</p>

  <p class="normal1">“Evet” dedi –saatine baktı– “benim... bizim gitmemiz lazım. Babette... Nerede kaldı şu hesap?”</p>

  <p class="normal1">Babette ayağa kalktı.</p>

  <p class="normal1">“Evet, gidelim” dedi Babette; Claire’e döndü. “Siz de geliyor musunuz?”</p>

  <p class="normal1">Claire hâlâ yarısı dolu grappa bardağını havaya kaldırdı. “Siz gidin. Biz geliriz.”</p>

  <p class="normal1">Serge elini karısına uzattı. Babette’in kendisine uzatılmış eli reddedeceğini sanmıştım ama onu tuttu. Hatta Serge’ye kolunu uzattı.</p>

  <p class="normal1">“Biz...” dedi Serge. Sırıttı, evet, karısını bileğinden tutarken neredeyse ışıldayacaktı. “Bu konuya sonra döneriz. Kafeye uğrayacağız, konuya yine döneriz.”</p>

  <p class="normal1">“Tamam Serge” dedi Claire. “Siz gidin. Paul ile ben grappalarımızı içeceğiz, sonra biz de geliriz.”</p>

  <p class="normal1">“Hesap” dedi Serge. Cüzdanını ya da kredi kartını arıyormuş gibi ceketinin ceplerini yokladı.</p>

  <p class="normal1">“Bırak” dedi Claire. “Biz hallederiz.”</p>

  <p class="normal1">Sonunda gerçekten gittiler. Çıkışa doğru yürürlerken arkalarından baktım, ağabeyim karısını kolundan tutuyordu. Müşterilerden biri masasının yanından geçerlerken başını kaldırıp onlara bakmıştı. Belli ki burada da alışma sürecinden bahsedilebilirdi: Bir yerde uzun süre kaldığınızda, yüzünüz diğer herkesinki gibi bir yüz haline geliyordu. Beyaz balıkçı yaka kazaklı adam mutfaktan dışarı fırladı: Tonio – pasaportunda kesin Anton yazıyordu. Serge ile Babette durmuşlardı. El sıkıştılar. Garsonlar ellerinde ceketlerle koştular.</p>

  <p class="normal1">“Gittiler mi?” diye sordu Claire.</p>

  <p class="normal1">“Neredeyse” dedim.</p>

  <p class="normal1">Karım grappanın dibini kafasına dikti. Elini benimkinin üzerine koydu.</p>

  <p class="normal1">“Bir şeyler yapmalısın” dedi; parmaklarını elimin üzerine bastırdı.</p>

  <p class="normal1">“Evet” dedim. “Onu durdurmalıyız.”</p>

  <p class="normal1">Claire elini benimkine kavuşturdu.</p>

  <p class="normal1">“Onu durdurmalısın” dedi.</p>

  <p class="normal1">Ona baktım.</p>

  <p class="normal1">“Ben mi?” dedim ama ardından bir şeyler geleceğini hissetmiştim: Belki de hayır diyemeyeceğim bir şeyler.</p>

  <p class="normal1">“Ona bir şeyler yapmalısın” dedi Claire.</p>

  <p class="normal1">Ona bakakalmıştım.</p>

  <p class="normal1">“Yarın basın toplantısı düzenleyemeyecek hale gelmesi lazım” dedi Claire.</p>

  <p class="normal1">O anda yakınlarda bir yerde bir cep telefonundan bip sesleri gelmeye başladı. Önce yalnızca sessizce bipliyordu, sonra biplemelerin tonu arttı ve beraberce bir melodi oluşturdu.</p>

  <p class="normal1">Claire soru soran gözlerle bana bakıyordu. Ben de ona baktım. Aynı anda başımızı salladık.</p>

  <p class="normal1">Babette’in cep telefonunun yarısı peçetesinin altında görünüyordu. İster istemez önce çıkışa baktım: Serge ile Babette gitmişlerdi. Elimi uzattım ama Claire benden önce davranmıştı.</p>

  <p class="normal1">Telefonun kapağını açtı ve ekranda yazanları okudu. Sonra kapağı yeniden kapattı. Bipleme durmuştu.</p>

  <p class="normal1">“Beau” dedi.</p>
</body>
</html>