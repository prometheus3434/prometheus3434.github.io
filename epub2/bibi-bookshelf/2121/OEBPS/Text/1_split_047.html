<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <div class="chapter">
    <h2 class="kitapickapak2" id="calibre_toc_46"><br class="calibre3"/>
    40</h2><br class="chapter"/>
    <br class="chapter"/>
    <br class="chapter"/>
    <br class="chapter"/>

    <p class="normal1">Michel kısa süre önce idam cezasıyla ilgili bir ödev yapmıştı. Ödev tarih dersi içindi. Cezalarını çektikten sonra toplum içine dönen ve genellikle de özgür kaldıktan çok kısa süre sonra yeniden cinayet işleyen katillerle ilgili bir belgeselden yola çıkmıştı. Belgeselde idam cezasına taraf olan ve karşı çıkan kişilerle görüşülmüştü. Bazı insanların asla serbest bırakılmaması gerektiğini savunan Amerikalı bir psikiyatrla röportaj yapılmıştı. “Dışarıda gerçek canavarların serbestçe dolaştığını kabul etmek zorundayız” demişti psikiyatr. “Hiçbir koşulda ceza indiriminin söz konusu olmaması gereken canavarlar bunlar.”</p>

    <p class="normal1">Birkaç gün sonra Michel’in masasında ödevinden ilk birkaç sayfayı görmüştüm. Kapak resmi için internetten bir fotoğraf indirmişti, bazı Amerikan eyaletlerinde idamın zehirli iğneyle uygulandığı hastane yatağının fotoğrafıydı bu.</p>

    <p class="normal1">“Sana herhangi bir şekilde yardımım olabilirse...” demiştim; birkaç gün sonra bana ilk kaba metni okutmuştu.</p>

    <p class="normal1">“Özellikle yazabilir miyim, yazamaz mıyım, onu söyle” demişti.</p>

    <p class="normal1">“Neyi yazabilir misin?” diye sormuştum.</p>

    <p class="normal1">“Bilmiyorum. Bazen aklıma bazı şeyler geliyor... Bunları düşünmem normal mi, bilemiyorum.”</p>

    <p class="normal1">Kaba metni okudum – etkilenmiştim. On beş yaşındaki biri için, Michel’in suç ve cezayla ilgili çeşitli meselelere taze bir bakışı vardı. Birkaç ahlaki ikilemi sonuçlarına kadar düşünüp tartmıştı. Düşünmem normal mi, derken ne kastettiğini anlıyordum.</p>

    <p class="normal1">“Çok iyi” dedim ödevini geri verirken. “Yerinde olsam endişelenmezdim. Her şeyi düşünebilirsin. Daha şimdiden kendine set çekmene gerek yok. Çok anlaşılır bir biçimde yazmışsın. Önce buna itiraz edecek bir nokta bulsunlar bakalım.”</p>

    <p class="normal1">O günden itibaren yazdıklarının devamını da okutmaya devam etti. Ahlaki ikilemler üzerinde görüş alışverişlerinde bulunduk. O dönemle ilgili güzel hatıralarım var: Son derece güzel hatıralar.</p>

    <p class="normal1">Ödevini teslim etmesinin üzerinden bir hafta geçmemişti ki müdür beni çağırdı. En azından oğlum Michel’le ilgili belirli bir gün ve saatte fikir alışverişinde bulunmak üzere telefonla davetiye almıştım. Telefonda müdürden ayrıntılarla ilgili bilgi almıştım, tabii ki konunun idam cezasıyla ilgili ödev hakkında olduğunu tahmin ettiğim halde, konuşmamızın sebebini onun ağzından duymak istemiştim – ama o bu konuya girmek istememişti: “Sizinle konuşmak istediğim bazı konular var ama telefonda değil” dedi.</p>

    <p class="normal1">Kararlaştırılan gün müdürün bekleme odasında belirmiştim. Müdür beni içeri davet edip masasının karşısındaki iskemleye oturmamı işaret etti.</p>

    <p class="normal1">“Sizinle Michel hakkında konuşmak istedim” diyerek hemen konuya girdi; “Başka kimin hakkında olabilir ki?” dememek için kendimi tutmuştum, bacak bacak üstüne atıp düşünceli dinleyici tutumu takındım.</p>

    <p class="normal1">Başının arkasında, Novib’in mi Unicef’in mi, hangisi olduğunu bilmediğim bir yardım kuruluşunun kocaman bir posteri asılıydı. Üzerinde hiçbir şey yetişmezmiş gibi görünen çorak ve yarılmış bir toprak parçası görülüyordu, bunun solunda bir kumaş parçasına sarılı bir çocuk sıska elini uzatmıştı.</p>

    <p class="normal1">Poster sinirlerimin iyice bozulmasına yol açmıştı. Müdür muhtemelen küresel ısınmaya ve genel olarak adaletsizliğe karşıydı. Memeli hayvanların etini yemiyordu, Amerikan karşıtıydı ya da en azından Bush karşıtı – bu bakış açısı insanlara başka hiçbir şey hakkında düşünmeme ehliyeti sağlıyordu. Bush’a karşı olan, dürüst ve merhametliydi, yakın çevresine ise duygusuz bir orospu çocuğu gibi davranabilirdi.</p>

    <p class="normal1">“Bu zamana dek Michel’den hep çok memnunduk” dedi müdür. Burnuma acayip bir koku geliyordu, doğrudan bir vücut kokusu değil, diğer çöplerden ayrılıp atılan çöp kokusu gibiydi daha çok – daha doğrusu normalde organik çöp olarak ayrılan çöp türü. Kokunun müdürden geldiğini algılayamamıştım; belki de ozon tabakasını inceltmemek için deodorant kullanmıyordu ya da karısı çamaşırlarını çevre dostu deterjanla yıkıyordu, bilindiği gibi beyaz çamaşırlar böyle deterjanlarla yıkandığında bir süre sonra grileşiyor, ne olursa olsun bir daha temiz olmuyorlar.</p>

    <p class="normal1">“Yalnız geçenlerde tarih dersi için bizleri biraz rahatsız eden bir ödev yazdı” diye ekledi müdür. “En azından tarih öğretmenimiz Bay Halsema’nın özellikle dikkatini çekti. Öğretmenimiz söz konusu ödevle bana geldi.”</p>

    <p class="normal1">“İdam cezasıyla ilgili” dedim, bu kaçamağımsı saçmalıkları kısa kesmek istiyordum.</p>

    <p class="normal1">Müdür bir an bana baktı, gözlerinde grilik vardı, ifadesizlik, yanlış bir şekilde “hayatında her şeyi bir kez yaşamış” olduğunu düşünen, orta karar bir beynin sıkılmış bakışları. “Doğru” dedi: Masasından bir şey alıp sayfalarını çevirmeye başladı. İdam cezası, yazdığını gördüm siyah kapakta beyaz harflerle, altında hastane yatağının fotoğrafı vardı.</p>

    <p class="normal1">“Özellikle şu cümlelerle ilgili” dedi müdür. “Şöyle: ‘Devletin uyguladığı idam cezasının tüm insanlık dışılığını kabul ederek, yine de insan merak etmiyor değil, acaba bazı suçlular için çok daha erken bir safhada –’ ”</p>

    <p class="normal1">“Bana okumanız gerekmiyor, ne yazdığını biliyorum.”</p>

    <p class="normal1">Müdürün yüzünden, sözünün kesilmesine alışık olmadığı okunuyordu. “Doğru” dedi bir kez daha. “Demek içeriği size yabancı değil?”</p>

    <p class="normal1">“İçeriğini bilmekle kalmıyorum, oğluma bazı yerlerinde yardım bile ettim. Küçük tavsiyeler tabii, zira aslan payı ona ait.”</p>

    <p class="normal1">“Ama anlaşılan ona, benim ‘göze göz dişe diş’ diye adlandıracağım bölümle ilgili tavsiyelerde bulunmayı gerekli görmemişsiniz.”</p>

    <p class="normal1">“Hayır. Ben ‘göze göz dişe diş’ terimine karşı çıkıyorum.”</p>

    <p class="normal1">“Siz nasıl adlandırırdınız? Burada açık açık adil bir süreçten geçmeden idam cezasının uygulanmasıyla ilgili görüşler yazılmış.”</p>

    <p class="normal1">“Ama idam cezasının insanlık dışı bir uygulama olduğu da yazıyor. Devletin uyguladığı soğuk, kayıtsız idam cezası. Enjeksiyon iğnesi, elektrikli sandalye. Ölüme mahkûm edilen kişinin kendi seçtiği son yemeğinin tüm tüyler ürpertici ayrıntılarına kadar. Son bir kez mahkûmun en sevdiği yemek, ister şampanyayla havyar olsun, ister Burger King’den Whopper mönü.”</p>

    <p class="normal1">Her ebeveynin er ya da geç karşılaştığı ikilemle karşı karşıyaydım: Her halükârda çocuğunu savunmak istiyorsun, çocuğunun tarafını tutuyorsun ama bunu çok sert, hele de açıkça söyleyerek yapmaman gerekiyor. Onları köşeye sıkıştırmamalısın. Eğitimciler ve öğretmenler insanın konuşmasına izin verirler ama intikamını çocuğundan alırlar. Belki çok daha iyi argümanlar ortaya sürersin –eğitimciler ve öğretmenlerden daha iyi argümanlar ortaya sürmek öyle zor bir şey değildir– ama sonunda bedelini çocuğun öder, mağlup oldukları tartışmayla ilgili hayal kırıklığının acısını öğrenciden çıkarırlar.</p>

    <p class="normal1">“Hepimiz böyle düşünüyoruz” dedi müdür. “Normal ve sağlıklı düşünen insanlar idam cezasının insanlık dışı olduğunu düşünürler. Ben bundan bahsetmiyorum, Michel bunu çok güzel anlatmış. Ben yalnızca, tabii istemeden olmadıysa, sanıkların suçlamayla karşılaşmadan önce haklarından gelinmesinin gerekçeler verilerek kabul gördüğü bölümden bahsediyorum.”</p>

    <p class="normal1">“Ben kendimi normal ve sağlıklı olarak adlandırıyorum. Ben de idam cezasının insanlık dışı olduğunu düşünüyorum. Ama ne yazık ki bu dünyayı gaddar insanlarla paylaşıyoruz. Bu gaddar insanlar iyi halden cezaevinden çıktıktan sonra yeniden topluma dönmeli mi? Bence Michel’in demek istediği bu.”</p>

    <p class="normal1">“Öyleyse insanlara ateş etmekte anormal bir şey yok, bakayım, başka ne diyordu” –ödevin sayfalarını karıştırmaya başlamıştı yine– “pencereden atmakta”? Karakolun onuncu katındaki pencereydi sanıyorum. Bunlar bir hukuk devletinde kabul edilebilir şeyler değil.”</p>

    <p class="normal1">“Evet, ama siz bağlamın dışına çıkıyorsunuz. Konu kötü insanlarla ilgili, Michel çocuk tecavüzcülerinden, çocukları yıllarca hapis tutan adamlardan bahsediyor. Orada başka etmenler de rol oynuyor. ‘Adil hukuki süreç’ adına tüm bu pislikler yeniden kurcalanmalı. Ama bunu kim bekler? O çocukların aileleri mi? Bu, biraz üstünkörü bir şekilde okuduğunuz kısmın kilit noktası. Hayır, uygar insanlar başkalarını pencereden fırlatmazlar. Karakoldan gözaltı odasına naklederken kazara silahın patlamasına da izin vermezler. Ama bizim burada konumuz uygar insanlar değil. Konumuz, artık hayatta olmadıklarında herkesin oh çekeceği o insanlar.”</p>

    <p class="normal1">“Evet, bu. Kazara kafasından vurulan sanık. Polis arabasının arka koltuğunda, şimdi hatırladım.” Müdür ödevi masasına bıraktı. “Bu da sizin ‘tavsiyeler’inizden biri miydi Bay Lohman? Yoksa oğlunuz her şeyi kendi başına mı düşündü?”</p>

    <p class="normal1">Sesinin tonundaki bir şey ensemdeki tüylerin dikilmesine yol açmıştı, aynı zamanda parmak uçlarımda karıncalanma hissetmiştim, daha doğrusu hissizleşmişlerdi. Öfkelenmiştim. Bir tarafta Michel’i ödevinden dolayı takdir ediyordum –en azından masanın karşı tarafında oturan gübre kokulu gerizekâlıdan çok daha zekiydi– diğer taraftan ise oğlumu gelecekte yaşayabileceği tacizlerden korumak zorundaydım. Onu okuldan uzaklaştırabilirlerdi, okuldan atabilirlerdi. Michel kendini buraya ait hissediyordu, burada arkadaşları vardı.</p>

    <p class="normal1">“Bu tür konularda benim görüşlerimin onu birazcık yönlendirdiğini söylemek zorundayım” dedim. “Bazı suçların sanıklarına ne yapılması gerektiğiyle ilgili düşüncelerimi genelde açıkça belirtirim. Belki de kasıtlı olarak ya da farkında olmadan bu görüşlerimi Michel’e kabul ettirmişimdir.”</p>

    <p class="normal1">Müdür meraklı gözlerle bana bakıyordu, zekâ seviyesi daha düşük birinden beklenebilecek meraklı bakışlarla diyelim. “Az önce ödevle ilgili aslan payının oğlunuza ait olduğunu söylemiştiniz.”</p>

    <p class="normal1">“Bu doğru. Aslan payı derken, özellikle devletin uyguladığı idam cezasından insanlık dışı bir uygulama olarak bahseden paragrafları kastetmiştim.”</p>

    <p class="normal1">Tecrübelerime dayanarak söylüyorum ki, zekâ seviyesi düşük insanlara karşı kolayca yalan söyleyebilirsiniz: İdam cezasıyla ilgili ödevde neyin benim neyin Michel’in fikri olduğunu gerçekten hatırlıyor muydum? Bir konuşma hatırlıyordum, yemek sırasında masada geçen bir konuşma, iyi halden dışarı çıkmış bir katilden söz açılmıştı, birkaç gündür serbest olan bir katil, çok büyük bir ihtimalle yine birilerinin icabına bakacak bir katil. “Böyle birini serbest bile bırakmamalılar” demişti Michel. “Serbest bile bırakmamak mı yoksa cezaevine bile koymamak mı?” diye sormuştum; Michel on beş yaşındaydı. Onunla hemen her şeyi konuşuyorduk, her şeye ilgisi vardı: Irak’taki savaş, terör, Ortadoğu – okulda bu konular hemen hiç konuşulmuyordu, ona göre suya sabuna dokunmuyorlardı. “Cezaevine bile koymamak derken neyi kastediyorsun?” diye sordu. “İşte” demiştim. “Aynen dediğim gibi yani.”</p>

    <p class="normal1">Müdüre baktım. Küresel ısınmaya, tüm savaş ve haksızlıkların hepten ortadan kaldırılmasına inanan bu aşağılık herif tecavüzcülerin ve seri katillerin iyileştirilebileceğine; psikiyatrlarla yıllarca süren terapilerden sonra topluma geri dönebilme şansları olduğuna takmıştı.</p>

    <p class="normal1">Bu zamana dek iskemlesinde hafifçe kaykılarak oturan müdür şimdi öne doğru yaslanmış, her iki kolunu –elleri düz, parmakları aralık bir biçimde– masasına dayamıştı.</p>

    <p class="normal1">“Yanlış hatırlamadıysam siz de eğitimciydiniz, öyle değil mi?” dedi.</p>

    <p class="normal1">Ensemdeki saçlarla karıncalanmış parmaklarım yalan söylemiyordu: Düşük zekâlılar bir tartışmayı kaybedeceklerini anladıklarında haklılıklarını göstermek için başka araçlara sarılırlar.</p>

    <p class="normal1">“Birkaç yıl ders verdim, evet” dedim.</p>

    <p class="normal1">“(...)deydi, öyle değil mi?” Okulun ismini söylemişti, bende hep karmaşık duygular çağrıştıran bir isim, doktorun iyileştiğini söylediği ama her an vücudunun başka bir yerinde ortaya çıkabileceğini bildiğin bir hastalık gibi.</p>

    <p class="normal1">“Evet” dedim.</p>

    <p class="normal1">“Sonra uzaklaştırıldınız.”</p>

    <p class="normal1">“Hiç de değil. Bir süre uzaklaşıp kafa dinlemeyi kendim önerdim. Ortalık yeniden yatıştığında geri dönecektim.”</p>

    <p class="normal1">Müdür öksürdü, önünde duran birkaç kâğıt parçasına göz attı. “Ama geri dönmediniz. Hatta dokuz yıldır işsizsiniz.”</p>

    <p class="normal1">“Çalışmıyorum. İstesem yarın iş bulurum.”</p>

    <p class="normal1">“Ama bendeki bilgilere, (...)nin bana gönderdiği bilgilere göre psikiyatr raporuna bağlı. Yeniden işe başlayıp başlayamayacağınız. Yani bu karar size kalmış değil.”</p>

    <p class="normal1">Yine o okulun adı! Sol gözümdeki kasların titremeye başladığını hissediyordum, aslında bir anlamı yoktu ama başkaları buna tik diyebilirdi. Bu yüzden gözüme toz kaçmış gibi yaptım, parmaklarımın uçlarıyla ovuşturdum ama bu yalnızca kasların titremesini sıklaştırmaya yaramıştı.</p>

    <p class="normal1">“Hah, bunun bir anlamı yok” dedim. “Mesleğimi yapabilmem için psikiyatrın onayına ihtiyacım yok.”</p>

    <p class="normal1">Müdür yeniden kâğıda baktı.</p>

    <p class="normal1">“Burada öyle demiyor... Burada diyor ki –”</p>

    <p class="normal1">“Önünüzde duran şeyde ne yazdığına bakabilir miyim?” Sesim sert, emredici çıkmıştı, istediğim şeyi daha açık bir şekilde ifade edemezdim. Buna karşılık müdür isteğimi hemen yerine getirmedi.</p>

    <p class="normal1">“Konuşmamı tamamlamama izin verdiğinizde” dedi. “Birkaç hafta önce tesadüf eseri şu an (...)de çalışan eski bir meslektaşımla karşılaştım. Sözün oraya nasıl geldiğini hatırlamıyorum, sanırım genel olarak eğitim sistemindeki iş yükünden konuşuyorduk. Psikolojik çöküntülerden ve sinirlerin yıpranmasından. Bana tanıdık gelen bir isimden bahsetti. Önce nereden hatırladığımı anımsayamadım, sonra birden aklıma Michel geldi. Sonra da siz.”</p>

    <p class="normal1">“Ben hiç psikolojik olarak çökmedim. Çok moda bir hastalık bu. Hele de sinirlerim hiç yıpranmadı.”</p>

    <p class="normal1">Şimdi gözlerini kırpma sırasının müdürde olduğunu gördüm, bütün iyi niyetliliğinizle tik olarak adlandırmasanız bile, kesinlikle ani bir zayıflığın belirtisiydi. Daha doğrusu: Korkunun. Hiçbir şeyin farkında değildim, belki de ses tonumdaki bir şeydi –son cümlelerim ağzımdan fazla yavaş bir şekilde çıkmıştı, her halükârda bir öncekinden daha yavaş– belli ki müdürün uyarı lambalarının yanıp sönmesine yol açan bir şekilde.</p>

    <p class="normal1">“Ben de sizin psikolojik olarak çöktüğünüzü söylemedim zaten” dedi.</p>

    <p class="normal1">Parmaklarını masanın üzerinde tıkırdatıyordu. Yine gözlerini kırpıştırmaya başlamıştı! Evet, bir şeyler değişmişti, idam cezasıyla ilgili ucuz teorilerini bana satmaya çalıştığı hafif ukala ses tonu bile yok olmuştu.</p>

    <p class="normal1">Şimdi kokuyu çok net alıyordum, vücut kokusundan da öte bir şey: Korku. Köpeklerin insanlar korktuğunda bunun kokusunu alabilmesi gibi, ben de, daha önce almadığım, belli belirsiz, ekşi bir koku alıyordum.</p>

    <p class="normal1">Sanırım ayağa kalktığım an o andı, tam olarak hatırlamıyorum, bir yerlerde kör bir nokta, zamanda bir boşluk. Daha başka bir şey söyleyip söylemediğimizi hatırlamıyorum. Nasıl olduysa: Bir anda ayaktaydım. İskemlemden doğrulmuş, müdüre doğru başımı eğmiştim.</p>

    <p class="normal1">Sonra olanlar tamamen aramızdaki yükseklik farkıyla ilgili, müdürün oturmaya devam etmesi, benim ona doğru başımı eğmem – yukarıdan bakmam desek daha doğru olur aslında. Bir tür yazısız kuraldı, suyun yukarıdan aşağıya akması gibi, ya da köpeklerden bahsetmeye devam edersek, müdürün sandalyede oturuyor olması onun aleyhineydi, savunmasız bir durumdaydı. Köpeklerde de durum aynıydı: Yıllarca sahiplerinin onları beslemesine ve okşamasına izin verirler, sineği bile incitmezler, hayvanlar içinde en dost olanlardır, ama bir gün, sahip birden dengesini kaybeder, tökezleyip düşer. Birkaç saniye içinde köpekler başına üşüşür, çenelerini boynuna geçirirler, ısırıp öldürürler, bazen işi parçalamaya kadar götürürler. İçgüdüdür bu: Yere düşen şey zayıftır, yerde yatan şey avdır.</p>

    <p class="normal1">“Sizden ısrarla o kâğıdı bana göstermenizi istiyorum” dedim, sırf usulüne uydurmak için, bir yandan da müdürün önünde duran ve şimdi elleriyle örttüğü kâğıtlara işaret ediyordum. Usulüne uydurmak için diyorum, zira artık bazı şeyleri geri döndürmek için çok geçti.</p>

    <p class="normal1">Müdür “Bay Lohman” dedi. Sonra ben yumruğumu onun burnuna indirdim. Her yer kan olmuştu, her yer: Burun deliklerinden fışkırmış, gömleğine ve masasının üstüne, sonra burnuna götürdüğü parmaklarına bulaşmıştı.</p>

    <p class="normal1">Bu arada masasına doğru yürüyüp yeniden yüzüne vurmuştum, bu kez daha alt kısmına, kırılan dişleri parmaklarımın eklemlerini acıtmıştı. Bağırmıştı, anlaşılmaz bir şeyler geveledi, bu esnada ben onu iskemlesinden çekip doğrultmuştum bile. Çığlığı şüphesiz insanları uyaracak, otuz saniye içinde herkes müdürün kapısına üşüşecekti, ama otuz saniye içinde birine çok zarar verebilirdiniz, içimden otuz saniyenin benim için yeterli olduğunu geçirdim.</p>

    <p class="normal1">“Pis, iğrenç domuz” dedim, aynı anda yumruğumu yüzüne, dizimi de bacaklarının arasına geçirmiştim. Yanlış hesaplamışım, müdürün de güç kullanabileceğini hesaba katmamışım, içeri üşüşen öğretmenler gösterime son noktayı koymadan önce onu kolayca yere yıkabileceğimi sanmıştım. Başını hızla kaldırıp çeneme vurdu, peşinden kollarıyla bacaklarımın altından yakalayıp beni sert bir şekilde fırlattı, dengemi kaybedip arkaya doğru devrildim. “Lanet olası!” diye bağırdım. Müdür kapı yerine pencereye koştu. Ben doğrulamadan pencereyi açmayı başarmıştı. “İmdat!” diye bağırdı dışarıya. “İmdat!”</p>

    <p class="normal1">Ama ben ona ulaşmıştım bile. Saçından yakalayıp başını arkaya çektim, bütün gücümle pencerenin çerçevesine çarptım. “Daha işim bitmedi!” diye bağırdım kulağına.</p>

    <p class="normal1">Okul bahçesinde birçok insan vardı, daha çok öğrenciydi, teneffüstelerdi herhalde. Hepsi yukarıya –bize doğru– baktı.</p>

    <p class="normal1">Diğerlerinin arasındaki siyah kepli genci hemen fark ettim, tüm o yüzlerin arasında tanıdığım bir yüzü görmek güven verici, sakinleştirici bir etki yaratmıştı bende. Okul binasının girişine götüren merdivenlerde, birkaç kızla motosiklet üzerindeki genç bir oğlandan oluşan küçük bir grubun kenarındaydı. Siyah kepli gencin kulağında kulaklıklar vardı.</p>

    <p class="normal1">El salladım. İyi hatırlıyorum. Michel’e el sallayıp, gülümsemeye çalıştım. El sallayarak ve gülerek ona dışarıdan çok ciddi görünse de aslında durumun o kadar da kötü olmadığını belli etmek istemiştim. Müdürle aramızda, ödevi, Michel’in ödevi hakkında görüş farklılıkları vardı ama bu esnada her şey birden çözüme kavuşmuştu.</p>
  </div>
</body>
</html>