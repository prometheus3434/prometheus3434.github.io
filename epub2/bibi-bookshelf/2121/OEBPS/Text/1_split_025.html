<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_26"><br class="calibre3"/>
  20</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Restoranın yemek yenen kısmına girerken tereddüt ettim.</p>

  <p class="normal1">Michel cep telefonunu almak üzere her an gelebilirdi (henüz gelmemişti, ileri doğru birkaç adım atıp durunca gördüm: Masamızda yalnızca Claire, Babette ve Serge vardı).</p>

  <p class="normal1">Yana doğru hızlıca bir adım atarak bir palmiyenin arkasına geçtim. Yaprakların arasından baktım, beni gördüklerini sanmıyordum. Michel’i burada yakalamayı tercih ederdim. Burada girişte ya da vestiyerde; elbette bahçede olması daha iyiydi. Evet, bahçeye gitmeliydim, böylelikle Michel’i hemen karşılayabilir, cep telefonunu ona orada teslim edebilirdim. Annesinin, amcasının ve yengesinin bakışlarından ve olası sorularından uzakta.</p>

  <p class="normal1">Arkamı dönüp, randevu defterinin durduğu masadaki kızın yanından geçerek dışarı çıktım. Önceden tasarladığım bir planım yoktu. Oğluma bir şeyler söylemem gerekecekti. Ama ne? Önce onun ne söyleyeceğini beklemeye karar verdim – hiçbir zaman yalan söylemeyi beceremeyen dürüst gözlerini izlerim, diye düşündüm.</p>

  <p class="normal1">Fenerle aydınlatılmış patikadan yürüyüp, tıpkı az önce yaptığım gibi sola döndüm. Michel’in bizimle aynı rotayı izleyeceği, kafenin karşısındaki köprüden geçeceği belliydi. Aslında parka başka bir giriş daha vardı, hatta ana giriş, ama oradan girerse bisikletle karanlıkta daha uzun bir yol katedecekti.</p>

  <p class="normal1">Köprünün başında durup etrafıma baktım. Kimse yoktu. Fenerlerin ışığı buraya yalnızca sarımsı cılız bir parlaklık olarak ulaşıyordu, birkaç mumun verdiği aydınlıktan fazlası değildi.</p>

  <p class="normal1">Karanlığın da avantajı vardı. Karanlıkta, birbirimizin gözlerini göremezken, Michel belki de gerçeği anlatmaya daha çabuk yeltenirdi.</p>

  <p class="normal1">Ya sonra? Bu “gerçek”le ne yapacaktım? Ellerimi yüzüme götürüp gözlerimi ovuşturdum. Birazdan her halükârda neşeli bir ifadeyle bakmak zorunda kalacaktım. Elimi ağzımın önünde küçük bir kâse haline getirip nefes verdim ve kokladım. Evet, nefesim içki kokuyordu, bira ve şarap, ama hesaplayınca, şimdiye kadar toplam beş bardak içmiştim. Bu akşam kendimi bastırmaya karar vermiştim, kendi zavallılığım yüzünden Serge’ye puanları toplama şansını vermek istemiyordum – kendimi tanıyordum, biliyordum ki akşam dışarıda yemek yemenin gerilimine belirli bir dayanma sınırım vardı ve akşamın sonunda yine konuyu çocuklardan açmaya çalışırsa ona yanıt verecek enerjim kalmayacaktı.</p>

  <p class="normal1">Köprünün karşı tarafına, çalıların arkasında, caddenin karşısındaki kafenin ışıklarına baktım. Bir tramvay durakta durmadan geçti, sonra yine sessizlik hâkim oldu.</p>

  <p class="normal1">“Çabuk ol!” dedim yüksek sesle.</p>

  <p class="normal1">Kendi sesimi duyunca, –kendi sesimden irkilerek uyandım da denebilir– birden ne yapmam gerektiğini anladım.</p>

  <p class="normal1">Michel’in cep telefonunu cebimden çıkarıp kapağını kaydırdım.</p>

  <p class="normal1">Göster’e bastım.</p>

  <p class="normal1">İki kısa mesajı da okudum: İlkinde bir telefon numarasıyla beraber mesaj bırakılmadığı yazıyordu; ikinci mesajda aynı numaranın sesli mesaj bıraktığı yazıyordu.</p>

  <p class="normal1">Mesajların altında yazan saatleri karşılaştırdım. İlkiyle ikincisi arasında yalnızca iki dakika vardı. Mesajlar yaklaşık on beş dakika önce gelmişti: Ben burada parkın biraz ilerisinde oğlumu ararken.</p>

  <p class="normal1">İki kez art arda Seçenekler’e bastım, ardından Sil’e.</p>

  <p class="normal1">Peşinden telesekreterin numarasını aradım.</p>

  <p class="normal1">Birazdan, Michel telefonunu geri aldığında, ekranda cevapsız çağrı uyarısı görünmeyecekti, bu yüzden de telesekreteri araması için bir neden olmayacaktı, diye düşündüm – en azından şimdilik.</p>

  <p class="normal1">Telesekreterdeki kadının tanıdık sesi bir yeni mesaj (ve iki eski mesaj) olduğunu bildirdikten sonra, “Hey!” denildiğini duydum. “Hey! Arayacak mısın oğlum!”</p>

  <p class="normal1">Hey! Bir buçuk yıl kadar önce Beau, New York Yankees kepi ve ona uygun kullandığı dille kendine “Afrikalı Amerikalı” imajı benimsemişti. Afrika’dan buraya getirilmişti, kısa süre öncesine kadar Hollanda dilini hep çok özenli bir şekilde konuşmaya dikkat ederdi, sıradan insanların Hollanda dilini değil, ağabeyim ile karısının çevresindekilerin kullandığı gibi: Aksansız, ama aslında bin kişinin içinde fark edilebilecek üst sınıfın kullandığı bir aksan; tenis kortlarında ve hokey derneğinin kafeteryasında konuşulan bir Hollanda dili.</p>

  <p class="normal1">Bir gün Beau kalkıp aynada kendine bakmış, Afrika’nın zavallı ve yardıma muhtaç olduğuna karar vermiş olmalıydı. Kendi kimliğini başka bir yerlerde, Atlas Okyanusu’nun öte tarafında, New York ve Los Angeles’ın zenci banliyölerinde araması tamamen anlaşılabilir bir şeydi.</p>

  <p class="normal1">Zaten ağabeyimin evlatlık oğlunun bu davranışında başından beri bana son derece ters gelen bir şeyler vardı. Ona hep bu kadar kutsalmış gibi davranılmasında beni rahatsız eden şeyle aynıydı bu: Farklı olmasını onu evlat edinen ailesine, kız kardeşine, kuzenine karşı kurnazca kullanıyordu.</p>

  <p class="normal1">Eskiden, Beau küçükken, annesinin dizine Rick ve Valerie’den daha çok tırmanırdı – çoğunlukla da ağlayarak. Babette onun minik kara başını okşar, teselli edici sözler söyler ama bu esnada evlatlığının üzüntüsünün sorumlusunu aramak için etrafına bakardı.</p>

  <p class="normal1">Hemen her seferinde suçluyu en yakınında bulurdu.</p>

  <p class="normal1">Biyolojik oğluna “Beau’ya ne oldu?” diye sorardı suçlayıcı bir tonla.</p>

  <p class="normal1">“Hiçbir şey anne” dediğini duymuştum bir keresinde Rick’in. “Sadece bakıyordum.”</p>

  <p class="normal1">“Aslında sen ırkçı birisin” demişti Claire, Beau’ya duyduğum antipatiyi ona itiraf ettiğimde.</p>

  <p class="normal1">“Hiç de değil!” demiştim. “Riyakâr davranıp sırf derisinin rengi ve geçmişi yüzünden onu sevseydim, işte o zaman ırkçı olurdum. Pozitif ırkçılık. Evlatlık yeğenimizin riyakârlığından, genel olarak Afrika, özellikle de Burkina Faso’yla ilgili sonuç çıkarsaydım, işte o zaman tam bir ırkçı olurdum.”</p>

  <p class="normal1">“Şaka yaptım” demişti Claire.</p>

  <p class="normal1">Köprünün üzerinde bir bisiklet belirdi. Lambalı bir bisiklet. Sürücüyü yalnız siluet halinde görebiliyordum, ama kendi çocuğumu karanlıkta bile bin kişinin içinden ayırt edebilirdim. Direksiyonun üzerine yarışçı gibi eğilmiş, bisikleti soldan sağa savururken umursamaz, vücudu neredeyse hiç hareket etmiyor: Birden tüm bunların bir... yırtıcı hayvanın –bir “atletin” demek istemiştim, bir sporcunun– duruş ve hareketleri olduğu düşüncesinin önüne geçememiştim.</p>

  <p class="normal1">Michel futbol ve tenis oynuyordu, altı ay önce de spor salonuna yazılmıştı. Sigara içmiyordu, çok az alkol alıyordu, uyuşturucudan tiksindiğini açıkça söylediğini de birden çok kez işitmiştim, hem hafif hem de ağır olanlarından. Sınıfındaki içicilere “yarım akıllı” diyordu, ve biz, Claire’le ben bundan son derece memnunduk. Okuldan çok az kaçan, ev ödevlerini düzenli yapan, sorunlu davranışı olmayan bir oğlumuz olduğu için mutluyduk. Parlak bir öğrenci değildi, asla kendini paralamazdı, esasında gerektiğinden fazla rahattı ama öte yandan asla onunla ilgili şikâyet almazdık. Notları ve dönem ödevleri çoğunlukla “orta”ydı, yalnızca beden eğitiminden hep on alırdı.</p>

  <p class="normal1">“Eski mesaj” dedi telesekreterdeki kadın.</p>

  <p class="normal1">Ancak şimdi Michel’in telefonunun hâlâ kulağımda olduğunun farkına varmıştım. Michel köprünün yarısına gelmişti bile. Hafifçe döndüm, böylece sırtımı köprüye vermiştim, restorana yürümeye başladım; telefonu olabildiğince çabuk kapatıp cebime koymam gerekiyordu.</p>

  <p class="normal1">“Bu akşam uygun” diyordu Rick’in sesi. “Bu akşam yapalım. Ara beni. Ciao.”</p>

  <p class="normal1">Sonra telesekreterdeki kadının sesi mesajın bırakıldığı saat ve tarihi söyledi.</p>

  <p class="normal1">Michel’i arkamda duyuyordum, bisikletin tekerlekleri çakılların üzerinde çıtırdıyordu.</p>

  <p class="normal1">“Eski mesaj” dedi kadın yeniden.</p>

  <p class="normal1">Michel yanıma geldi. Ne görmüştü? Parkın içinde ıssız arazide dolaşan bir adam mı? Kulağında telefonla? Yoksa babasını mı görmüştü? Telefonla mı telefonsuz mu?</p>

  <p class="normal1">Oğlum bisikletle yanımdan geçip gittiği anda, Claire’in “Merhaba canım” diyen sesini duymuştum. Michel aydınlatılmış çakıllı patikaya kadar sürüp bisikletinden indi. Etrafına bakıp, girişin solundaki bisiklet parkına yürüdü. “Bir saate kadar evdeyim. Babanla saat yedide restorana gidiyoruz, on ikiden önce eve gelmeyeceğiz. Bu akşam bu işi bitirmeniz gerek. Baban hiçbir şey bilmiyor ve bilmesini de istemiyorum. Hoşça kal tatlım. Görüşürüz. Öptüm.”</p>

  <p class="normal1">Michel bisikletini kilitleyip, restoranın girişine yürüdü. Telesekreterdeki kadın bu son mesajın bırakılma saat (öğlen saat iki) ve tarihini (bugün) söyledi.</p>

  <p class="normal1">Baban hiçbir şey bilmiyor.</p>

  <p class="normal1">“Michel!” diye bağırdım. Cep telefonunu çabucak cebime attım. Durup baktı. El salladım.</p>

  <p class="normal1">Ve bilmesini de istemiyorum.</p>

  <p class="normal1">Oğlum çakıllı patikadan yürümeye başladı. Başlangıç noktasına tam aynı anda gelmiştik. Burası çok aydınlıktı. “Aslında belki de bu kadar ışığa ihtiyacım olacak” diye geçirdim içimden.</p>

  <p class="normal1">“Selam” dedi. Siyah Nike şapkası başındaydı, boynunda kulaklığı asılıydı, kordonu montunun yakasının içinde kaybolmuştu. Kısa bir süre önce kıyafet harçlığıyla aldığı yeşil kapitone Dolce &amp; Gabbana montuydu bu, bunu aldıktan sonra çorap ve çamaşır için parası kalmamıştı.</p>

  <p class="normal1">“Selam oğlum” dedim. “Seni karşılamak için çıkayım demiştim.”</p>

  <p class="normal1">Oğlum bana baktı. Dürüst gözleri. En güzel, açık yürekli, diye tanımlanabilirdi. “Baban hiçbir şey bilmiyor.”</p>

  <p class="normal1">“Yürürken telefonda konuşuyordun.”</p>

  <p class="normal1">Hiçbir şey söylemedim.</p>

  <p class="normal1">“Kiminle konuşuyordun?”</p>

  <p class="normal1">Olabildiğince kayıtsızca konuşmaya çalışıyordu, ne var ki sesinde sabırsızlık seziyordum. Daha önce hiç hissetmediğim bir tondu bu, ensemdeki tüylerin diken diken olduğunu hissettim.</p>

  <p class="normal1">“Seni arıyordum” dedim. “Nerede kaldığını merak etmiştim.”</p>
</body>
</html>