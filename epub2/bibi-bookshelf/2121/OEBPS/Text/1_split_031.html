<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_32"><br class="calibre3"/>
  26</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">“Michel” dedim, gitmek üzere dönmüştü, bir şeyin değişmeyeceğini söylemişti, “Michel, o videoları silmelisin. Zaten çoktan yapmalıydın ama şimdi mecbursun.”</p>

  <p class="normal1">Durdu. Yeniden beyaz Nike’larıyla çakılları eşelemeye başladı.</p>

  <p class="normal1">“Ah baba...” diye başladı. Bir şey söylemek istiyormuş gibiydi, başını sallamakla yetindi.</p>

  <p class="normal1">Her iki videoda da kuzenine nasıl direktifler verdiğini, hatta bazen bağırdığını duymuş ve görmüştüm. Tam da Serge’nin sürekli söylediği şeydi bu ve bu akşam şüphesiz bir kez daha yineleyecekti: Michel’in Rick üzerinde olumsuz bir etkisi vardı. Ben bunu hiçbir zaman kabul etmedim. Ağabeyimin, kendi sorumluluğundaki oğlunun yaptıklarını ortaya çıkarmamak için kolaya kaçtığını düşündüm hep.</p>

  <p class="normal1">Birkaç saat önce (tabii aslında gerçekte daha uzun) bunun doğru olduğunu öğrendim. Michel ikisinden lider olanıydı, Michel patrondu, Rick onun takipçisiydi. Aslında içten içe bu rol dağılımından memnundum. Michel’le okulda kimse dalga geçememişti, çevresine hep onun etrafında olmaktan başka bir şey istemeyen bir dizi itaatkâr arkadaşı toplamayı başarmıştı. Kendi tecrübelerimden, çocuklarıyla alay edilen ailelerin bazen ne kadar acı çektiğini biliyorum. Ben bunu hiç yaşamadım.</p>

  <p class="normal1">“Asıl daha iyisi ne, biliyor musun?” dedim. “O cep telefonunu atman gerek. Kimsenin onu bulamayacağı bir yere.” Etrafıma baktım. “Örneğin buraya.” Az önce bisikletiyle geçtiği köprüyü gösterdim. “Suya at. İstersen pazartesi günü yeni bir tane alırız. Bunu ne zaman almıştın? Herkese çalındığını söyleriz, Pazartesi günü Samsung, Nokia, ne istersen, en yeni modeli elinde olur...”</p>

  <p class="normal1">Elimi ona uzattım, avuç içim yukarı bakıyordu.</p>

  <p class="normal1">“Bunu senin yerine yapmamı ister misin?” diye sordum.</p>

  <p class="normal1">Bana baktı. Hayatım boyunca gördüğüm gözleri gördüm, ama aynı zamanda görmek istemediğim bir şeyi de görmüştüm: Bana gereksiz yere heyecanlanıyormuşum ya da baş belası, oğlunun partiden eve kaçta döneceğini bilmek isteyen huzur kaçıran bir babaymışım gibi bakmıştı.</p>

  <p class="normal1">“Michel, partiye gitme meselesi değil bu” dedim, sesim planladığımdan daha hızlı ve yüksek çıkmıştı. “Bu senin geleceğinle ilgili –” Yine soyut bir sözcük: Gelecek, diye düşündüm ve anında o sözcüğü kullandığıma pişman oldum. “Şu kahrolasıca görüntüleri neden koydunuz internete?” Küfretme! demiştim kendi kendime. Küfredersen hep o nefret ettiğin ikinci sınıf oyuncular gibi olursun. Oysa şimdi bağırıyordum, restoranın girişinde duran, girişteki masanın veya vestiyerin oralarda bekleyen biri bizi duyabilirdi. “Bu da <span class="ideitalik">cool</span> muydu? Yoksa kıyak bir şey miydi? Yine mi bir şey değişmezdi? <span class="ideitalik">Men in</span> <span class="ideitalik">Black III</span>’müş! Ne halt ettiğinizi sanıyorsunuz siz?”</p>

  <p class="normal1">Ellerini montunun cebine sokmuş, başını içeri gömmüştü, gözlerini ancak şapkanın kenarından ayırt edebiliyordum.</p>

  <p class="normal1">“Onu biz yapmadık” dedi.</p>

  <p class="normal1">Restoranın kapısı açılmıştı, gülüşmeler duyuldu, insanlar dışarı çıktı. İki adam ve bir kadın. Erkekler takım elbise giymişler, ellerini pantolonlarının ceplerine sokmuşlardı; kadın sırtı neredeyse tamamen açık gümüş rengi bir elbise giymiş, ona uygun aynı renkte bir çanta taşıyordu.</p>

  <p class="normal1">“Gerçekten böyle mi söyledin?” dedi kadın, gümüş rengi iğne topuklarının üzerinde sarsak birkaç adım daha attı. “Ernst’e?”</p>

  <p class="normal1">Adamlardan biri bir takım araba anahtarını cebinden çıkarıp havaya attı. “Neden olmasın?” dedi; anahtarları yakalaması için kolunu ileriye uzatması gerekiyordu. “Delisin sen!” diye çığlık attı kadın. Önümüzden geçerlerken ayakkabıları çakılda çıtırdıyordu. “Arabayı kim sürecek?” dedi adam, ardından üçü birden kahkahalara boğuldular.</p>

  <p class="normal1">“Tamam, bir saniye” dedim, grup çakıllı patikanın sonuna gelip köprü yönünde sola dönmüştü. “Evsizin birini ateşe veriyor ve bunu kaydediyorsunuz. Cep telefonunuza. Tıpkı metro istasyonundaki o alkolik gibi.” Peronda tokat yiyen o adamın şimdi alkolik olduğunu fark etmiştim. Kendi sözlerimde. Belki de bir alkoliğin günde iki üç kadeh içen birinden daha çok tokat hak ettiğini düşündüğümdendi. “Ve görüntüler birden internete düşüyor, zira sizin istediğiniz de buydu, değil mi? Olabildiğince çok insanın izlemesi.” Alkoliği de YouTube’a koymuşlar mıydı acaba? sorusu gelmişti aklıma. “O alkolik de internette var mı?” diye sordum hemen.</p>

  <p class="normal1">Michel içini çekti. “Baba! Sen beni dinlemiyorsun!”</p>

  <p class="normal1">“Dinliyorum. Hem de can kulağıyla dinliyorum. Ben...” Restoranın kapısı yeniden açıldı, takım elbiseli bir adam etrafına baktı, yan tarafına birkaç adım atarak restoranın girişindeki ışığın aydınlığının dışına çıkmış oldu, bir sigara yaktı. “Kahretsin” dedim.</p>

  <p class="normal1">Michel dönüp bisikletine yürüdü.</p>

  <p class="normal1">“Michel, nereye gidiyorsun? Ben daha bitirmedim.”</p>

  <p class="normal1">Michel yürümeye devam etti, cebinden bir anahtar çıkarıp deliğe soktu, kilit çat sesiyle fırlayarak açılmıştı. Girişte sigara içen adama hızlıca bakıp kafamı çevirdim. “Michel” dedim yumuşak ama ciddi bir ses tonuyla, “Öylece kaçıp gidemezsin. Bu konuda ne yapacağız? Daha izlemediğim videolar var mı? Görmem için önce YouTube’a mı bakmam lazım? Yoksa bana neler olduğunu –”</p>

  <p class="normal1">“Baba!” Michel ani bir hareketle dönüp kolumun altından beni tuttu; sertçe çekerek “Kapa şu çeneni!” dedi.</p>

  <p class="normal1">Afallamış bir halde oğlumun gözlerine bakıyordum. Dürüst gözlerinde o an yalnızca –lafı dolandırmaya gerek yok– nefret görmüştüm. Kendimi bir an yan tarafa, sigara içen adama bakarken yakaladım.</p>

  <p class="normal1">Oğluma gülümsedim; kendimi göremiyordum ama şüphesiz aptal bir sırıtıştı. “Çenemi tutuyorum” dedim.</p>

  <p class="normal1">Michel kolumu bıraktı; alt dudağını ısırıp kafasını salladı. “Tanrım! Ne zaman normal davranmaya başlayacaksın?”</p>

  <p class="normal1">Göğsümde buz gibi bir sancı hissettim. Diğer tüm babalar böyle bir durumda “Kim normal davranabilir ki? Ha? Kim? Kim normal davranır?” derdi. Ama ben diğer tüm babalar gibi değildim. Oğlumun ne söylemeye çalıştığını biliyordum. Şimdi kollarımı ona sarıp, onu göğsüme bastırabilmeyi isterdim. Ama o muhtemelen irkilerek beni iterdi. Bu şekilde fiziksel olarak reddedilmeye dayanamazdım, buna emindim; oracıkta gözyaşlarına boğulur, bir daha kendimi toparlayamazdım.</p>

  <p class="normal1">“Canım oğlum” dedim.</p>

  <p class="normal1">Sakin kalmalıyım, dedim kendi kendime. Dinlemeliyim. Kendime tekrar tekrar hatırlatıyordum, Michel dinlemediğimi söylemişti. “Kulağım tamamen sende” dedim.</p>

  <p class="normal1">Başını yeniden salladı. Kararlı bir şekilde bisikletini parktan çıkardı.</p>

  <p class="normal1">“Bekle!” dedim. Kendimi tutmuştum, hatta geçişini engelliyormuş gibi görünmesin diye yan tarafa bir adım atmıştım. Ama daha ne olduğunu anlayamadan kendimi kolunun altından tutmuş buldum.</p>

  <p class="normal1">Michel elime sanki tuhaf bir böcek koluna konmuş gibi bakmıştı, sonra bana baktı.</p>

  <p class="normal1">Şu an bir şeylere çok yaklaştık, diye düşündüm. Geriye döndürülemeyecek bir andı. Elimi kolundan çektim.</p>

  <p class="normal1">“Michel, bir şey daha var” dedim.</p>

  <p class="normal1">“Baba, lütfen.”</p>

  <p class="normal1">“Seni biri aradı.”</p>

  <p class="normal1">Gözlerini bana dikti, az sonra yüzümde yumruğunu hissetsem çok da şaşırmazdım: Parmak eklemleri sertçe üst dudağıma ya da daha yukarıya, burnuma isabet etse, kan fışkırsa, ama hiç değilse bu sayede bazı konular açıklığa kavuşurdu. Netleşirdi.</p>

  <p class="normal1">Hiçbir şey olmadı. “Ne zaman?” diye sordu sakin bir ses tonuyla.</p>

  <p class="normal1">“Michel, beni affet, hiç yapmamalıydım ama... o videolar yüzünden, istedim ki... yani ben...”</p>

  <p class="normal1">“Ne zaman?” Oğlum pedala koyduğu ayağını aşağı indirip, her iki ayağını sağlam bir şekilde yere koydu.</p>

  <p class="normal1">“Biraz önce, bir mesaj. Mesajı dinledim.”</p>

  <p class="normal1">“Kimden?”</p>

  <p class="normal1">“B’den... Faso’dan.” Omuzlarımı silktim, gülüyordum. “Ona öyle diyorsunuz, değil mi? Faso?”</p>

  <p class="normal1">Çok net bir şekilde görmüştüm, yanılmam mümkün değildi: Oğlumun yüzü gerilmişti. Işık çok azdı ama yemin edebilirdim ki birkaç ton beyazlaşmıştı.</p>

  <p class="normal1">“Ne diyordu?” Sesi sakindi. Hayır, sakin değil. Sanki evlatlık kuzeninin bu akşam onu aramasının hiçbir önemi yokmuş gibi sesinin umursamaz, hatta sıkılmış çıkmasına gayret ediyordu.</p>

  <p class="normal1">Ama kendini ele veriyordu. Konunun önemi tamamen başka bir yerdeydi: Babası onun mesajlarını dinlemişti. Bu normal değildi. Diğer tüm babalar bunu yapmadan önce iki kez düşünürdü. Aslında ben de bunu yapmıştım. İki kez düşünmüştüm. Michel’in öfkelenmesi gerekiyordu, bağırmalıydı: Onun telesekreterini dinlemeye nasıl cesaret edebilirdim. Böyle bir tepkiyi tamamen normal karşılardım.</p>

  <p class="normal1">“Hiçbir şey” dedim. “Onu geri aramanı istiyordu.” O yapmacık ağzıyla diye ekleyecektim az kalsın.</p>

  <p class="normal1">“Tamam” dedi Michel. Başıyla onayladı. “Tamam” dedi bir kez daha.</p>

  <p class="normal1">Aniden bir şey hatırladım. Az önce, Michel kendi cep telefonunu aramadan önce, bir numara aradığını söylemişti. Bir numara bulması gerekmişti, cep telefonunu almaya gelecekti. Artık bunun hangi numara olduğunu biliyordum. Ama ona bunu sormadım. Aslında başka bir şey daha hatırlamıştım.</p>

  <p class="normal1">“Dinlemediğimi söyledin” dedim. “Ama dinliyordum. O videoyu YouTube’a koyduğunuzu konuşurken dinliyordum.”</p>

  <p class="normal1">“Evet.”</p>

  <p class="normal1">“O zaman bunu sizin yapmadığınızı söylemiştin.”</p>

  <p class="normal1">“Evet.”</p>

  <p class="normal1">“O zaman kim yaptı? Onu oraya kim koydu?”</p>

  <p class="normal1">Bazen soru sormakla o soruyu yanıtlamış olursunuz.</p>

  <p class="normal1">Oğluma baktım. O da bana bakıyordu.</p>

  <p class="normal1">“Faso mu?” dedim.</p>

  <p class="normal1">“Evet” dedi.</p>
</body>
</html>