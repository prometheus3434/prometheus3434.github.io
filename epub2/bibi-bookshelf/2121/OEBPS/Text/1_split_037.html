<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_38"><br class="calibre3"/>
  32</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">İlaçları kullanıyordum. İlk günler hiçbir şey olmadı. Zaten öyle öngörülmüştü, hiçbir şey olmayacaktı, etkisini birkaç hafta sonra gösterecekti. Yine de Claire’in ilk günden itibaren bana başka türlü bakmaya başladığı gözümden kaçmamıştı. “Kendini nasıl hissediyorsun?” diye soruyordu gün içinde birkaç kez. “İyi” diye yanıtlıyordum hep. Doğruydu da, gerçekten kendimi iyi hissediyordum, değişimi sevmiştim, özellikle de her gün sınıfta ders vermek zorunda olmayışımı seviyordum: Ders süresince beni izleyen tüm o kafalar, öbür ders başka kafalar çıkıyordu ve böylece sürüyordu, saatler birbirini kovalıyordu, ders vermeyen bunu bilemez.</p>

  <p class="normal1">Bir hafta kadar kısa bir süre sonra ilaçlar etkisini göstermeye başladı. Böyle olmasını beklememiştim. Korkmuştum, özellikle kendim fark edemeden ilaçların etkisini göstereceğinden korkmuştum. Kişilik değişimi, bu benim en büyük korkumdu, kişiliğim hasar görecekti, muhtemelen yakın çevrem için daha katlanılabilir olacaktım ama bir yerlerde yolumu şaşıracaktım. Prospektüsü okumuştum, ürkütücü yan etkileri açıkça yazmışlardı. “Mide bulantısı”, “cilt kuruluğu” ve “iştah kaybı” kabul edilebilirdi ama işin içinde “endişe hissi”, “hiperventilasyon” ve “hafıza kaybı” da vardı. “Bu cidden ağır bir ilaç” demiştim Claire’e, “İlacı alacağım, başka çarem yok ama yolunda gitmeyen bir şeyler olursa beni uyaracağına söz ver. Unutkanlık başlarsa ya da tuhaf davranırsam bana söylemelisin. İlacı bırakırım.”</p>

  <p class="normal1">Endişelerim yersiz çıkmıştı. Bir pazar günüydü, ilk hapı aldıktan dört beş gün sonra, oturma odasındaki kanepede uzanıyordum, elimde kalın bir pazar günü gazetesi vardı. Sürmeli cam kapıdan bahçeye baktım, yağmur yağmaya başlamıştı. Mavi gökyüzünü beyaz bulutların kapladığı bir gündü, şiddetli bir rüzgâr esiyordu. Kendi evimin, kendi oturma odamın ve bunun yanında özellikle o evde ve oturma odasındaki varlığımın son aylarda beni sık sık korkuttuğundan da hemen bahsetmeliyim. O korku, benzer ev ve oturma odalarındaki benim gibi pek çok insanın varlığıyla doğrudan ilişkiliydi. Bu korku özellikle akşamları karanlıkta, herkes “evdeyken” galip geliyordu. Uzandığım kanepeden, çalılarla ağaç yapraklarının arasından, karşıdaki pencerelerin ışıklarını görebiliyordum. Çok nadiren insan görüyordum, ama o ışıklı pencereler onların varlığını ele veriyordu – tıpkı benim ışıklı penceremin varlığımı ele vermesi gibi. Yanlış bir izlenim uyandırmak istemem, insanların kendisinden korkmuyorum, insan türünden korkuyorum. İnsan toplulukları içindeyken endişe atakları geçirmiyorum, ayrıca partilerde uzaylı konuk gibiyimdir, kimsenin konuşmak istemediği tuhaf kişi, vücut dilim de, beni rahat bırakın, der gibidir. Hayır, bu başka bir şey. Oturma odalarında, evlerinde, apartmanlarında, bir sokağın rastgele bir diğerine çıktığı, bir meydanın o sokaklar aracılığıyla bir başka meydanla bağlandığı sokak haritaları olan mahallelerinde oturan tüm o insanların geçici kişilikleriyle ilgili bir şeydi bu.</p>

  <p class="normal1">Bazen akşamları oturma odamızdaki kanepede uzanır, bunları düşünürüm. Bir şeyler, düşünmeyi bırakmamı fısıldamıştı kulağıma, özellikle düşüncelere dalmamamı. Ama bunu hiçbir zaman yapamadım, her şeyi sonuna kadar, kesin sonucuna kadar düşünürüm. Şu anda benzer oturma odalarındaki kanepelerde uzanan bir sürü insan var, diye düşünüyordum. Birazdan yatağa gidecekler, sağlarına sollarına dönüp duracaklar ya da birbirlerine sevgi dolu sözcükler fısıldayacaklar, az önce kavga ettikleri ve hiçbiri hatalı olduğunu itiraf etmediği için inatçı bir halde susacaklar, sonra ışık kapanacak. Zamanı düşünüyordum, akıp giden zamanı, bir saatin ne kadar ölçülemez, ne kadar uçsuz bucaksız, ne kadar uzun, karanlık ve boş olabileceğini. Böyle düşünen kişilerin ışık yılına ihtiyaçları yoktur. İnsan nüfusunu düşündüm, rakamları; nüfus patlaması, çevre kirlenmesi ya da ileride herkese yetecek kadar yiyecek olacak mı anlamında değil; kendi başına nüfusu. Üç milyonun ya da altı milyarın belirli bir amaca hizmet edip etmediğini. O noktaya ulaşıldı mı, tatminsizlik duygusu da kendini belli etmeye başlıyordu. Çok da fazla insan değil, diye düşündüm, ama yeterince fazla. Sınıfımdaki öğrencileri düşündüm. Hepsi bir şeye mecburdu: Hayatlarını yaşamaları gerekiyordu, hayatlarını devam ettirmeleri gerekiyordu. Bu arada bir saat çok uzun bir süre bile olabilirdi. İş bulmaları gerekiyordu, evlenmeleri gerekiyordu. Çocuklar gelecekti, o çocuklar okulda, benden olmasa bile, tarih dersi alacaklardı. Belirli bir yükseklikten yalnızca insanların varlığını görebiliyordunuz, insanların kendisini değil. İşte orada bunalıyordum. Görünüşte bende bir şeyler fark etmek pek mümkün değildi, gazetenin sürekli açılmamış halde kucağımda olması haricinde. “Bira ister misin?” diye sordu Claire, bir kadeh şarapla odaya girerken. Sesimin tonunda hayret uyandırmadan “Evet, lütfen” demem gerekiyordu, sesimin az önce uyanmış bir insan gibi çıkmasından korkuyordum, yeni kalkmış ve daha tek bir söz etmemiş bir insan. Ya da tuhaf bir ses gibi, benimkine benzemeyen, endişeli bir ses. Claire kaşlarını kaldıracak, “Bir şey mi oldu?” diyecekti. Bense tabii ki inkâr edecek, başımı hayır anlamında sallayacaktım, ama bunu öyle sert yapacaktım ki kendimi ele verecektim, bir yandan da kendi sesimle uzaktan yakından alakası olmayan tuhaf, tiz bir sesle “Yok canım, bir şey olmadı. Ne olabilir ki?” diyecektim.</p>

  <p class="normal1">Ya sonra? Claire kanepeye gelip yanıma oturacak, elimi ellerinin arasına alacak ya da bir elini alnıma koyacaktı, tıpkı çocuğun ateşini ölçerken yaptığı gibi. Şimdi o an geliyordu. Claire bir kez daha gerçekten bir şey olup olmadığını soracaktı, bense yeniden başımı hayır anlamında sallayacaktım (ikinci kez daha yumuşak bir biçimde), Claire başta endişelenmiş gibi bakacak ama bu endişe hızla yok olacaktı: Normal bir tepki vermiştim, sesim incelmiyordu, sorularını rahat bir şekilde yanıtlamıştım. Hayır, biraz düşüncelere dalmıştım. Neyle mi ilgili? Hatırlamıyorum bile. Hadi oradan, kucağında gazeteyle öylece ne kadar süredir oturduğunu biliyor musun? Bir buçuk, belki de iki saat. Bahçeyi düşünüyordum, belki bahçeye küçük bir kameriye kurabiliriz. Paul... Hadi? Bir buçuk saattir bahçeyi düşünmüyorsun. Hayır, tabii ki değil, yani belki son on beş dakikadır bahçemizi düşündüğümü kastettim. Ya ondan öncesi?</p>

  <p class="normal1">O pazar, okul psikologuyla yaptığımız görüşmeden bir hafta sonra, uzun süredir ilk kez bahçeye başka bir şey düşünmeden bakmıştım. Claire’in mutfakta olduğunu duydum. Radyoda çalan bir şeylere alçak sesle eşlik ediyordu, bilmediğim ama sürekli “benim çiçeğim de” sözlerini yineleyen bir şarkıydı.</p>

  <p class="normal1">“Neye gülüyorsun?” dedi bir süre sonra odaya elinde iki kupa kahveyle girerken.</p>

  <p class="normal1">“Hiç” dedim.</p>

  <p class="normal1">“Hiç mi? Kendini görmen lazım. Yeniden doğmuş bir Hıristiyana benziyordun. Katışıksız bir mutluluk.”</p>

  <p class="normal1">Ona baktım, içimi bir sıcaklık kapladı, ama hoş olmayan bir sıcaklıktı bu, kaz tüyü yorganın sıcaklığı. “Düşünüyordum da...” dedim ama aniden fikrimi değiştirdim. Çocuk yapma fikrini açmak istemiştim. Son aylarda bu konuyu rafa kaldırmıştık. En iyi halle beş yıl olacak yaş farkını düşünüyordum. Ya şimdi ya da hiçti. Yine de içimden bir ses bunun doğru zaman olmadığını söylüyordu, birkaç güne kadar belki, ama ilaçların etkisini göstermeye başladığı bu pazar günü değil.</p>

  <p class="normal1">“Bahçeye kameriye kursak mı, diye düşünüyordum” dedim.</p>
</body>
</html>