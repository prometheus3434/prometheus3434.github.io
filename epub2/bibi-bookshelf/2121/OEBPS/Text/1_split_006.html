<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <h2 class="kitapickapak2" id="calibre_toc_9"><br class="calibre3"/>
  3</h2>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">“Michel?”</p>

  <p class="normal1">Odasının kapısındaydım. Odada değildi. Dürüst olayım: Odada olmadığını biliyordum. Bahçede bisikletinin arka tekerleğini tamir ediyordu.</p>

  <p class="normal1">Bunu fark etmemiş, odasında oturduğunu sanıyormuş gibi davrandım.</p>

  <p class="normal1">“Michel?” Yarıya kadar aralık kapıya vurdum. Claire yatak odamızda dolabı karıştırıyordu, restorana gitmemize bir saatten az zaman vardı, Claire siyah etek ve siyah çizmelerle siyah pantolon ve DKNY spor ayakkabılar arasında kalmıştı. Birazdan bana “Hangi küpeler?” diye soracaktı. “Bu mu yoksa bu mu?” Ben de küçük olanların ona daha çok yakıştığını söyleyecektim, hem etekle hem de pantolonla.</p>

  <p class="normal1">Bu arada Michel’in odasındaydım. Aradığım şeyi hemen gördüm.</p>

  <p class="normal1">Özellikle belirtmeliyim ki daha önce hiç böyle bir şey yapmamıştım. Asla. Michel bilgisayarının başında oturup <span class="ideitalik">chat</span>’leşirken ekranda yazılanları görmeyeyim diye hep sırtım masasına yarı dönük halde yanında dururdum. Vücudumun duruşundan, onu gözetlemediğimi ya da ekrana yazdıklarını omzunun üzerinden okumaya çalışmadığımı bilmesini isterdim. Bazen cep telefonundan kısa mesaj geldiğini haber vermek için pan flüt sesine benzer bir bip sesi gelirdi. Genellikle cep telefonunu bir yerlere fırlatmış olurdu; birkaç kez, özellikle evde olmadığı zaman, içimden mesajlarını okumak geçtiğini yadsımayacağım. “Kim mesaj yolluyor? Ne yazmış?” Bir keresinde Michel’in cep telefonunu elime almıştım, spor salonundan bir saatten önce dönmeyeceğini biliyordum, telefonunu evde unutmuştu – eski cep telefonuydu, kapaksız bir Sony Ericsson: Ekranda küçük bir zarfın altında “1 yeni mesaj” yazıyordu. “Bana ne olduğunu bilmiyorum, bir baktım telefonunu almış, mesajını okuyorum.” Belki ortaya çıkardı, belki de çıkmazdı. Hiçbir şey söylemezdi ama bana veya annesine güveni sarsılırdı: Zaman geçtikçe derin bir uçuruma dönüşecek bir çatlak. Mutlu bir aile olarak yaşantımız hiçbir zaman eskisi gibi olmazdı.</p>

  <p class="normal1">Pencerenin önündeki masasından birkaç adım gerideydim. Öne doğru eğilince bahçede oturduğunu görebiliyordum, mutfağın önündeki tuğla döşeli sundurmada oturmuş, bisikletinin tekerleğini yapıştırıyordu – başını kaldırsa babasının odasının penceresinin önünde durduğunu görürdü.</p>

  <p class="normal1">Siyah bir Samsung olan cep telefonunu elime aldım ve kapağını yukarı ittim. Pin kodunu bilmiyordum, telefon kapalıysa hiçbir şey göremezdim, ama ekranda hemen Nike logosunun bulanık bir resmi göründü, muhtemelen kendi kıyafetlerinden çekilmişti: Ya ayakkabılarının ya da yazın sıcağında evde bile takıp gözlerinin üzerine kadar indirdiği siyah şapkasınındı.</p>

  <p class="normal1">Çabucak, bir buçuk yıl önce çıktığı için eski sayılan kendi Samsung cep telefonumun mönüsüne az çok benzeyen mönüyü karıştırmaya başladım. Dosyalarım, Videolar. Düşündüğümden daha hızlı bir biçimde aradığım şeyi buldum.</p>

  <p class="normal1">Baktım ve başımın yavaş yavaş buz kestiğini hissettim. İnsanın dondurmadan büyük bir parça ısırınca ya da buz gibi bir içkiden açgözlü, büyük bir yudum alınca hissettiği bir buz kesmeydi bu.</p>

  <p class="normal1">İnsanın canını içinden dışına doğru acıtan bir buz kesmeydi.</p>

  <p class="normal1">Bir kez daha baktım, bir kez daha: İzlediğimden uzun olduğunu gördüm, ama ne kadar uzun, orasını bilemiyordum.</p>

  <p class="normal1">“Baba?”</p>

  <p class="normal1">Michel’in sesi aşağıdan geliyordu ama merdivenleri çıktığını duyuyordum. Hemen telefonunun kapağını indirip masasının üzerine geri koydum.</p>

  <p class="normal1">“Baba?”</p>

  <p class="normal1">Yatak odama yönelip dolaptan bir gömlek ya da ceket alıp aynanın önüne geçmek için geç kalmıştım; kalan tek seçenek Michel’in odasından olabildiğince kayıtsız ve inandırıcı bir biçimde –sanki bir şey arıyormuşum gibi– dışarı çıkmaktı.</p>

  <p class="normal1">Onu arıyormuşum gibi.</p>

  <p class="normal1">“Baba.” Merdivenlerin tepesinde durup omzumun üzerinden odasına baktı. Sonra bakışlarını bana çevirdi. Nike şapkası başındaydı, iPod nanosu bir kordonla göğsünün üzerine sarkmıştı; boynunun etrafında gevşekçe büyük bir kulaklık asılıydı: Hakkını vermek lazım, durumuyla ilgili mızmızlanmak yerine, birkaç hafta geçtikten sonra beyaz kulak içi kulaklıklarını, daha iyi ses verdiği için büyük kulaklıklarla değiştirmişti.</p>

  <p class="normal1">“Bütün mutlu aileler birbirine benzer” sözü ilk kez o akşam birden aklıma gelmişti.</p>

  <p class="normal1">“Bakınıyordum...” diye başladım. “Nerede olduğunu merak ettim.”</p>

  <p class="normal1">Michel doğumu sırasında neredeyse ölüyordu. Sezaryenden hemen sonra konulduğu kuvözdeki mor, buruşuk minik vücudu sık sık aklıma gelir: Onun dünyaya gelmesinin bir hediye olduğunu, bunun da bir mutluluk olduğunu düşünürüm.</p>

  <p class="normal1">“Bisikletimin tekerleğini yapıştırıyordum” dedi. “Ben de sana onu soracaktım. Bisiklet supabımız var mı bizim?”</p>

  <p class="normal1">“Bisiklet supabı” diye yineledim. Ben bisiklet tekerleği yapıştırabilen biri değilim, alet kutusunu elime bile almam. Oğlum ise bu konularda babasından çok farklı bir tiptir, supapların nerede olduğunu bilen bir tip.</p>

  <p class="normal1">“Yukarıda ne yapıyordun?” diye sordu birden. “Beni aradığını söyledin. Beni neden arıyordun?”</p>

  <p class="normal1">Ona baktım. Siyah şapkanın altındaki pırıl pırıl gözlere, bana hep mutluluğumuzun büyük bir kısmını oluşturduğunu hatırlatan dürüst gözlere.</p>

  <p class="normal1">“Hiç” dedim. “Öylesine arıyordum.”</p>
</body>
</html>