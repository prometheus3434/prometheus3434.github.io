<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<meta name="Adept.resource" value="urn:uuid:b9ae8016-8cb3-45b8-ac5a-456be7a3777d"/>
</head>

<body class="calibre">
  <div class="chapter">
    <h2 class="kitapickapak2" id="calibre_toc_7"><br class="calibre3"/>
    1</h2><br class="chapter"/>
    <br class="chapter"/>
    <br class="chapter"/>
    <br class="chapter"/>

    <p class="normal1">Restoranda yemek yiyecektik. Hangi restoran olduğunu söylemeyeceğim, sonra bir bakmışsınız, restoran biz orada mıyız diye görmek için gelen bir sürü insanla dolup taşmış. Yeri Serge ayırtmıştı. Yer ayırtmak onun işidir. Burası yer bulmak için üç ay öncesinden aramanız gereken türde restoranlardan – belki de yedi sekiz, bilmiyorum, karıştırıyor olabilirim. Şahsen ben üç ay öncesinden hangi tarihte nerede yiyeceğine karar verenlerden değilim ama belli ki bundan hiç sıkılmayan insanlar var. Tarihçiler, birkaç yüzyıl sonra, yirmi birinci yüzyılın başında insanlığın ne kadar geri kalmış olduğunu öğrenmek isterlerse, sözüm ona ünlü restoranların bilgisayarlarını şöyle bir taramaları yeterli olacaktır, zira tüm bilgiler kaydediliyormuş, tesadüfen öğrendim – bu tür restoranlarda buna “müşteri bilgilerini kaydetmek” deniyormuş. Bay L. geçen sefer cam kenarında bir masa için üç ay beklemeye razıydı ya, şimdi tuvaletin yanındaki masa için beş aydır bekliyor.</p>

    <p class="normal1">Serge asla üç ay öncesinden yer ayırtmaz. Serge yemek yiyeceği gün yer ayırtır, bu daha keyifliymiş. Bazı restoranlar Serge Lohman gibi insanlar için daima boş bir masa tutarlar, bu da o restoranlardan biri. Pek çoğundan biri demeliyim aslında. Personeli telefonda Lohman ismini duyduğu anda dizlerinin bağı çözülmeyen bir restoran var mı bu ülkede, diye merak ediyor insan. Tabii ki kendisi aramaz, ya sekreterine arattırır ya da yakınında çalışanlardan birine. Birkaç gün önce onu aradığımda “Endişelenme” dedi. “Beni orada tanırlar, bir masa ayarlarım.” Bense yalnızca yer olmaması durumunda birbirimizi arayalım demek ve başka nereye gidebiliriz diye sormak için aramıştım. Hattın öbür ucundaki sesinde teselli edici bir ton vardı, başını salladığını neredeyse hayal edebiliyordum. Keyfe bak.</p>

    <p class="normal1">Bu akşam tahammül edemeyeceğim tek şey vardı. O da restoran sahibi ya da müdürü Serge Lohman’ı eski bir dost gibi karşılarken orada olmak. Bahçe tarafında onun için ayrılmış en güzel masaya giderken garsonlar ona eşlik edecek, Serge ise bütün bunların onun için hiçbir önemi yokmuş, kalbinin derinliklerinde aslında hep sıradan bir adam olarak kalmış ve bu yüzden sıradan insanların arasında kendini rahat hissediyormuş gibi davranacaktı.</p>

    <p class="normal1">Bu yüzden ona, kendisinin önerdiği gibi köşedeki kafede buluşmak yerine, restoranda buluşacağımızı söyledim. Dediğim kafe, pek çok sıradan insanın da geldiği bir yerdi. Bu akşam, Serge Lohman’ın, tüm o sıradan insanların sohbete devam etmelerini ve o orada değilmiş gibi hareket etmelerini istermiş gibi sırıtarak sıradan biri gibi içeri girmesine tahammül edecek halim yoktu.</p>

    <p class="resim"><img alt="" src="../Images/icon2b_fmt.jpeg"/><br/></p>
  </div>
</body>
</html>