<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link rel="stylesheet" type="text/css" href="../Styles/Style0001.css"/>
</head>

<body>
<h2 style="text-align: center;" class="sigil_not_in_toc">I</h2>
<h2 style="text-align: center;" id="sigil_toc_id_1">KÂZIM ÖZALP'İN ANILARI</h2>
<h3 style="text-align: justify;" id="sigil_toc_id_2">İlk Arkadaşlıklar</h3>
<p style="text-align: justify;">Mustafa Kemal Selanik Askeri Rüştiyesi'ni bitirdikten sonra 1895'te Manastır İdadisi'ne gitmişti. Ben ondan bir yıl sonra aynı okula gittim. Aramızda bir yıl fark vardı, ancak dershanelerimiz yan yanaydı. Birbirimizi tanımıyor fakat her gün görüyorduk. Onu ders aralarında sınıfındaki arkadaşları ile konuşurken, onlara yardım ederken görüyordum. Zamanla gelişen bir arkadaşlık oldu. Kendi sınıfında sevilen ve tanınan Mustafa Kemal, bizim sınıfımızca da sevilen bir kişiliğe sahipti. Sınıflarımız farklı olduğundan beraber çalışmıyor, ancak tatil günleri birkaç arkadaşla gezmeye çıkıyorduk. Genellikle Kavaklaraltı ve Hanlarönü kahvehanelerine giderdik. Bütün genç arkadaşlar gibi sohbet eder, bazen bir lokumuna (5 para) tavla oynardık. Mustafa Kemal'in kaybetmekten memnun kalmadığı kolaylıkla anlaşılırdı. Koşmak, atlamak gibi oyunlardan da fazla hoşlanmazdı. Etrafına bakınarak dolaşmaktan çok, hızlı yürümeyi tercih ederdi.</p>
<h3 style="text-align: justify;" id="sigil_toc_id_3">Harbiye ve Erkânı Harbiye Sınıflarında</h3>
<p style="text-align: justify;">1899 yılında Mustafa Kemal İstanbul'a Harp Okulu'na gitti. Bir yıl sonra ben de aynı okula gittim. Böylece arkadaşlığımız tekrar başladı. Manastır İdadisi'nden Harbiye'ye gelenler tatil günlerinde genellikle Babıali'deki Stefan'm kıraathanesinde veya Sirkeci'deki Yani'nin kahvehanesinde buluşurlardı. Buralardaki sohbetlerimiz önceki yıllara göre daha anlamlı ve tartışmalı olurdu. Tavladan başka, imkân bulduğumuz için bilardo da oynamaya çalışırdık.</p>
<p style="text-align: justify;">Subay çıktıktan sonra Erkânı Harbiye sınıflarına devama başladık. Derslerin dışında memleket meselelerini tartışmayı her fırsatta düşünüyorduk. Napolyon'un meşhur bir sözü vardır, "Her neferin çantasında bir mareşal asâsı hayâli olmalıdır" der. Biz askeri idadi sınıflarında okurken, askerliğin son merhalesine kadar ulaşmayı düşünürdük. Memlekete faydalı hizmetler yapmalıydık. Tarih derslerinde bize anlatılan Roma'nın çöküşü sebeplerini o zamanki devlet idaremizle kıyaslar, çökme halinde olduğumuz sonucuna varırdık. Kötü idareyi değiştirmek lâzım geldiği düşüncesindeydik. Subay çıktıktan sonra gelişen olaylar karşısında düşüncelerimiz daha güçlenmişti. Gizli olarak Fransızca Temps ve Matin gazetelerini sağlıyor ve okuyorduk. Voltaire'in, Victor Hugo'nun Türkçeye çevrilmiş eserleri, Namık Kemal'in ve Abdülhak Hamit'in şiirleri gizlice sağlanmakta, fikirler tartışılmakta idi. Vatanın kötü durumunu ele almak, kurtuluş çarelerini düşünmek, tartışmak zorunluluğunu duyuyorduk. Sultan Hamit'in aleyhindeki bütün konuşmalar çok gizli yapılırdı.</p>
<p style="text-align: justify;">Mustafa Kemal Erkânı Harbiye üçüncü sınıfında arkadaşlarıyla muhtaç talebelere yardım maksadıyla bir yardım sandığı kurdu. Sınıfta bulunan hafiyelerden biri bu sandığın Jöntürklere yardım maksadıyla kurulduğunu jurnal etmişti. Tahkikata başlandı ve sandık dağıtıldı. Bu arada Mustafa Kemal Erkânı Harbiye sınıflarını bitirerek kurmay yüzbaşı olmuştu. Ancak, sandığı kuranlardan biri olduğundan. Harbiye Nezareti'nde Bekir Ağa Bölüğü'ne götürüldü. Önceden yakalanabilecekleri ihtimalini düşündüklerinden, gizli çalışmışlar ve hiç delil bırakmamışlardı. Bu sebepten kendisini mahkum edemediler. Onu Beşinci Ordu'ya tayin ederek Şam'a yollamayı uygun gördüler. Halbuki genel olarak Erkânı Harp subayların; okuldan çıktıktan sonra, siyasi hayatın canlı bir yeri olan Selanik'e yollarlardı. Mustafa Kemal Şam'a gittikten sonra bir süre görüşme imkânı bulamadık.</p>
<h3 style="text-align: justify;" id="sigil_toc_id_4">31 Mart Olayı</h3>
<p style="text-align: justify; ">Meşrutiyet ilan edildikten sonra korunmasına çok önem veriliyordu. Bu nedenle bir avcı taburu Rumeli'den İstanbul'a yollanmıştı. Ancak Sultan Hamit'in teşviki ile bu tabur gericiler tarafından iğfal edildi. Hamdi Çavuş isimli cahil bir askeri başlarına alarak Meşrutiyet'e karşı isyan ettiler. 31 Mart 1909'da Meclisi Mebusan'a hücum ettiler. Emin Aslan adlı bir mebusu Hüseyin Cahit sanarak öldürdüler. Hürriyetperver bir aydın olan Bahriye Kaymakamı Ali Kabuli Bey'i Yıldız Sarayı bahçesine götürerek Sultan Hamit'in gözü önünde idam ettiler. Sokaklarda subayları çevirerek "Alaylı mısın, mektepli misin?" diye soruyorlar ve mektepli olanlarını öldürüyorlardı. Olay tam anlamıyla bir gericilik hareketiydi. Bu durumdan yalnız asker değil, sivil gericiler de yararlanmaya kalkıştı. Kötüye gidiş kontrol edilemez hale gelmişti. Biz Selanik'ten durumu izlemeye çalışıyorduk. Meşrutiyet taraftarı olan vatanperver subay ve sivil aydınlar toplanarak neler yapılabileceğini tartışıyorduk. Mustafa Kemal, arkadaşlarını askeri klüpte toplamış ve Rumeli'de askeri ve milis kuvvetlerden bir kıtanın hazırlanması ve olayları bastırmak üzere İstanbul'a yollanması fikrini ortaya atmış ve kabul ettirmişti. İşte "Hareket Ordusu" adlı kuruluş böyle oluştu.</p>
<p style="text-align: justify;">Ben o günlerde Serez'de Redif Fırkası Erkânı Harbi idim. Mustafa Kemal ile irtibat kurduktan sonra bir kuvvet hazırlığını tamamladım. Ordu Kumandanı Mahmut Şevket Paşa bu hareketin başına getirildi ve Rumeli'deki bütün merkezlere haber yollandı. Trakya'daki ordu ile muhabere edilerek onların da harekete katılmaları sağlandı. Mustafa Kemal, Mahmut Şevket Paşa'nın Erkanı Harbi görevini aldı. Selanik'ten ilk tabur trenle hareket etti. Bu taburun başında Erkânı Harp Muhtar Bey bulunuyordu. Muhtar Bey sonradan İstanbul'daki çatışmalarda şehit oldu. Bugün Taksim'deki Şehit Muhtar Caddesi onun şehit olduğu yerdedir ve anısına adıyla anılmaktadır. Ben Serez'den hazırladığımız asker ve sivil kuvvetlerle beraber hareket ettim. Aramızda daha önceden tanıdığım Bulgar çeteci Sandaski de vardı. Emrimde bizlere yardım etmek üzere başka Bulgar ve Rum silahlıları da bulunuyordu. Mustafa Kemal bizden önce Redif Fırkası Kumandanı Hüsnü Paşa ile hareket etmişti. Mahmut Şevket Paşa ile Çatalca'da buluştuk. Edirne'deki İkinci Ordu'da Şevket Turgut Paşa, İsmet Bey, Kâzım Karabekir Bey bulunuyordu. Hareket Ordusu'nun çok başarılı olan çalışmaları sonunda bilindiği gibi İstanbul'daki isyan bastırıldı ve asilerle gericiler cezalandırıldılar. Sonuç olarak, Sultan Hamit tahttan indirildi ve yerine Sultan Mehmet Reşat padişah oldu.</p>
<h3 style="text-align: justify;" id="sigil_toc_id_5">Arnavutluk İsyanı ve İlk Şapka Konusu</h3>
<p style="text-align: justify;">31 Mart Olayı'ndan birkaç ay sonra Rumeli'ye dönmüştük. Mahmut Şevket Paşa Harbiye Nazırı olarak İstanbul'da kalmıştı. Mustafa Kemal, Üçüncü Ordu Erkânı Harbi görevine devam ediyordu. Bir süre sonra Arnavutluk'ta bir isyan çıktı, oraya yollanan kuvvetler yetersiz kaldı. Harbiye Nazırı Mahmut Şevket Paşa Eylül 1910'da Selanik'e gelerek yeni bir kuvvet hazırlamaya ve başına geçmeye karar verdi. Mustafa Kemal'le beraber, ben, sınıf arkadaşım Nuri (Conker), Kara Vasıf, Şükrü Naili, Aziz ve Bahaeddin beyler karargahta görevlendirildik. İsyanın bastırılması birkaç ay sürdü. Arnavut halkın elindeki bütün silahları toplattık. Karargah ile dönerken bir gün Deçan Manastırı'nın yanında dere kenarında mola vermiştik. Subayların giyimleri gerçekten çok kötü idi. Özellikle püskülü kopuk, kalıbı bozuk fesler disiplinli bir subay giyimine hiç yakışmıyordu. Mahmut Şevket Paşa, "Bu serpuş işine bir çözüm bulunmalıdır" görüşünü ortaya attı ve fikrimizi sordu. Mustafa Kemal hiç beklemeden "Şapka kabul edilmelidir" cevabını verdi. Her zaman batılılaşmaya çok önem veren Mustafa Kemal'in bu cevabı, Mahmut Şevket Paşa'ca beklenmiyordu. Paşaya göre bu atılım çok cazip olmakla beraber tepki uyandırabilirdi, bu fikri ortaya atmak biraz erkendi, belki bir geçiş yapmak daha faydalı olacaktı. Uzun tartışmalar yaptık. Sonuçta subaylar için kalpak, erler için kumaştan yapılmış siperliksiz başlıklar uygun görüldü. En azından orduyu festen kurtaracaktık. Kahverengi kalpak giymeye karar verdik. Mustafa Kemal'e göre bu bir yarım tedbirdi, ancak bir geçiş olabilirdi. "Bir gün gelecek asker, sivil hepimiz şapka giyeceğiz" diyordu.</p>
<h3 style="text-align: justify;" id="sigil_toc_id_6">İstanbul'da Yangın</h3>
<p style="text-align: justify;">Arnavutluk İsyanı'ndan sonra ben Selanik'te Vilayet Takip Kuvvetleri Kumandanlığı ve irtibat komisyonu üyeliğine tayin edilmiştim. Boş zamanlarımızda çok kereler arkadaşlarla buluşarak Yonyo ve Kristal birahanesine veya Beyazkule bahçesine giderdik. İçki içilir, değişik konular tartışılır, hikayeler anlatılırdı. Mustafa Kemal genelde toplantıların başını oluştururdu. Paramız azdı, fakat neşemiz yerindeydi. Bir akşam Selanik'e İstanbul'dan bir haber geldi. Selanik gazetesine gelen telgrafta, İstanbul'da büyük bir yangın olduğu, çok sayıda evin yandığı bildiriliyor ve çok sayıda insanın evsiz, perişan kaldığı yazıyordu. Ayrıca yangın süresinde durumu görmeye gelen Mahmut Şevket Paşa'nın omuzuna yanan bir tahta parçasının düştüğü, ancak önemli bir yaralanma olmadığı belirtiliyor, telgraf bu nedenle mutlu bir haber verilirmiş gibi sonuçlanıyordu. Telgrafın şeklini tuhaf karşıladık. Gerçekten Mahmut Şevket Paşa, çok değer verdiğimiz kıymetli bir vatanperverdi. Onun varlığı biz genç subaylar için çok önemliydi. Ancak olay, paşanın yaralanmış veya yaralanmamış olmasıyla önemini kaybetmiş gibiydi. Mustafa Kemal, "Bu telgraftan paşanın haberi bile yoktur, o böyle dalkavukluklara müsaade etmeyecek kadar olgun ve vatanını seven bir kimsedir. Zarar gören vatandaşlarımıza yardım için ne gibi tedbirler alınması gerektiği üzerinde durulmalıdır" diyordu. "Paşaya bir telgraf çekerek geçmiş olsun diyelim, ancak zarar görenlerle ilgilenilmesini ve buraya yollanan telgraftaki gibi dalkavukluklara müsaade etmemesini de rica edelim" dedi. Görüş kabul edildi; telgrafı hazırladık; Mustafa Kemal, ben ve Nuri telgrafhaneye gittik. Posta Telgraf Müdürü Hamdi Bey samimi, saygı duyulan bir kimseydi. Bizleri sever, çalışmalarımızı takdir ederdi. Telgrafı görünce "Ben bunu yollamam, siz de, ben de ceza görürüz, Selanik'deki askeri inzibatı bozucu manada görülebilir, makam atlıyorsunuz" diyordu.</p>
<p style="text-align: justify;">Çok zorlandık, sonunda razı ettik. Hamdi Bey "Alacağınız cezalar bugün bildirilir, Selanik'ten çok uzaklaşmayın, sizin yüzünüzden işimden olacağım" diyor ancak teşebbüsümüzü takdir ediyordu. Mustafa Kemal, Mahmut Şevket Paşa'nın vatanperverliğine ve adaleline sonsuz güveniyordu. Sonuçta telgraf gitti. Birkaç saat sonra paşadan isimlerimize yazılı bir cevap geldi. Telgrafta paşa "Bizim hüsnüniyet ve samimiyetimizden emin olduğunu, bizi haklı gördüğünü, icap eden emirleri verdiğini" bildiriyordu. Posta Telgraf Müdürü Hamdi Bey, sevindi, şaşırdı, "Bu sefer tuttu ama ne olur ne olmaz siz gene bu gibi telgrafları bir daha yazmayın" diye bizi ikaz etti, nasihatte bulundu.</p>
<h3 style="text-align: justify;" id="sigil_toc_id_7">Erken Dağıtılan Görevler</h3>
<p style="text-align: justify;">Birahanelerde yaptığımız toplantılarda memleketin ilerdeki durumunu devamlı tartışır olmuştuk. Keyiflerimiz de yerine geldikten sonra Mustafa Kemal, ilerde devlet görevleri aldığımız takdirde hangi görevlerin hangimize uygun olacağı üzerinde fikirlerini söylerdi. Fethi Bey'e (Fethi Okyar) Sadrazamlık veya Sefirliği, bana Harbiye Nazırlığı'nı uygun görürdü. "Peki, sen hangi göreve geleceksin" diye sorduğumuzda, "Bu görevleri size dağıtacak makama" diye cevaplandırırdı. Eğlenceye gerçekten meraklı olan Mustafa Kemal, bazı arkadaşlarımızı, kurulacak büyük eğlence merkezinin başına getirmeyi düşündüğünü de söylerdi. Seneler sonra Çankaya'da eski anıları konuşurken Mustafa Kemal, olayların o günlerdeki görev bölümünü haklı çıkardığını söyler, ancak eğlence merkezi başkanının görevini tam yapmadığından hayıflanır, kendisine takılırdı.</p>
<h3 style="text-align: justify;" id="sigil_toc_id_8">Mustafa Kemal'in İttihadı Terakki Cemiyeti ile İlişkileri</h3>
<p style="text-align: justify;">1905 yılında Erkânı Harbiye'yi bitirdikten sonra Selanik'te demiryolu hattını koruma görevi bulunan 36. Alay 1. Tabur 2. Bölüğü'ne tayin olmuştum. Bu görevdeyken İttihadı Terakki Cemiyeti'ne üye oldum. Mustafa Kemal, bir süre için Şam'dan Selanik'e gelmişti. Şam'daki arkadaşlarıyla diktatör idareye karşı yaptıkları çalışmaları anlattı. Selanik'te cemiyet ilgilileriyle konuştu ve Şam'a döndü. Bir süre sonra tekrar Selanik'e geldi ve cemiyetin faaliyetlerine katıldı.</p>
<p style="text-align: justify;">1908 yılında Selanik'te İttihadı Terakki Cemiyeti'nin ilk kongresi toplandı. Mustafa Kemal'le beraber kongreye katıldık. İsmet ve Kâzım Karabekir beyler de kongrede bulunuyorlardı. Politikaya karışmış olan birçok subayın amirlerini dinlemeyerek bir sivil gibi hareket ettikleri, cemiyete güvenerek emir dinlemedikleri ve orduda disiplinin bozulduğu konusu ortaya atıldı. Mustafa Kemal söz alarak uzun bir konuşmadan sonra, askerlikle politikanın kesin, olarak ayrılması gerektiğini anlattı ve subayların iki işten birini tercih etmelerini teklif etti. Teklif bir ölçüde destek gördü. Özellikle cemiyette önemli görev almış olan bazı askerler ve bir kısım siviller teklife büyük tepki gösterdiler. Cemiyetin henüz kuvvetlenmediğini, Meşrutiyetin korunabilmesi için cemiyetin aydın üyeleri olan subayların ayrılmalarının zararlı olacağını ve bu nedenle cemiyetin kapanabileceğini ileri sürdüler. Tartışmalar çok uzadı, sonuçta Mustafa Kemal'in teklifi reddedildi. Subayların cemiyetle ilgileri devam etti. Bazı subaylar, cemiyete karşı görüşte olan diğer bazı cemiyetler tarafından desteklenerek veya zorlanarak oralara üye oldular. Öyle bir an geldi ki Fırka Kumandanı İtilafçı, Alay Kumandanı İttihatçı olarak karşıt görüş ve faaliyette bulunur oldular. Orduda disiplin iyice bozuldu. Böyle bir ordu ile girilen Balkan Harbi bir felaketle sonuçlandı. Vatanın güzel parçası Rumeli'yi kaybettik.</p>
<p style="text-align: justify;">Mustafa Kemal'in o yıllarda kesin olarak üzerinde durduğu ordu ile politikayı karıştırmamak görüşü, kendisini çok haklı çıkarmıştı. Cumhuriyet'in ilanından sonra güçlü Mustafa Kemal, nihayet bu görüşünü geç de olsa uygulatmak imkânını buldu ve Türk Ordusu'nu daima politikanın dışında tutabilmek başarısını gösterdi.</p>
<h3 style="text-align: justify;" id="sigil_toc_id_9">Fethi Bey'in İttihadı Terakki Cemiyeti Umumi Kâtipliği</h3>
<p style="text-align: justify;">1912 yılı sonlarında Mustafa Kemal Gelibolu yakınlarında bulunan Fahri Paşa Kuvvetleri Karargâhı'na tayin edilmişti. Ben Vardar Ordusu'ndan ayrılarak vapurla İstanbul'a dönüyordum. Çanakkale Boğazı'ndan geçerken Gelibolu'da durma fırsatından yararlanarak kendisini ziyarete gittim. İstanbul'da çok az kalacağımı ve kendimi onun bulunduğu karargâha tayin ettirmeye çalışacağımı söyledim. Ancak imkan olmadı, Enver Bey'in (Enver Paşa) bulunduğu Hurşit Paşa Karargâhı'na tayin edildim. Balkan Harbi başlamıştı, Balkan Ordusu'nu takip ederek kısa zamanda Edirne'yi geri aldık. Mustafa Kemal de Edirne'ye geldi, tekrar buluştuk. Onun bulunduğu karargâhın Erkânı Harbiye Reisi Fethi Bey'di (Fethi Okyar). Bu arada Fethi Bey'e İttihadı Terakki Cemiyeti'nin Umumi Kâtipliği'ni teklif ettiler. Fethi Bey çok uzun düşündü, Mustafa Kemal'in görüşlerini aldı ve bazı tekliflerinin kabul edilmesi şartıyla göreve başladı. Göreve başladıktan kısa bir süre sonra, Enver Bey, Hafız Hakkı Bey gibi tanınmış askerlerin politika yapmalarını uygun görmediğini, asker politikacıların ordu veya cemiyetten birini tercih etmelerinin uygun olacağını teklif etti. Bu görüş çok kimse tarafından beğenilmedi. Mustafa Kemal'in Fethi Bey üzerinde tesirli olduğu da kesindi. Değerli bir devlet adamı özelliklerini taşıyan Fethi Bey'in, Kâtibi Umumilik'te kalması cemiyet merkezince uygun görülmedi. Soyfa Sefırliği'nin önemini ortaya attılar ve Fethi Bey'i Sofya Sefirliği'ne tayin ettirdiler. Bir süre sonra, Fethi Bey'in teklifiyle 1913 yılı Ekim ayında Mustafa Kemal Sofya Ataşemiliterliği'ne tayin edilerek yeni görevine gitti.</p>
<h3 style="text-align: justify;" id="sigil_toc_id_10">Sofya'da Bir Kostümlü Balo<br/></h3>
<p style="text-align: justify;">1914 yılında Mustafa Kemal Sofya'da Ataşemiliter'ken ben İstanbul Merkez Kumandan Muavinliği'ne tayin edilmiştim. Bir gün kendisinden bir mektup aldım. Bulgarların milli bayramlarını kutlama gününde Hariciye Nazırı'nın bir kostümlü balo düzenlediğini ve kendisinin bu baloya davet edildiğini yazıyordu. Orada göze batacak bir tesir bırakmayı ve bahane ile eski Türklerin fütuhatlarından bahsetmek fırsatı çıkacağını düşünerek, baloya yeniçeri kıyafeti ile gitmeyi düşünmüştü. Eğer imkan olursa çok gösterişli bir yeniçeri kıyafetinin müzeden alınarak kendisine yollanmasını istiyordu. Harbiye Nazırı Enver Paşa'nın müsaadesiyle müzeden çok gösterişli bir yeniçeri elbisesini bütün takılarıyla beraber sağlayarak, iade edilmek üzere kendisine yolladım. Bir süre sonra elbiseyi geri yolladı. Beraber yolladığı mektubunda "Baloda hemen hemen herkesin kıyafeti ile ilgilendiğini, kendisine sorular sorduklarını, bu arada yeniçeri tarihinden ve Türk zaferlerinden geniş bilgiler vermek fırsatını bulduğunu" yazıyordu. İstediği gerçekleşmişti. Bu kıyafetle çektirdiği resim sonradan tarih kitaplarında ve değişik dergilerde yayınlandı.</p>
<p style="text-align: justify;">Mustafa Kemal, Enver Paşa'nın Harbiye Nazırı olmadan evvelki ve sonraki davranışlarından çoğunu beğenmez ve bunları sık sık tenkit ederdi. Paşa bunu bilir ve onun neler düşündüğünü öğrenmek isterdi. Enver Paşa bu arada orduda geniş bir tasfiye yaptı; eski paşaları bir günde emekliye ayırttı. Ordu gerçekten gençleşmişti. Mustafa Kemal, bu icraattan memnundu. Enver Paşa'ya Sofya'dan bir mektup yazarak "Ordunun gençleşmesinin memleket için büyük bir hizmet olduğunu" belirtiyordu. Enver Paşa, kendisini sık sık tenkit eden Mustafa Kemal'den bu sefer teşvik edici bir mektup aldığından memnun olmuş, bu mektubu bazı arkadaşlarına göstermesi için Merkez Kumandanı olan amcası Halil Bey'e vermişti.</p>
<p style="text-align: justify;">Enver Paşa'nın yaptığı bu gençleştirme hareketi sonradan orduya çok faydalı oldu. Eski paşaların yerlerini alan genç kumandanlar Birinci Cihan Harbi'nde tecrübe kazandılar ve Milli Mücadele'de büyük başarı gösterdiler.</p>
<p style="text-align: justify;">Bir süre sonra ben Van'a tayin edildim. Mustafa Kemal yeni başlayan Birinci Cihan Harbi'nde özellikle Çanakkale Cephesi'nde çok başarılı çalışmalar yaptı. Ben Cihan Harbi süresince yalnız Doğu'daki cephelerde çalıştım.</p>
<h3 style="text-align: justify;" id="sigil_toc_id_11">I. Cihan Harbi'nden Sonra</h3>
<p style="text-align: justify;">I. Cihan Harbi'nden sonra düşman memleketin her yanma yayıldı. Mondros Mütarekesi'ne uyularak ordunun bütün silahları toplatıldı, askerler terhis edildi. Elimizde vatanı koruyacak hiçbir kuvvet kalmamıştı, bir ümit ışığı bile görülmüyordu. Mustafa Kemal İstanbul'da yakın arkadaşlarıyla toplantılar yapıyor, yeni bir mücadele konusundaki görüşlerini anlatıyor ve Anadolu'ya geçiş çarelerini arıyordu.</p>
<p style="text-align: justify;">Ben Miralay (Albay) rütbesine gelmiştim. İzmir'de bulunan babam ve annemi görmek üzere izin alarak İzmir'e geldim. Orada bulunan vatanperver arkadaşlarla zaman zaman toplanıyor, durumu tartışıyorduk. 15 Mayıs 1919'da Yunanlılar İzmir'e asker çıkardı. Bu hareket, Batı Anadolu'daki bütün Türk halkını yeni bir mücadeleye başlamak üzere kamçıladı. Batı'da başladığımız bu vatanı kurtarma çalışması, çok kısa bir süre sonra, Doğu'da başlayan Milli Mücadele'nin ilk kuruluş organlarıyla birleşti.</p>
<p style="text-align: justify;">Milli Mücadele'deki çalışmalarımızı, bu süre içerisinde Mustafa Kemal'le tüm ilişkilerimizi, Yunanlıların İzmir'i işgalinden başlayıp Lozan'a kadar geçen sürede yapılan, Milli Mücadele'yi anlatan anılarım, başka bir bölüm olarak düzenlenmiştir. Bu bölüm herhalde ilerde yayınlanacaktır. (Kâzım Özalp'in "Milli Mücadele" isimli iki ciltlik anıları, Türk Tarih Kurumu tarafından 1971'de yayınlanmıştır.) (Anıların bu bölümünde "Milli Mücadele" isimli kitaba girmeyen bazı özel anılar bulunmaktadır.)</p>
<h3 style="text-align: justify;" id="sigil_toc_id_12">Bilecik'te Ertuğrul Grubu ve Bir Düelle Olayı</h3>
<p style="text-align: justify;">Kumandam altında bulunan İzmir Kuzey Cephesi'nden çekilmek zorunda kalmıştık. Kuvvetlerimi Bilecik'in batısında ve Pazarcık bölgesinde topladım. Etraftan yeni kuvvetler de toplayarak Bursa yönünden gelmesi muhtemel yeni bir Yunan saldırısına karşı tedbirler almaya başladım.</p>
<p style="text-align: justify;"><span class="Apple-tab-span" style="white-space:pre">	</span>Büyük Millet Meclisi kurulduktan bir süre sonra Ankara'da tartışmalar yapılıyor, mebuslar düşman karşısındaki kuvvetsizliğimizden endişe ile bahsediyorlardı. Aralarında, hükümetin, düşman ile müsademeden bahsetmesinin efkârı oyalamaktan başka bir şey olmadığını söyleyenler ve kesin çare isteyenler vardı. İstanbul'dan bazı kimseler bu menfi propagandaları destekliyor ve kötü haberler yayıyorlardı. Mustafa Kemal söylenenlerin gerçek olmadığını ispat etmek için seçilecek bir heyetin kendisi ile beraber Bilecik'e gitmesini ve incelemeler yapmasını Meclis'e kabul ettirdi, bana da durumu bildirdi. Gelenlere durumumuzu en iyi şekilde göstermeye çalıştım. Taarruz keşifleri yaptırdım. Tatmin oldular, memnun ayrıldılar ve Ankara'da da durumun söylendiği gibi olmadığını anlattılar.</p>
<p style="text-align: justify;">Gelen heyet arasında eski sefirlerden Ahmet Rüstem Bey de vardı. Kendisi, Milli Mücadele'ye katılmak üzere kendi arzusu ile Ankara'ya gelmiş, bir aralık hükümette de bulunmuştu. Bilecik'te bir gece Mustafa Kemal'in sofrasında yemek sonunda Ahmet Rüstem Bey sigarasını yakmıştı. Mustafa Kemal, yemek sonrası o zamanlar çok nadir ikram edilen tatlının geleceğini bildiği için bir sürpriz yapmak istercesine "Sigara için acele etmeyelim" dedi. Ahmet Rüstem Bey sigarasını söndürdü ve müsaade isteyerek odadan ayrıldı. Biraz sonra, dışarda yazdığı bir mektubu Mustafa Kemal'e getirdiler. Rüstem Bey, hakarete uğradığını iddia ediyor ve Mustafa Kemal'i düelloya çağırıyordu, ancak halen Mustafa Kemal'in çok önemli bir vatan hizmetinin başında bulunduğunu göz önünde tutarak, "Bunu ileri bir tarihe bırakabiliriz" diyordu. Mustafa Kemal mektubu yaveri Muzaffer Bey'e vererek "Git söyle ben düellodan kaçmam, ancak yanlış anlamış, ben sigaranın tatlı sonrası içilmesini düşünmüş ve tatlı için bir sürpriz yapmak istemiştim" dedi. Biraz sonra Rüstem Bey geri gelerek Mustafa Kemal'den özür diledi ve konu kapandı. Sonradan, Ahmet Rüstem Bey'in düelloya meraklı olduğunu, Osmanlı Devletinde sefir iken, devlet aleyhinde konuşan bir Yunanlı diplomatı düelloya davet ederek yaraladığını, kendi boynundaki yara izinin de başka bir düellonun hatırası olduğunu öğrendik. Mustafa Kemal zaman zaman bu olayı hatırladı "İşin şakası yokmuş az daha başımıza iş çıkaracaktık" diye takılırdı.</p>
<h3 style="text-align: justify;" id="sigil_toc_id_13">Batı Cephesi'nde Durum - Çerkez Ethem</h3>
<p style="text-align: justify;">Yunan Ordusu Uşak'ı işgal ettikten sonra bir kısım kuvvetlerle Gediz'e kadar ilerledi ve tepelere tahkimat yaptı. Esas kuvvetlerden uzak kalan bu müfrezeye taarruz ederek başarılı olabilirsek Gediz'i geri alacağımızı ve Kuvayi Milliye'nin maneviyatını kuvvetlendireceğimizi düşünerek Batı Cephesi Kumandanı Ali Fuat Paşa (Cebesoy) ile taarruza karar verdik. Erkânı Harbiye Reisliği, insan kaybına sebep olacağı düşüncesiyle bu taarruza pek taraftar görünmüyordu. Çerkez Ethem ise kuvvetleri ile böyle bir taarruza çok yardımcı olacağını söylüyordu. Ali Fuat Paşa Ertuğrul Grubu ile Kuvveî Seyyare'nin (Çerkez Ethem'in kuvvetleri) birlikte taarruz etmesi emrini verdi. Sonuçta düşmanı mevzilerinden çıkardık, muntazam çekildiler, iyi takip edemedik, perişan olmadılar. İzzettin Bey (Çalışlar) kumandasındaki 61. Fırka düşmanın çekildiğini anlayınca Gediz'e girdi. Ancak Arif Bey kumandasındaki 11. Fırka ve Kuvveî Seyyare düşmanın çekildiğini anlamayarak, geri çekilmişlerdi. Ankara bir haber alamadığı için endişeye düşmüştü. Yolda telefonu telgrafla bağlayarak Kütahya üzerinden Ankara'yı ve Mustafa Kemal Paşa'yı buldum, durumu anlattım. Ankara'dan irtibat kurularak, birkaç saat sonra çekilen kuvvetler geri geldiler. Kusuru birbirlerine atıyorlardı. Ali Fuat Paşa Kuvveî Seyyare'yi darıltmak istemiyordu. Kuvveî Seyyare ve benzer çetelerin kendi başlarına buyruk olmaları, düzenli bir ordu için zorluklar doğuruyordu. Bunların bir disipline sokulamayacağı anlaşılınca, Mustafa Kemal ilk olarak Cephe Kumandanlığında değişiklik yapmaya karar verdi. Ali Fuat Paşa Moskova Sefirliği'ne tayin edildi. Batı Cephesi ikiye ayrıldı ve Batı kısmına Miralay İsmet Bey (İnönü), Güney kısmına Miralay Refet Bey (Bele) tayin edildiler. Ben Ertuğrul Grubu &nbsp;Kumandanlığı'ndan ayrıldım ve zaten mebus olduğum için Ankara'ya Meclis'e gittim. Mustafa Kemal'le yaptığım konuşmada "Bugüne kadar çok büyük hizmetleri geçmiş olmakla beraber düzensiz kuvvetleri, kendileri ile darılmaksızın ve bir çatışmaya girmeden, tasfiye etmeye kesin kararlı olduğunu" söyledi. Benim, Çerkez Ethem ile arkadaşlığım olduğundan bu konuda benden yardım isteyeceğini de bildirdi. Ancak Kuvveî Seyyare ve diğerleri yeni Batı Cephesi Kumandanı İsmet Bey'in verdiği emirlere de itirazlara başladılar ve ordu aleyhine yaptıkları propagandayı artırdılar.</p>
<p style="text-align: justify;">Çerkez Ethem Birinci Cihan Harbi'nde gönüllü olarak benim fırkama gelmişti, arkadaşlığımız o tarihlerde başlamıştı. Yunanlılar İzmir'i işgal ettikten sonra arkadaşları ile Soma'ya gelerek Alaşehir yakınlarında kuvvetleri ile bize yardımcı olacağını söyledi. Ben kendisine bir miktar silah verdim. Kabiliyetli bir kuvvet oluşturdu. Yunanlılar ile çatışmalar yaptı, Ahmet Anzavur ile çatışmalarımızda bize çok büyük yardımı oldu. Düzce isyanının bastırılmasında önemli rol oynadı. Meclis'i dağıtmak düşüncesiyle Yozgat'ta toplanan asileri yakalayarak cezalandırdı. Bu nedenlerle Meclis tarafından takdir görüyordu. Hatta Meclis'e ilk gelişinde mebuslar tarafından ayakta alkışla karşılandı. Mebus olan kardeşi Reşit, Ethem'in etrafında devamlı bir hava yaratmaya çalışıyor ve Nizamiye Kuvvetleri'nin aleyhinde konuşuyordu. Yeşil Ordu olarak isimlendirmeye çalıştıkları Kuvveî Seyyare'ye gerçekten güvenen çok sayıda mebus vardı. Ethem'in kuvvetleri, çoğu atlı olmak üzere 3000 yakınlarında tahmin ediliyordu. Komünist Rusya, başlangıçta bize yardım ettiğinden Mustafa Kemal'in dostluğunu kazanmıştı. Bundan yararlanmaya çalışan bazı kimseler "Yeşil Ordu" ismi ile "Kızıl Ordu" benzeri bir teşkilat oluşturulmasını öne sürüyorlardı. Kırmızı tepeli kalpak giyenler bile görülmeye başlanmıştı. Ethem işi o kadar ileri götürdü ki Kütahya civarında halktan vergi toplamaya başladı. Hatta kendi kendine mahkeme yapıyor, idam kararları bile veriyordu.</p>
<p style="text-align: justify;">Mustafa Kemal ile bu günlerde yaptığımız konuşmalarda durumun önemini tartıştık. Başta Ethem olmak üzere bu gibi kuvvetlerin bir problem çıkarmadan ustalıkla tasfiye edilmelerini ve düzenli bir orduya dönülmesinin gereğini kararlaştırdık. Çok güvendiği İsmet Bey'in (İnönü) Batı Cephesi Kumandanhğı'na tayininin bir nedeni de buydu. Ethem'i tutan çok sayıda mebus bulunduğundan konu silah patlatılmadan çözümlenmeliydi. Mustafa Kemal'le beraber Eskişehir'e gittik. İsmet Bey, Ethem ve Reşit kardeşlerle bir toplantı yapmak istiyorduk. Ethem, Reşit'in zorlamasıyla Kütahya'ya gitmişti, bir anlamda bilerek kaçmıştı, toplantıda bulunmadı. Reşit, Nizamiye Kuvvetleri'ni şiddetle tenkit etti. İsmet Bey "Ben kumandanım gereğini bilirim ve onu yaparım" diye ısrar etti. Mustafa Kemal toplantıyı dağıttı, benim Kütahya'ya giderek Ethem'le konuşmamı ve kendisine nasihat etmemi istedi. Kütahya'ya gittim, Ethem'le uzun uzun konuştum, yumuşadı, tekliflerimizi kabul eder göründü. Fakat sonra hiçbir uygulamaya geçmedi.</p>
<p style="text-align: justify;">Ankara'ya döndükten sonra konuyu Meclis'te bir kere daha görüştük. Son defa olarak bir heyet yollanmasını ve başarı sağlanmazsa ondan sonra harekete geçilmesini kararlaştırdık. Reşit benim bu heyette bulunmamı istiyordu. Mustafa Kemal bu sefer benim heyete katılmamamı istedi. "İşler gerginleşirse, seni orada tevkif edebilirler, zorlayarak imzandan ve oradaki şahsi gücünden yararlanabilirler" diyordu. Giden heyet daha yolda iken Batı Cephesi Kuvvetleri Ethem'e karşı Kütahya yönünde harekete geçtiler. Kuvveî Seyyare içersinde memleketin değişik yerlerinden gelmiş, kabiliyetli, vatanperver gençler vardı. Türk askerlerine karşı silah atmayı vicdanlarına yakıştırmadılar ve dağıldılar. Ethem bir kısım taraftarıyla Yunanlılara teslim oldu. Kuvveî Seyyare'nin önemli bir kısmına kumanda eden Serezli Pardi Mehmet Pehlivan, askerlerinin bir kısmını kuvvetlerimize teslim etmiş ve kalan kuvvetleriyle Türk köylerini Rum çetelerine karşı korumuş, daha sonra mağlup Yunan Ordusu'nu takipte yardımcı olmuştur. Bu arada Ethem ve kardeşlerinin İstanbul hükümetine telgraf çekerek, Ankara'daki Meclis hükümetine karşı işbirliği yapma teklifinde bulundukları da anlaşıldı. Yunanlıların İnönü mevzilerine taarruzları, bir ölçüde Ethem'in kuvvetlerinden alman cesaretle oldu.</p>
<p style="text-align: justify;">Yunanlılara karşı vatanperverane duygularla silaha sarılan, cesurca harp eden ve Büyük Millet Meclisi'ni dağıtmayı düşünenlere karşı savaşan, Kuvayi Milliye'ye büyük başarılar kazandıran Ethem ve Reşit kardeşlerin, gururları ve yanlış görüşleri nedeniyle oluşan bu akibet, çok hazin ve ihret vericidir.</p>
<h3 style="text-align: justify;" id="sigil_toc_id_14">Sakarya'da</h3>
<p style="text-align: justify;">Sakarya Savaşı'nın bütün ayrıntıları değişik tarih ve yerlerde yayınlanmıştır. Milli Mücadele'nin cephe faaliyetlerini anlatan anılarımda Sakarya Muharebesi'ni ayrıntıları ile yazdım. Ancak bu anılarımda da Sakarya'dan özet olarak bahsetmeyi faydalı görmekteyim.</p>
<p style="text-align: justify;">Yunan taarruzları karşısında Sakarya Nehri'nin doğusuna çekilmiş müdafaa hazırlıkları yapmaya başlamıştık. Ben o günlerde kumanda ettiğim "Kocaeli Grubu" ile zaman zaman Bilecik'e kadar uzanan baskınlar yapıyordum. 10 Ağustos 1921'de Beylikköprü'ye gitmek üzere kuvvetlerimi Sakarya'nın doğusunda topladım. Kuvvetlerimizin iki katı fazla olan Yunanlıların yeni bir taarruz planı hazırladığı anlaşılıyordu. 23/24 Ağustos gecesi Beylikköprü güneyinden Sakarya'yı geçen düşmanla grubum arasında çatışma başladı. Abdurrahman Nafiz Bey'in (Gürman) kumandasındaki 1. Fırka başarılı bir müdafaa yaptı. Düşman daha güneyden Sakarya'yı geçerek sol cenahımızı çevirmeyi hedef aldı. Mustafa Kemal Beylikköprü'de kesin olarak direnmemizi istiyordu. Bir süre sonra Beylikköprü sabit kalmak üzere, cephemiz Kuzey-Güney yönünden Batı-Doğu yönüne dönmüş fakat düşman çevirmesi başarısız kalmıştı. En büyük taarruzlarını 1-5 Eylül arasında yaptılar, bazı önemsiz yerleri işgal ettiler, ancak kayıplar verdiler ve 5 Eylül'den sonra taarruzları zayıfladı. Dürbünle yaptığım incelemelerde hareketlerinde bir yavaşlamayı müşahade ediyordum. Maneviyatlarının da bozulduğu anlaşılıyordu. Durumu telefonla Batı Cephesi Kumandanlığına ve Başkumandanlığa bildirdim. Mustafa Kemal, attan düşmüş iki kaburga kemiği kırılmıştı. Ağrılarına rağmen Fevzi Paşa (Çakmak) ve İsmet Paşa (İnönü) ile beraber karargâhımın bulunduğu Zafer Tepesi'ne geldi. Birkaç saat dürbünle incelemede bulundu, düşmanın durumunu tartıştık. Merkez ve sol cenahtaki bütün ihtiyatların ve diğer tasarruf edilebilecek kuvvetlerin gece yürüyüşü ile benim bulunduğum bölgeye getirilmesi ve buradan düşmanın sol cenahına taarruz edilmesi kararlaştırıldı. Mustafa Kemal "Gelen kuvvetler de sizin emrinize verilecektir, taarruzu siz yöneteceksiniz, bizler burada bulunacağız, gerekirse size yardımcı oluruz" dedi. 10 Eylül sabahı taarruza başladık. Mustafa Kemal kaburga kemiğindeki ağrılara rağmen, Şükrü Naili Bey'in (Gökberk) kumandasındaki topçu kuvvetlerinin yanına gitti. İsmet Paşa başka bir fırkanın yanında bulunuyordu. Biz, Fevzi Paşa ile aynı tepede taarruzu izliyorduk. Mustafa Kemal Paşa ile beraber gelmiş bulunan Halide Edip Hanım (Adıvar) da çalışmaları takip ediyordu. 11 ve 12 Eylül günleri şiddetli taarruzlar yaptık. 13 Eylül 1921'de düşman dağınık bir durumda Sakarya'nın batısına çekildi. Sakarya Zaferini 22 gün ve geceden sonra kazanmış bulunuyorduk. Birkaç gün içerisinde "Paşa"Iığa terfi ettiğim tebliğ edildi.</p>
<h3 style="text-align: justify;" id="sigil_toc_id_15">Milli Müdafaa Vekilliği</h3>
<p style="text-align: justify;">Sakarya Muharebesi'nden sonra Sivrihisar'da 3. Kolordu Kumandanlığına tayin edilmiştim. Kısa bir süre sonra Mustafa Kemal Paşa'nın aday göstermesi ile Millet Meclisi'nce Milli Müdafaa Vekilliği'ne seçildim. Ankara'ya gelince Mustafa Kemal'i ziyarete gittim. Bana Meclis'teki olayları, kendisine genellikle karşı olan kimseleri geniş olarak anlattı. Her şeye rağmen Meclis'in manevi şahsiyetine hürmet gösterilmesini istiyordu. Daha önceden orduda beraber çalıştığım Çolak Selahaddin ve Kara Vasıf beyler muhalif idiler. Belirli bir grup oluşturmuşlar, hükümetten gelen her teklife karşı çıkıyorlardı. "İkinci Grup" adını almış olan bunlar adeta bir muhalefet cephesi kurmuşlardı. Kendilerine göre bu şekille Mustafa Kemal'in diktatörlük kurmasına mani oluyorlardı. Başvekil Rauf Bey (Orbay) kendileri ile iyi geçinmeye çalışır ve yumuşak davranırdı.</p>
<p style="text-align: justify;">Ancak Rauf Bey'in bu iyi niyetine rağmen her teklifine karşıydılar. Zaman zaman Meclis ekseriyetine etki yaptıkları görülüyordu. 3 ayda bir uzatılan "Başkumandanlık Kanunu'nun" tartışması süresinde Kara Vasıf Bey "Ordumuz yerinden kıpırdayamaz, düşmana taarruz edemez" görüşünü ortaya attı ve bir kısım mebuslar tarafından alkışlandı. Büyük tartışmalar çıktı ve Meclis celsesi sonuç alınmadan dağıldı. Ertesi gün Mustafa Kemal Meclis'e gelerek ilk sözü aldı, "Dünkü müzakerelerin neticelendirilmemesi yüzünden ordumuz 24 saattir kumandansız kalmış demektir. Bunun ne kadar vahim sonuçlar doğuracağını düşünebiliyor musunuz? Vatanımızın düşebileceği tehlikeyi göz önüne alarak ve bütün sorumluluğu taşıyarak Başkumandanlığa, bir sonuç almana kadar devam edeceğim" diyordu. Maddelere geçilerek kanun kabul edildi. Bütün bu zorluklara rağmen, Birinci Büyük Millet Meclisi'nin en büyük özelliği, vatanperver kimselerden kurulmuş olmasıdır.</p>
<p style="text-align: justify;">Ordumuzun teşkilatını geliştirmek silahlanmasını artırmak için gayretle çalışıyorduk. Bu arada Rusya'dan yardım görüyorduk. İtalya, Fransa ve Almanya'ya gizli olarak harp malzemesi sipariş etmiştik. 1. Cihan Harbi'nden sonrâ mütareke hükümlerine göre ordumuzdan geri alınan harp malzemesi İstanbul'da antrepolarda depo edilmişti. Bizim için en büyük malzeme bu depolardaydı. Maçka ve Zeytinburnu depolarında İngiliz ve Fransızların koruması altında silahlar muhafaza ediliyor ve depolarda çalışan silahsız bazı Türk askerleri de bulunuyordu. İstanbul'da kurduğumuz gizli teşkilat yardımıyla depolarda bulunan silah ve cephaneyi Anadolu'ya naklettirmek çarelerini düşündük. Meclis'ten ek tahsisat istedim, kolaylıkla kabul edildi. Hatta Maliye Vekili tahsisatı hemen sağlayabilmek için vergileri peşin olarak toplatacağını söyledi. İstanbul'a para ve talimat yollandı. Silah ve cephaneyi cesurane çalışmalarıyla kısım kısım Anadolu'ya sevk etmek başarısını gösteren İstanbul teşkilatımızın yaptığı hizmetleri, her zaman takdir ve şükranla anmayı bir borç bilirim. İstanbul teşkilatının bu çalışmaları çok sayıda eserde ayrıntılı olarak değerlendirilmiştir. Genellikle Karamürsel ve yakınları Anadolu'ya çıkış yeri olarak seçilmişti.</p>
<p style="text-align: justify;">Sakarya Harbi'nde düşman kuvvetlerinin yarı gücünde olan ordumuz, yapılan çalışmalar sonunda Yunan Ordusu'nun yüzde seksen gücüne ulaşmıştı. Kılıç olarak 4 katı, atlı olarak daha fazla sayıya erişmiştik. Manevi üstünlüğümüzü de düşünerek taarruz zamanının geldiğine karar verdik ve bu kararı çok gizli tuttuk. Cephede bulunan İsmet Paşa ile mektuplaşarak mutabakata vardık. Taarruz şeklini tespit için Mustafa Kemal Paşa ve Fevzi Paşa ile beraber cepheye gittik. Ağustosun ikinci yarısı için taarruz kararı aldık.</p>
<p style="text-align: justify;">Bütün çalışmalara rağmen Maliye Vekili gerekli paraları zamanında sağlayamıyordu. Durumu Mustafa Kemal Paşa'ya anlattım. Kendi emri ile kullanılmak üzere, Hindistan Müslümanları tarafından yardım olarak yollanan 600.000 lira Osmanlı Bankasında bulunuyordu. Mustafa Kemal bu paranın kullanılmasını uygun gördü. Parayı alarak son hazırlıkları yaptık. Hükümetin mali durumunun ve çektiğimiz yoksullukların ne seviyede olduğunu anlatabilmek için bu olay güzel bir örnektir.</p>
<p style="text-align: justify;">26 Ağustos 1922'de başlayan Büyük Taarruz 30 Ağustos'ta başarı ile sonuçlandı. Düşman ordularının başkumandanı Trikopis esir edildi. Mustafa Kemal Paşa bu kumandanın kılıcını ekli bir mektupla bana yolladı. Mektupta şunlar yazıyordu:</p>
<p style="text-align: justify;">"Müdafai Milliye Vekili Kazım Paşa Hazretlerine,</p>
<p style="text-align: justify;">Muharebe meydanında 1. Kolordu ve Cenup Ordusu Kumandanı General Trikopis'in eşyaları arasında iğtinam olan kılıcı, zatı aliyi biraderaneme takdim ediyorum efendim.</p>
<p style="text-align: right;">M.Kemal"</p>
<p style="text-align: justify;">Bu kılıcı Askeri Müze'ye hediye ettim.</p>
<p style="text-align: justify;">Milli Mücadele'deki bu başarıyı, bu mucizeyi, her zaman Tanrı'nın en çok sevdiğine emin bulunduğum, Türk milletine hediyesi olarak düşünürüm.</p>
<h3 style="text-align: justify;" id="sigil_toc_id_16">Millet Meclisi'nde Soranlar</h3>
<p style="text-align: justify;">Mustafa Kemal Paşa Büyük Millet Meclisi'nin manevi şahsiyetine çok önem verirdi. Milletin hakimiyetini ve mebusların dokunulmazlığını esas tutardı. Meclis'in şerefini her fırsatta belirtirdi. Diğer taraftan muhalif grup, hükümetin hemen her teklifine karşı çıkmaya devam ediyordu. Bir gün önemli bir kanunun müzakeresi tartışmalar nedeniyle geri kalmıştı. Birkaç mebus arkadaş Kemal Paşa'nın Meclisteki odasına geldiler, ben de oradaydım. "Paşam, Meclis'te millet işlerinin sonuçlandırılmasına mani olanlar var, genelde bunlar 5-10 kişiyi geçmiyor. Millet çıkarlarına karşı hareket ettiklerini öne sürerek ve isimlerini belirterek bir önerge vermeye karar verdik. Konunun Meclis'te tartışılmasını, bunların Meclis'ten çıkarılmalarını ve yerlerine bölgelerince yeni mebusların seçilmesini teklif edeceğiz, düşünceleriniz nedir?" diye sordular. Mustafa Kemal Paşa bu teklife şiddetle karşı çıktı, "Biz milletimize ve bütün dünyaya halk tarafından seçilmiş bir Meclisimiz olduğunu ilan ettik. Bağımsız bir devlet kurmakta olduğumuzu iddia ediyoruz. Hükümet icraatını tenkit eden ve muhalefet yapan mebusları Meclis'ten çıkaracak olursak, Meclis'in itibarının ve mebusların dokunulmazlığının manası kalmaz. Muhalif tek kişi dahi olsa bu yapılamaz. Ne demek istiyorsunuz? Hoşumuza gitmeyenleri Meclis'ten çıkaralım, istediğiniz gibi hareket edenleri koruyalım. Olur mu böyle şey? Eğer Meclis itirazlar nedeniyle çalışamaz hale gelirse, bütün seçimlerin yenilenmesi usulüne göre teklif edilir, iktidar taraftarları ile muhalefet yeniden seçilir. Meclis yeni mebuslara teslim edilir. Problem burada kapanmıştır" diye cevaplandırdı.</p>
<p style="text-align: justify;">İlerdeki senelerde de görüldü ki Mustafa Kemal'in kendisine has bir demokrasi görüşü vardı. Çok partili ve tek dereceli bir seçimi o tarihlerde erken buluyordu. Bu görüş ilerdeki yıllarda yapılan denemelerden sonra da geçerliliğini korudu. Mustafa Kemal Paşa mebus adaylarının seçiminde titizlik gösterir ve ağırlığını koyardı. Halkı yeterlikle temsil edebileceklerin adaylıklarını sağlardı.</p>
<p style="text-align: justify;">Seçimden sonra Meclis'i çalışmalarında serbest bırakır, hükümete muhalif olanların fikirlerini açıkça söylemelerine karşı çıkmazdı. Zaman zaman istediği kararlar alınmasa da Meclis kararlarına daima itibar ederdi.</p>
<h3 style="text-align: justify;" id="sigil_toc_id_17">Saltanatın Kaldırılması - Lozan</h3>
<p style="text-align: justify;">Mudanya Mütarekesinden sonra yabancı devletler bizi Lozan'da sulh müzakerelerine davet ettiler. Padişah Vahdettin bir İngiliz harp gemisiyle İstanbul'dan kaçmıştı. Türkiye Büyük Millet Meclisi'nin gücü İstanbul'da bir ölçüde hissedilmeye başlamıştı.</p>
<p style="text-align: justify;">Mustafa Kemal Paşa kuvvetini hesaplayıp, münasip fırsatları kollayıp adımlarını tam zamanında atardı. Cumhuriyet'in kurulmasına doğru atılacak ilk adımlardan biri saltanatın kaldırılmasıydı. Milli Mücadele'nin kazanılmasıyla büyük kuvvete sahip olmuştu. Şimdi iş, münasip bir fırsatın beklenmesindeydi. Böyle bir fırsat İstanbul hükümetinde Sadrazam Tevfık Paşa'nın Lozan'da başlayacak sulh konferansına murahhas göndermeye kalkışmasıyla ortaya çıktı. İstanbul hükümeti Milli Mücadele'yi desteklemek şöyle dursun, cephe almıştı. Şimdi mücadele başarıya ulaşınca imzalanacak sulhte söz sahibi olmaya kalkışmak, tabii olarak Ankara'da Millet Meclisi'nde büyük bir infial yarattı. Mebuslar, öfkeli ve ateşli konuşmalar yaptılar. Mustafa Kemal Paşa bu havadan faydalandı, Anadolu ve Rumeli Müdafai Hukuk Grubu (Sonradan Halk Partisi Grubu)'nu toplantıya çağırdı. "İstanbul hükümetinin bu davranışının, saltanatın hilafetten ayrılıp ilga edilmesini gerektirdiğini, saltanatın Türk milletini temsil edemeyeceğini, milletin hakiki temsilcisinin Büyük Millet Meclisi olduğunun bütün dünyaca anlaşılmasının icap ettiğini" söyledi. Ertesi gün Meclis konuyu görüştü. Saltanatın ilgasına taraftar olmayanlar vardı. Mustafa Kemal Paşa'nın fikirlerine ve şahsına karşı cephe almış, onun nüfuzunun artmasına mani olmak isteyen Meclis'teki ikinci grup mensupları mebuslar, Milli Mücadele sona erer ermez, paşanın, padişaha karşı bir harekete girişmesinden endişe etmeye başlamışlardı. Mustafa Kemal'in saltanat ve hilafeti kaldırarak, memleketin yegâne hakimi haline geçmesinden şüphe etmişlerdi. Şimdi saltanatın ilga teşebbüsü ile padişah bertaraf edilecek, paşanın şahsi nüfuzu artacaktı. Buna karşı cephe aldılar. Bu cephenin başını Meclis'teki hocalar çekiyordu. Bunlar dışında teşebbüsün henüz erken olduğunu samimiyetle düşünen, milletin böyle bir hareketi benimseyemeyeceğinden, büyük tepkiler uyanacağından şüphe edenler vardı.</p>
<p style="text-align: justify;">Meclis'te müzakereler süresince Mustafa Kemal Paşa geniş açıklamalar yaptı, verilen takrirleri incelemek üzere Teşkilatı Esasiye, Şeriye ve Adliye encümenlerinden oluşturulan bir komisyon kuruldu. Komisyonda konuşmalar çok uzadı. Şeriye encümeni mensubu hocalar, saltanat ve hilafetin ayrılamayacağını devamlı ileri sürmüşlerdi. Komisyonda Mustafa Kemal Paşa çok sert ve müessir bir konuşma yaptı. Takrir komisyonda yalnız bir muhalife karşı çoğunlukla kabul edilerek Meclis'e yollandı. Kimseye kabul etmesi için baskı yapılmadı. Biliyordum ki bazı komisyon azaları bu görüşte olmamakla beraber, baskı görmedikleri halde, Mustafa Kemal Paşa'dan çekinmişler ve korkudan seslerini çıkarmamışlardı. 1 Kasım 1922'de Meclis'te saltanat kaldırılmış, hilafet kalmış ve bütün hükümranlık haklarının Türkiye Büyük Millet Meclisi'nde toplandığı kabul edilmişti. Bu bir çeşit cumhuriyetti, ama rejimin adının konulması için başka bir uygun fırsatın ortaya çıkmasını beklemek gerekiyordu.</p>
<p style="text-align: justify;">Ankara'da Meclis'te Lozan'a gidecek heyetin kurulması konusu tartışılıyordu. Mebusların bir kısmı Başvekil Rauf Bey'in (Orbay) gitmesini istiyordu. Konferansa katılacak diğer devletler toplantıda hariciye vekilleri tarafından temsil edileceklerdi. Bu nedenle Rauf Bey, bizim de Hariciye Vekilimiz tarafından temsil edilmemizi teklif ediyordu. Mustafa Kemal Paşa, Mudanya Konferansında tecrübe kazanmış, başarılı olmuş ve yetenekli bir devlet adamı olan İsmet Paşa'nın konferansa katılmasını istiyordu. İsmet Paşa'nın Hariciye Vekilliği'ne seçilerek baştemsilcimiz olarak katılması kararlaştırıldı. Yardımcılığına Rıza Nur ve Hasan (Saka) beyler seçildiler. Heyet kurularak Lozan'a hareket etti.</p>
<p style="text-align: justify;">Lozan'da tartışmalar çok uzuyordu, birçok konu sonuçlanmadan toplantılara ara verildi, temsilcilerimiz Ankara'ya döndüler. Meclis'te bazı mebuslar başarılı sonuç alınamadığını söyleyerek heyetimizin çalışmalarım tenkit ettiler ve yeni bir heyetin kurulmasını istediler. İsmet Paşa'nın verdiği bilgilerden sonra, önce Rauf Bey, sonra Mustafa Kemal Paşa söz alarak heyetin başarılı çalışmalarını müdafaa ettiler. Sonuçta Meclis tatmin oldu ve ekseriyetle, verilecek talimat üzerine, aynı heyetin tekrar yollanmasını uygun görerek hükümete güvenoyu verdi. İsmet Paşa 18 Mayıs 1923'te yeniden Lozan'a gitti.</p>
<p style="text-align: justify;">Tartışmalar süresinde yabancı devletler bizim için hayati önem taşıyan bazı konularda aleyhimize karar almakta ısrar ediyorlardı. Hükümet, verilen talimat çerçevesinde menfaatlerimizden fedakarlık yapılmamasını istiyordu. İsmet Paşa da aynı görüşte olmakla beraber büyük baskı altında bulunuyordu. Karşılıklı yazışmalar süresinde hükümetle arasında usul anlaşmazlıkları doğdu. Rauf Bey, İsmet Paşa'nın müzakereler hakkında doğrudan doğruya Mustafa Kemal Paşa ile yazışmasını, hükümete güvensizlik anlamında kabul ediyor ve üzülüyordu. İsmet Paşa'nın doğrudan Mustafa Kemal Paşa'ya yazdığı bir telgrafı alarak vekiller heyeti toplantısına getirdi. Hükümetin Kemal Paşa ile yapılan müzakerelerden haberdar olduğunu ima eder şekilde İsmet Paşa'nın çalışmalarını destekleyici ve tasvip edici bir hükümet kararı alınarak Lozan'a bildirildi. Sonuçta, bazı fedakarlıklar yapılarak, fakat genelde çoğu lehimize olan kararlar alınmış olarak konferans 24 Temmuz 1923'te sona erdi.</p>
<p style="text-align: justify;">İsmet Paşa konferans süresince hükümetin kendisine yeterince yardımcı olmadığı kanaatini taşıyor, bu nedenle Mustafa Kemal Paşa ile doğrudan irtibat kuruyordu. Alınan başarılı sonuçtan sonra, hükümet adına yollanan kutlama telgrafının geç gitmiş olması bile İsmet Paşa'ca şikayet konusu yapılmıştı. Bu nedenle Rauf Bey'le İsmet Paşa arasında bir soğukluk doğdu. Rauf Bey İsmet Paşa'nın dönüşünde kendisini karşılamak istemiyordu. O günlerde kendi seçim bölgesi olan Sivas'ta incelemeler yapacağını bildirerek Mustafa Kemal Paşa'dan izin istedi. Paşa anlaşmazlıktan hoşnutsuzdu, onları, karşılaştırmak ve barıştırmak istiyordu. Rauf Bey'e izin vermek istemedi. Ancak Rauf Bey çok ısrar etti ve bu olay Mustafa Kemal Paşa ile Rauf Bey'in anlaşmazlığının ve fikir ayrılığının sebeplerinden biri oldu. Rauf Bey Sivas'tan Başvekillikten istifa mektubunu yolladı ve oradan İstanbul'a geçti.</p>
<h3 style="text-align: justify;" id="sigil_toc_id_18">Mustafa Kemal Paşa'nın Evlenmesi</h3>
<p style="text-align: justify;">Milli Mücadele'nin sonunda bir dinlenme ve sükunet devresi başlamıştı. Mustafa Kemal önceden tasarladığı inkılapları sakin bir aile hayatı içerisinde yapmayı düşünüyordu ve evlenmeye karar vermişti.</p>
<p style="text-align: justify;">İzmir'de bulunan eşraftan Uşakizade Muammer Bey'in evinde tanıştığı kızı Latife Hanım'ı beğenmişti. Evlenmeye karar verdi. Ocak 1923'te evlendiler. Latife Hanım görgülü bir ailenin kızı olup iyi eğitim görmüş zeki bir kızdı. Başlangıçta geçimli bir aile hayatı başlamıştı. Mustafa Kemal Paşa Latife Hanım'a saygı gösteriyor, onu gezilerinde beraber götürüyor ve verdiği önemi açıkça belirtiyordu. O günlerde hanımlarımız açık gezmedikleri için, Latife Hanım yalnız yüzü açık olan siyah başörtüsü kullanıyordu. Ankara'da akşamları arkadaş aileleri arasında yapılan toplantılara katılmaya başladılar. Keçiören'de Ağaoğlu Ahmet Bey'in evinde yaptığımız toplantılarda basit aile oyunları da oynuyorduk. Kemal Paşa düşündüğü sakin aile hayatını bulmuş görünüyordu.</p>
<p style="text-align: justify;">Ancak zamanla, paşanın, okul yaşamından beri alışmış olduğu gece yemekli toplantıların eskisi gibi yapılamamasından sıkıldığı belli oluyordu. Latife Hanım da, kültürlü ve olgun bir hanımefendi olmasına rağmen zamanla paşanın kendisine gösterdiği saygıyı istismar ederek, bazı yerlerde paşanın alışmış olduğu hareket şeklini aşmaya başladı. O güne kadar hiç kimsenin hakimiyeti altına girmemiş olan Mustafa Kemal'in bu durumdan canı iyice sıkılıyordu. Zamanla hava değişti, anlaşmazlıklar ve tartışmalar başladı. Erzurum'a beraber yaptıkları bir seyahatte çıkan münakaşadan sonra Kemal Paşa Latife Hanım'ı yalnız olarak Ankara'ya yolladı. Ayrılmaya karar vermişti. Aracı olmak isteyen arkadaşlarını dinlemedi. "Önceden düşündüğüm hayatı bulamadım" diyordu. Latife Hanım Ankara'dan İzmir'e babasının evine döndü. Bir süre sonra Ağustos 1925'te ayrıldılar.</p>
<h3 style="text-align: justify;" id="sigil_toc_id_19">Ali Şükrü Topal Osman Olayı</h3>
<p style="text-align: justify;">Mesleği denizcilik olan Trabzon mebusu Ali Şükrü Bey muhalif grubun fikirlerini Meclis'te sert tartışmalar yaparak müdafaa eden bir kimseydi. Milli Müdafaa Vekâleti Müsteşarı olan kardeşi Şevket Bey, 1923 yılı Mart ayı sonlarında bir gün Başvekil Rauf Bey'e, Ali Şükrü Bey'in iki günden beri kayıp olduğunu bildirmiş.</p>
<p style="text-align: justify;">Durumu inceleyen Rauf Bey, Ali Şükrü'nün, Topal Osman Ağa'nın adamları tarafından öldürülmüş olabileceğini öğrenmiş. İki gün sonra Ali Şükrü Bey'in cesedi Gölbaşı'nda bulundu. Topal Osman'ın da öldürme olayında adamlarının başında olduğu iddia ediliyordu. Osman Ağa Milli Mücadele'de büyük hizmetler yapmış, Sakarya Cephesi'nde harp etmiş, Milli Alay Kumandanı ünvanını almıştı. Kemal Paşa'nın Osman'a güveni vardı. Böyle bir cinayete katılmış olabileceğini tahmin etmemekle beraber tahkikat yapılmasını istedi, Osman Ağa inkâr ediyordu. Bununla beraber tahkikatta deliller elde edildi ve Osman Ağa hakkında kanuni tahkikat açıldı. Osman Ağa'nın adamları, misafir gibi Ali Şükrü'nün evine gitmişler ve onu boğarak, cesedini Gölbaşı'na atmışlardı.</p>
<p style="text-align: justify;">Çankaya'da Papazın Köşkü denen evde oturan Osman Ağa, adliyenin davetine gitmedi. Evine asker yollanarak zorla götürülmesi kararlaştırıldı. Osman Ağa'nın adamları, Mustafa Kemal Paşa'nın muhafızlığı görevindeydiler. Çıkabilecek olaylardan şüphelenen paşa durumu belli etmeden uyguladığı bir planla istasyondaki evine geldi. Rauf Bey'le beraber istasyondaki eve gittik. Meclis Muhafız Kuvvetleri Kumandanı İsmail Hakkı Bey'in (Tekçe) emrine Milli Müdafaa Vekaleti'nden yardımcı kuvvet verdik. Osman Ağa bu kuvvetlere karşı koydu, adamlarının bir kısmı öldü, bir kısmı teslim oldu. Çarpışmaya katılan mebus Ali Sait Bey, istasyondaki eve gelerek Osman Ağa'nın öldüğünü söyledi. Kemal Paşa bu olaydan çok duygulanmıştı. Meclis'te ikinci grupta bulunan mebuslar işi çok büyüttüler ve aldıkları kararla Osman Ağa'nın cesedini Taşhan (Ulus) meydanına getirerek ölüyü astılar.</p>
<p style="text-align: justify;">Ali Şükrü Bey'in cenazesini Trabzon'a İstanbul yoluyla naklettirmek için bazı faaliyetler başladı. İstanbul'da taşkınlıkların yapılabileceği düşünülerek, Kemal Paşa, cenazenin ancak Kastamonu yolundan Trabzon'a nakledileceğini kendilerine tebliğ etti. İtiraz ettiler, fakat Rauf Bey araya girerek bu grubu zorlukla ikna etti'. Üzücü olay daha fazla büyütülmeden Mustafa Kemal Paşa'nın istediği şekilde halledilmiş oldu.</p>
<h3 style="text-align: justify;" id="sigil_toc_id_20">Başvekillik</h3>
<p style="text-align: justify;">Bilindiği gibi Lozan'dan sonra Rauf Bey Başvekillikten istifa ederek İstanbul'a gitmişti. Mustafa Kemal Paşa Başvekilliğe yakın arkadaşı Fethi Bey'in (Okyar) getirilmesini istiyordu. Ancak Meclis'te Kâzım Karabekir Paşa'nın adaylığından bahsediliyor ve paşanın, bu göreve gelmek arzusu da biliniyordu. Mustafa Kemal Paşa Karabekir'i kırmak istemiyordu. Kendisine göre bir çözüm şekli planlamıştı. Vekilleri ve bazı mebusları Çankaya'ya davet ederek yemekten evvel bir konuşma yaptı, "Gerek Fethi Bey'in, gerek Karabekir Paşa'nın başarılarından bahsederek her ikisinin de bu makama layık olduklarını" belirtti. Bugünkü şartlarda hangisinin daha uygun görüleceğinin anlaşılması için orada bulunanların fikirlerini söylemelerini istedi. Konuşanların daha serbest konuşabilmeleri için, Fethi Bey'le, Karabekir Paşa'nın yandaki odada dinlenmelerini rica etti. Genelde Karabekir Paşa'nın Milli Mücadele'deki hizmetleri ve özellikleri belirtilerek böyle bir makama layık olduğu açıklandı. Ancak artık sulh olmuş, bütün yabancı ülkelerle siyasi ilişkiler başlamıştı. Bu işlerdeki tecrübesi ve yeteneği ile Fethi Bey'in faydalı olacağı üzerinde bir fikir oluştu. Bu görüş ekseriyetle kabul edildi. Kemal Paşa, yandaki odaya giderek her iki arkadaşını getirdi ve durumu açıkladı. Hükümette görev alması düşünülen arkadaşlar da sıra ile yandaki odaya geçerek, kendileri hakkındaki konuşmalarda diğer arkadaşlarını daha serbest bıraktılar. Böylece Fethi Bey'in kuracağı hükümet de Meclis'e teklif edilmek üzere tespit edildi. O zaman ki usule göre gerek Başvekil, gerek diğer vekiller Meclis tarafından ayrı ayrı seçildiklerinden, o gece tespit edilen kimselerin Meclis'te seçilebilmeleri için, orada bulunanların ciddi çalışmalar yapması kararlaştırıldı. Seçilen Fethi Bey hükümeti göreve başladı.</p>
<h3 style="text-align: justify;" id="sigil_toc_id_21">Cumhuriyetin İlanı</h3>
<p style="text-align: justify;">Mustafa Kemal Paşa, 23 Nisan 1920'de Ankara'da Büyük Millet Meclisi'ni toplamadan, seçimden önce, kendisine telgrafla sorduğum soruya cevap olarak, bana şifreli bir telgrafla, kurulacak meclisin bir Müessesan Meclisi olacağını, fakat bunu şimdiden açıklamayacağını bildirmiş, Meclis'e Karesi bölgesinden mebus seçilmemi istemişti. Mustafa Kemal Sofya'ya Ataşemiliter olarak giderken bana İstanbul'da, Türkiye için düşündüğü en uygun idare şeklinin bir Cumhuriyet olacağını söylemişti. Diyordu ki "Enver Paşa'nm istikameti bellidir, bu Napolyon sistemidir, akrabalarını kilit mevkilere getiriyor, hanedanın içine nüfuz etmeye çalışıyor. Böylece adeta münfesih hale gelmiş olan Osmanlı hanedanına kendi istediği şekilde istikamet verecek. Bu hanedandan memlekete hayır yoktur. Diktatörlük milletleri mesut ve müreffeh kılmaz. Devletin esasını Cumhuriyet prensiplerine göre hazırlamak lazımdır." İşte bu nedenle kendisine kurulacak meclisin bir Müessesan Meclisi (Kurucu Meclis) mi olacağını sormuştum.</p>
<p style="text-align: justify;">Millet Meclisi'nin kurulduğu günlerde Balıkesir bölgesinde Yunanlılarla çarpışmalar sürdüğünden ve ben buradaki kuvvetlerin kumandanı olduğumdan, mebus seçilsem bile cepheden ayrılmayacaktım. Mustafa Kemal Paşa'nın zihninde daha o günlerde cumhuriyet fikri doğmuştu. Diğer taraftan, İstanbul hükümetinin Lozan'a temsilci göndermeye teşebbüs etmesi üzerine çıkan tartışmalar sonucu Meclis, saltanat ile hilafetin ayrılmasına karar vermişti ki bu da cumhuriyete gidiş anlamım taşıyordu. Kemal Paşa gerekli eksiklerin tamamlanması ve efkârın hazırlanması için yoğun çalışmalara girmişti ve bir fırsat kolluyordu.</p>
<p style="text-align: justify;">Hükümette Vekiller Meclis'te ayrı ayrı seçildiğinden, açılan Dahiliye 'Vekilliği'ne Sabit Bey ve Meclis İkinci Reisliği'ne Rauf Bey seçilmişlerdi. Sabit Bey, İttihadı Terakki devrinin valilerindendi. Mustafa Kemal Paşa Milli Mücadele'nin İttihatçılara mal edilmemesine çok dikkat ederdi, önem verirdi. O sıralarda İstanbul'da "İttihatçılar yeniden iktidara geliyorlar" diye propagandalar başlamıştı. Bu durumda Sabit Bey'in Dahiliye Vekilliği'ne gelmesini mahzurlu görüyordu. Fethi Bey vekillerin Meclis tarafından seçilmeleri nedeniyle, çok defa bağdaşamayacağı kimselerle işbirliği yapmak zorunda kaldığından da şikayet ediyordu. Mustafa Kemal Paşa Sabit Bey'in seçimini uygun bulmadı. Meclis'te tartışmalar büyüdü. Fethi Bey hükümeti zor durumda kalarak istifa etti. Yeni hükümet bir türlü kurulamıyordu. Hoca mebuslar endişelenmeye başlamışlardı, "Canım bir Sabit Bey için bu buhrana ne lüzum var. Sabit Bey'den vazgeçtik, kim isterse vekil olsun" diyorlardı.</p>
<p style="text-align: justify;">28 Ekim günü Meclis'ten ayrılırken Mustafa Kemal Paşa bana "Kemalettin Sami Paşa ile Halit Paşa'yı al, Çankaya'ya gel" dedi. Gittiğimizde, İsmet Paşa, Fethi Bey, Fuat (Bulca) ve Ruşen Eşref (Ünaydın) beyleri orada bulduk. Mustafa Kemal Paşa hemen söze başlayarak "Yarın Cumhuriyet'i ilan edeceğiz. Beni fırka grubuna davet edin, bir konuşma yapacağım" dedi. Erken dağıldık ve ertesi gün Kemalettin Sami Paşa, bir takrir vererek gruba Mustafa Kemal'i davet ettirdi. Mustafa Kemal gelir gelmez gruptan, bazı çalışmalar yapmak üzere bir saat müsaade istedi. Bu arada bazı mebuslarla görüşerek hazırlık yapmak istiyordu. Tekrar toplandıktan sonra kürsüye gelerek Anayasa'nın 1. Maddesi'nin sonuna, "Türkiye Devleti'nin şekli hükümeti Cumhuriyet'tir" fıkrasının ilavesini ve bazı yeni maddeleri teklif etti. Cumhuriyet'in lehine çok değerli konuşmalar yapıldı. Tarihçi bilim adamı Abdürrahman Şeref Bey "Şimdiki idare tarzımız zaten Cumhuriyettir, fazla düşünmeyelim, doğmuş olan çocuğun adını şimdi koyalım" diyordu. Bazı mebuslar biraz acele edildiği görüşündeydiler. Gece saat 20.45'te konuşmalar tamamlandı, Cumhuriyet ilan edildi ve Mustafa Kemal ittifakla 158 oyla Birinci Cumhurbaşkanlığına seçildi. Hilafetin kaldırılması konusu da görüşüldü, ancak bir karar alınmadı. Bazı mebuslar Mustafa Kemal Paşa'nın halifelik görevini de almasını teklif ettiler. Mustafa Kemal bunun gerçekleşemeyeceği üzerinde mantıki cevaplar verdi ve bu görevi reddetti.</p>
<h3 style="text-align: justify;" id="sigil_toc_id_22">Hilafetin Kaldırılması</h3>
<p style="text-align: justify;">Mustafa Kemal Paşa, hilafetin Türk milletine bir fayda getirmediği ve getirmeyeceği kanaatinde idi. Meclis'te çok kimse, Cumhuriyetin ilanından sonra, sıranın hilafetin kaldırılmasına geleceğini biliyordu. Önce saltanatın ilgasına, sonra Cumhuriyet'in ilanına kaşı çıkmış olanlar, bu defa hilafeti kurtarmak için propagandaya girişmişlerdi. İstanbul basınında, hilafetin kaldırılmasıyla, 5-10 milyonluk yeni Türk Devleti'nin, İslam aleminde hiçbir öneminin kalmayacağını, Avrupa siyaseti nazarında da kıymetsiz bir hükümet durumuna düşeceğimizi yazan ve hilafeti kaldırmaya teşebbüs edenleri memleketin ve milletin menfaatlerine ihanet etmekle damgalamaya çalışan gazeteler vardı. Bu propagandaların memleketimizde ve dünyada bazı önemli sayılan kimseler tarafından da desteklendiği biliniyordu veya söyleniyordu. Mustafa Kemal Paşa bu olayları takip ederken, her zaman olduğu gibi, münasip bir fırsatın çıkmasını bekliyordu.</p>
<p style="text-align: justify;">İstanbul'daki Halife, herhalde lehine yapılan propagandalardan cesaret almış olacak ki, bir süre sonra, kendisine Büyük Millet Meclisi'nce konulmuş olan kayıtların dışına çıkmaya başladı. Mecit Efendi'ye hilafet verilirken, sakin ve sessiz bir hayat sürmesi, halkı tahrik edecek gösterilerden ve nümayişlerden sakınması gerektiği bildirilmişti. Halbuki şimdi o, saltanatın da üstünde birtakım hareketler yapmak sevdasına düşmüştü. Fatih Sultan Mehmet'in elbisesini giyiyor, Fatih Camii'ne cuma namazına atla gidiyor, halkın arasına girmeye çalışıyordu. Bu hareketlerin manası açıktı. Mecit Efendi daha da ileri giderek, kendisine Millet Meclisi tarafından bağlanmış olan tahsisatı az bulmaya, yanında çalışacakları kendi tayin etmeye başladı. Meclis toplantılarında Mecit Efendi'nin tutumu görüşülürken, mebus Vasıf Bey (Çınar), "Cumhuriyet'te hilafet bütçesi konu olamaz" şeklinde konuşmuştu.</p>
<p style="text-align: justify;">Bugünlerde, 24 Kasım 1923'te Hindistan'daki Müslüman İsmaililerin Reisi Ağa Han, Emir Ali ile birlikte İsmet Paşa'ya bir mektup yazdı ve Halife'nin siyasi durumunun muhafaza altına alınmasını istedi. Bu mektubun, İsmet Paşa'nın eline geçmeden bazı İstanbul gazetelerinde yayınlanmış olması, Halife'nin yabancı ülkelerden de müttefikler aradığının anlaşılmasına neden oldu. İstiklal Harbi'ni büyük bir fedakârlıkla kazanmış olan bir ülkenin içişlerine dışardan gelecek müdahalelere hiç tahammülü olamazdı. Bu olaylar Meclis'in Cumhuriyetçi mebusları arasında tepkiler yaratıyor, Mustafa Kemal'in beklediği havayı olgunlaştırıyordu. 1924 yılı başında paşa, düzenlenen Harp Oyunları'nda bulunmak üzere İzmir'e gitmişti. Hilafetin kaldırılması için en kısa zamanda teşebbüse geçmeye kesin kararlıydı. İzmir'deyken İsmet Paşa'dan bir telgraf aldı. İsmet Paşa telgrafında, "Halife'nin tahsisatının artırılması için resmen müracaat ettiğini, konunun Vekiller Heyeti'nde görüşüleceğini" bildiriyordu. Mustafa Kemal Paşa bu telgrafta yazılanlara çok sinirlendi ve derhal şu cevabı yolladı: "Halife, kendisinin ve makamının ne olduğunu bilmeli ve bununla iktifa etmelidir. Hükümetçe ciddi ve esaslı tedbirler ittihazını rica ederim." Bu cevabı alınca İsmet Paşa ile beraber İzmir'e gittik. Harp Oyunları nedeniyle ordunun bütün kumandanları oradaydılar. Erkânı Harbiye Reisi Fevzi Paşa da İzmir'deydi. Mustafa Kemal Paşa; Fevzi Paşa, İsmet Paşa ve benimle bir toplantı yaptı, "Artık hilafeti kaldırmanın zamanı gelmiştir, Harp Oyunları'ndan sonra Ankara'ya döner dönmez bu işi halletmek gerekiyor" dedi. Diğer kumandanlarla da görüşerek fikrini açıkladı. Kâzım Karabekir Paşa Cumhuriyet'in ilanında Ankara'da değildi. İstanbul'da bulunduğu süre içerisinde Rauf Bey'le temaslar yapmış ve ikisi beraber hilafeti destekler bir tavır takınmışlardı. Bu nedenle Mustafa Kemal özellikle Kâzım Karabekir Paşa'ya kesin görüşünü bildirmek istemişti.</p>
<p style="text-align: justify;">23 Şubat günü Ankara'ya döndük, 1 Mart'ta Meclis açılacaktı. Mustafa Kemal Paşa Ankara'daki diğer arkadaşlarına kararını açıkladı: "Hilafetle birlikte Şeriye ve Evkaf Vekâleti de kaldırılacak ve dini tedrisat yapan medreseler Maarif Vekaleti'ne bağlanıp tedrisat bir elden yürütülecekti."</p>
<p style="text-align: justify;">Konu Meclis'te konuşulurken hocalar ve diğer mebuslar çok direndiler. Mustafa Kemal, Meclis ekseriyetinin kendi görüşünde olduğunu bildiğinden bu direnişlere çok önem vermedi. "İsterlerse menfi rey kullansınlar, Meclis'in aklı selimi müspet kararı alacaktır" diyordu. Bu mebuslara bir baskı yapılmamıştı, ancak onların Mustafa Kemal Paşa'nın gücünden korktukları anlaşılıyordu. Muhalifler son dakikada başarılı olamayacaklarını anlayınca, yeni bir görüş ortaya attılar: "Halifesiz olmaz, memleket bunca asırdır hilafetle idare edildi, hilafet İslâmiyetin en yüksek merciidir, bu makam boş kalamaz. Hiç olmazsa Mustafa Kemal Paşa halife olsun" dediler. Mustafa Kemal Paşa böyle bir teklifi çok manasız buldu, "Bu adamlar mevzuun ciddiyetini, hatta işin esasını anlamamışlardır" diyordu.</p>
<p style="text-align: justify;">Neticede Meclis 3 Mart 1924'te hilafetin kaldırılmasına karar verdi, Halife Mecit Efendi usulüne uyularak, Türkiye dışına yollandı.</p>
<h3 style="text-align: justify;" id="sigil_toc_id_23">İş Bankasının Kuruluşu</h3>
<p style="text-align: justify;">Osmanlı Bankası bize Milli Mücadele süresinde çok yardım etmiş olmakla beraber, Mustafa Kemal onu tam bir milli banka olarak kabul etmiyor ve yeni bir milli bankanın kurulmasını faydalı görüyordu. 1863'te kurulmuş olan Ziraat Bankası, özelliği nedeniyle, zirai işlerin geliştirilmesi için kurulmuş bir banka olarak mütalaa ediliyordu. Paşanın istediği yeni milli bankaya karşı olan görüşler, genelde müstakil bir bankayı idare edebilecek kadar yetişmiş bir kadroya sahip olmadığımız üzerinde birleşiyordu. Tecrübe azdı, yeni kurulacak bankaya yatırılacak paralar batabilirdi. Osmanlı Bankası'nda ve Ziraat Bankası'nda çalışan Türk memurlardan oluşturulacak bir kadro ile çözüme varılabileceğini düşünen Mustafa Kemal Paşa yeni bir milli bankanın kurulmasında kararlıydı.<br/></p>
<p style="text-align: justify;">Bir gece köşke o zaman İktisat Vekili olan Celal Bey'i (Bayar) davet etti. Beraberdik, Celal Bey Kemal Paşa'nın milli banka hakkındaki görüşlerini daha önceden biliyordu. Paşa yeni bankanın başına geçmesini Celal Bey'den istediğini bildirdi. Celal Bey, "Emir kabul ederim, vekillikten ayrılacağım, fakat mebusluk görevini muhafaza etmek istiyorum" dedi. Kemal Paşa bu teklifi uygun gördü.</p>
<p style="text-align: justify;">Bankaya sermaye sağlanması işi görüşüldü. Kemal Paşa kendi elindeki parayı yatıracaktı, mebuslara, tüccarlara ve bazı zenginlere duyuru yapılacak, sermayeye katılmaları istenecekti. Hatta bazı zorlamalar bile yapılabilirdi. Ağustos 1924'te kurulan bankaya "İş Bankası" adı verildi. Az sermaye ve eksik kadro ile işe başlayan, banka, kısa zamanda büyük gelişme gösterdi. Hisse senetleri satıldı. Hükümetin koruması sağlandı, şubeler açıldı ve bir süre sonra İş Bankası, memleketin en büyük kuruluşlarından biri oldu.</p>
<h3 style="text-align: justify;" id="sigil_toc_id_24">Terakkiperver Fırka</h3>
<p style="text-align: justify;">Milli Mücadele sırasında Birinci Büyük Millet Meclisi'ne yüksek rütbeli kumandanlardan bir kısmı mebus olarak seçilmişlerdi. İkinci Büyük Millet Meclisi'nde akser meslekli mebusların sayısı çoğaldı. Hemen hemen bütün ordu müfettişleriyle kolordu kumandanları ve bazı fırka kumandanları mebus oldular. Bunlar, hem kıta başında kumandanlıklarını koruyorlar hem de Meclis'te mebusluk yapıyorlardı. Birinci Ordu Kumandanı Karabekir Paşa ile İkinci Ordu Kumandanı Ali Fuat Paşa ordularının başında devamlı bulunamıyor, sık sık Meclis'e geliyorlardı. Meclis'te hükümeti her zaman tenkit etmeyi adet edinmiş olan bazı mebuslar, iki kumandanın saygın kişilikleri etrafında toplanarak, güç kazanmak ister duruma girmişlerdi. Birinci Büyük Millet Meclisi görevini Milli Mücadele süresinde yapmıştı. Fevkalade ahvale mahsus olan bu durumun İkinci Meclis'te de devam etmesinin bir anlamı yoktu. İttihadı Terakki Cemiyeti tecrübelerinden sonra, hatta cemiyetin kuruluşunda, Mustafa Kemal'in ordu ile politikayı karıştırmamak konusundaki görüşleri, kendisince geçerliliğini koruyordu. Muazzaf askerlerin aynı zamanda Meclis'te politika yapmalarını istemiyordu. İttihadı Terakki Cemiyeti üyelerine anlatamadığı görüşlerini, bu kere uygulama imkanı vardı, yeterince güçlüydü.</p>
<p style="text-align: justify;">Bir gece Çankaya'da aramızda, bu durum karşısında ne gibi tedbirler alınabileceğini tartıştık ve bazı kararlar aldık. Askerlikle mebusluğun beraber yürüyemeyeceğini ve birbirinden ayrılması gerektiğini Meclis'e teklif ettik. Teklif tartışıldı ve neticede kabul edildi.</p>
<p style="text-align: justify;">Ben mebus olan askerlere, Meclis Reisi sıfatıyla bir yazı göndererek, iki görevden birini tercih etmelerini ve bana bildirmelerini teklif ettim. Kâzım Karabekir, Ali Fuat, Refet, Cevat ve Cafer Tayyar paşalar mebus kalmayı tercih ettiler. Cevat Paşa, sonradan fikir değiştirerek mebusluktan ayrıldı ve orduya döndü. Bu olay Meclis'teki muhalif mebusları çok sinirlendirdi. Mebus kumandanların ordu başında olmaktan kazandıkları güç kaybolmuş, sadece onların kişiliklerinin değerlendirilmesinden meydana gelen kuvvet kalmıştı. Muhalif mebusların Karabekir ve Ali Fuat Paşa etrafında toplanmaları ve Rauf Bey'in de onlara katılmasıyla Terakkiperver Fırka'nın kurulmasına geçildi. Diğer taraftan Mustafa Kemal'in ordunun politikaya katılmaması görüşü başarı kazanmış ve kesin şeklini almıştı.</p>
<p style="text-align: justify;">Mustafa Kemal Paşa'nın idealinde yaşattığı cumhuriyet, demokratik bir cumhuriyetti. Meclis'in kurulduğu günden beri konuşmaların münakaşalı ve itirazlı olmasını, bir murakabe sisteminin kurulmasını isterdi. Sofya'da Ataşemiliter iken Bulgar meclisinde muhaliflerle hükümetin çekişmelerini izlediğini, bir mecliste bu gibi münakaşaların çok zaman memleket için faydalı kararlar alınmasına yararlı olduğunu söylerdi. Terakkiperver Fırka kurulduğunda telaş gösteren bazı arkadaşlarına, "Bırakınız yapsınlar, memleket işlerini karşılıklı münakaşa edelim" diyordu. Yeni partinin kuruluşunu müsamaha ve hatta memnuniyetle karşılamıştı. Ancak zamanla Terakkiperver Fırka'nın bazı mensupları, saltanatın ve hilafetin kaldırılması konularına yeniden döndüler ve yıkıcı muhalefet yapmaya başladılar. Mürtecilerle işbirliğine girişenler oldu. Mustafa Kemal Paşa ve hükümet aleyhine körüklemeler, Meclis'te bir murakabe değil, memlekette bir ayaklanma havası yaratmıştı. Kısa bir süre sonra Şeyh Sait İsyanı patlak verdi. Bir süre sonra 3 Haziran 1925'te Terakkiperver Fırka kapatıldı.</p>
<p style="text-align: justify;">Batılılaşmanın gerektiğini daima göz önünde tutan Mustafa Kemal Paşa, çok partili sisteme geçiş gibi gördüğü ve başlangıçta memnuniyetle karşıladığı bu Terakkiperver Fırka olayından sonra, bir süre yeni bir denemeden bahsetmedi. Ancak 5 yıl sonra yeni bir denemeyi uygun bularak yakın arkadaşı Fethi Bey'i Serbest Fırka kurulması çalışmalarına başlattı.</p>
<h3 style="text-align: justify;" id="sigil_toc_id_25">İsmet Paşa'nın Başvekillikten İlk İstifası</h3>
<p style="text-align: justify;">Meclis'te hükümet aleyhine konuşmalar artmıştı. İmar İskan Vekili için verilen bir takririn bütün hükümete teşmilini vekiller olarak istedik. Meclis, soruşturmanın genişletilmesini kabul etti. İsmet Paşa o günlerde sağlığının çok yerinde olmaması nedeniyle İstanbul'da dinleniyordu. Ben Başvekilliğe vekalet ediyordum. Meclis'te muhalif olarak tanınan mebuslar uzun konuşmalar yaptılar, İdareyi, Adliyeyi, Milli Müdafaayı ve Maliyeyi tenkit ettiler. Rıza Nur Bey Maliye Vekaleti'ni tenkit ederken, Vekil Abdülhalik Bey'in (Renda) "İstanbul'un Pendik kazasını Arnavutluk haline getirdiğini ve bundan kendi milli duygularının rencide olduğunu" söyledi. Abdülhalik Bey, "Rıza Nur Bey'in, Osmanlı devrinde Arnavutların isyanında, onların reislerinden olan Derviş Hima'ya yolladığı, isyanı destekleyen telgrafı'nı kürsüden okudu. Rıza Nur Bey bu beklemediği çıkış karşısında çok bozuldu., "O zaman görüşlerim başka idi" diye cevaplandırdı ve toplantı süresince hiç konuşmadı. Sonuçta Hükümet güvenoyu aldı. Mustafa Kemal Paşa olayları izliyor ve hükümetin görevine devam etmesini istiyordu. Ancak hemen aramızda yaptığımız konuşmalardan ve İsmet Paşa'nın görüşlerini aldıktan iki gün sonra 20 Kasım 1924'te bütün hükümet üyeleri istifa ettik. Başvekilliğe Fethi Bey getirildi. Ben yeni hükümette görev almadım ve Fethi Bey'den boşalan Türkiye Büyük Millet Meclisi Reisliği'ne 26 Kasım 1924'te seçildim.</p>
<h3 style="text-align: justify;" id="sigil_toc_id_26">Halit Paşa'nın Ölümü</h3>
<p style="text-align: justify;">Halit Paşa Milli Mücadele'nin başlarında Kafkas Cephesi'n de bulunuyordu. Sonradan Batı Cephesi'ne gelerek Kocaeli Grubu Kumandanlığı yaptı. Sakarya Muharebesinde bir Grup Kumandanı idi. Büyük Taarruz'da yeniden Kocaeli Grubu Kumandanı olarak başarılı bir takip yaptı. Mebus olarak Meclis'e katıldıktan sonra politik hayata tam olarak intibak edemiyordu. Komisyonlarda ve Meclis'te askeri disiplinin tesiri altında kalıyor, görüşlerine uymayan fikirlere sert karşılık veriyor, küçük meseleleri büyütüyordu. Asabi mizaçlı bir adamdı. Benimle arkadaşlığı samimi idi. Meclis'te bazen odama gelir "Ben bu mebusluğu yapamayacağım, orduya geri dönmeliyim" diye dertleşirdi. Kendisini yatıştırmaya çalışır, sükunet tavsiye ederdim.</p>
<p style="text-align: justify;">Bir gün Ali Bey (Çetinkaya). ile aralarında geçen bir tartışmayı büyüterek onu mektupla düelloya davet etmişti. Ali Bey mektubu Mustafa Kemal Paşa'nın sofrasında okudu. Kemal Paşa bu huzursuzluktan sıkılıyordu. Bana Halit Paşa ile konuşmamı ve kendisine karşı arkadaşların kötü fikirler beslemediklerine ikna etmemi istedi. Ertesi gün Halit Paşa bana Ali Bey'in, Kılıç Ali Bey'in ve onların bazı arkadaşlarının kötü davrandıklarını ve bir sorun çıkarmak istercesine konuştuklarını anlattı. Kendine doğru düşünmediğini, bundan sonra daha sakin davranması gerektiğini, Mustafa Kemal Paşa'nın da bunu istediğini söyledim. İkna olmuş göründü "Dikkatli olacağım" dedi.</p>
<p style="text-align: justify;">Birkaç gün sonra 13 Ocak 1925 günü Meclis'ten erken çıkarak evime gelmiştim. Telefonla, "Çok önemli bir olay oldu, acele Meclis'e geliniz" diye aradılar. Meclis'e vardığımda Halit Paşa'nın karnından yaralandığını ve kapının yanındaki küçük odada yattığını söylediler. Yanına gittim, "Önemli bir şey yok, atlatacağım" diyordu, ancak çok ıstırap çektiği belliydi. İnceleme yaptırdım, zabıt tutturdum, olayda adları geçen Ali Bey'in, Kılıç Ali Bey'in, Rize Mebusu Rauf Bey'in ve Avni Paşa'nın tabancalarını ellerinden aldım. Ali Bey'in tabancasından bir kurşun eksikti. Diğerlerinden atılmış kurşun yoktu. Ankara Savcısı'nı davet ettim, tutulan zabıtları ve aldığım silahları ona verdim. Bu arada Mustafa Kemal Paşa da Meclis'e gelmiş durumu incelemeye başlamıştı. Olay şu şekilde olmuştu: Halit Paşa Meclis'ten çıkarken arkasından Ali Bey'in, Kılıç Ali Bey'in, Rauf Bey'in ve Avni Paşa'nın geldiklerini görerek geri dönmüş ve tabancasını çekerek onlara ateş etmişti, ancak kimseye isabet olmamıştı, aralarında boğuşma başlamıştı. Bu arada Ali Bey tabancasını çıkararak ateş etmiş ve kurşun Halit Paşa'nın karnına isabet etmişti. Halit Paşa kazadan sonra alman bütün tedbirlere rağmen kurtarılamayarak hayatını kaybetti. Savcının yaptığı inceleme sonunda Ali Bey'in tabancasını, nefsini koruma maksadıyla ateşlediği anlaşıldı, suçlu görülmedi, böylece mahkeme edilmeden serbest bırakıldı.</p>
<p style="text-align: justify;">Mustafa Kemal Paşa Meclis içindeki sert tartışmaları kabul ediyor ancak bu dereceye varan olayları tabii ki tasvip etmiyordu. Mebusların Meclis'te tabanca taşıyıp taşımamaları konusunu aramızda tartıştık. Meclis'e girerken görevliler tarafından üzerlerinin aranmasının şeref kırıcı olacağını ve bazen iyi olmayacak tartışmalar çıkabileceğini düşünerek, böyle bir yasağın konulmamasını, ancak mebuslara bir tebliğ ile Meclis'te tabanca taşımamalarının tavsiye edilmesini uygun bulduk.</p>
<h3 style="text-align: justify;" id="sigil_toc_id_27">Yavuz - Havuz Olayı</h3>
<p style="text-align: justify;">İtilaf Devletleri İstanbul'dan ayrılırken, İngilizler Yavuz Harp Gemisi'nin birçok kısmını sökmüşler ve gemiyi harap bir durumda bırakmışlardı. Memleketin müdafaası bakımından bu geminin işe yarar bir duruma getirilerek donanmamıza katılması lüzumlu görülüyordu. 1924'te benim Milli Müdafaa Vekilliğim süresinde bu geminin memleketimiz tersanelerinde tamir ettirilmesine karar almıştık. Ancak tersanelerimizde bu gemiyi havuzlayabilecek büyüklükte bir havuz bulunmadığı için, dışardan bir yüzer havuzun alınmasını da kararlaştırmıştık. Milli Müdafaa Vekilliği'nden ayrılarak Meclis Reisliği'ne seçilmemden sonra Başvekil Fethi Bey ayrı bir Bahriye Vekilliği'nin kurulmasını istedi. Aralık 1924 sonunda kurulan Vekilliğe Ankara İstiklal Mahkemesi Reisliği yapan topçu binbaşılığından emekli İhsan Bey getirildi. İhsan Bey, Milli Mücadele'nin en önemli zamanlarında Ankara İstiklal Mahkemesi Reisliği'ni başarı ile yürütmüş, Mustafa Kemal Paşa'nın sevgi ve güvenini kazanmıştı. Paşa onu yakın arkadaşları arasında sayıyordu. Bahriye Vekilliği'ne büyük bir istekle başlayan İhsan Bey en önemli iş olarak Yavuz Gemisi'nin tamiri konusunu ele aldı. Büyük bir Yüzer Havuz satın alınarak Gölcük'e getirildi ve Yavuz'un tamir işini bir Fransız Şirketi üzerine aldı. Bugünlerde Fethi Bey Başvekillikten ayrıldı ve İsmet Paşa yeniden Başvekil oldu. Paşa 1925 Martı'nda kurduğu Vekiller Heyeti'nde İhsan Bey'e görev verdi, ancak bir süre sonra Bahriye Vekâletini kaldırdı ve Deniz İşlerine bakan Milli Müdafaa Vekâleti'ne bağlı bir müsteşarlık kuruldu.</p>
<p style="text-align: justify;">Havuzun satın alınmasında ve Yavuz'un tamir işlerinde bazı yolsuzluklar yapıldığı yolunda söylentiler vardı. Yavuz'un tamirini üzerine alan ve havuzu satan şirketlerin temsilcileri ile Bahriye Vekâleti arasındaki bağlantıların kurulmasını sağlayan Sapancalı Hakkı Bey'in, bakanın eski bir yakın arkadaşı olduğu, yapılan işlerden aldığı komisyonun bir kısmını İhsan Bey'e verdiği dedikoduları yapılıyordu. İsmet Paşa, bir gece Çankaya'da beraber bulunduğumuzda Mustafa Kemal Paşa'ya, "Bu iş gizli bırakılamaz, mahkeme kanalıyla gerçekler açığa çıkarılmalıdır" dedi. Mustafa Kemal Paşa da söylenenlerden huzursuz olmuştu, İsmet Paşa'yı "Mademki öyledir icabı neyse yapınız" diye cevaplandırdı. İsmet Paşa, Malatya mebusu olarak Meclis Başkanlığı'na bir önerge verdi: "Yavuz Gemisi'nin tamirinin ihalesi işinde o zamanki Bahriye Vekili İhsan Bey'in sorumluluğunu gerektiren işler yapılmış, olması nedeniyle Divanı Ali (Yüce Divan)'ye verilmesini istiyordu. Anayasa ve Adliye komisyonlarından kurulan müşterek komisyonda ve Meclis Umumi Heyeti'nde tartışmalar oldu, İhsan Bey kendisini savundu. Mustafa Kemal Paşa olayları dikkatle izliyordu. Pek belli etmemekle beraber, İhsan Bey'in Divanı Ali'ye gitmekten kurtulmasını ister gibi bir arzusu vardı. Meclis'in bu konuda karar vereceği gün, İhsan Bey İsmet Paşa'ya özel bir mektup yazdı. Bu mektubun bir kopyasını arkadaşları Mustafa Kemal Paşa'ya gösterdiler. Mektupta, kendisini sevmeyenlerin iftirasına uğradığım, suçsuz olduğuna inanılmasını, bugüne kadar memleketine yaptığı çok sayıda hizmetin göz önünde tutulmasını, çok nazik bir dille ifade ederken, İsmet Paşa'nın kendisine yardımcı olmasını rica ediyordu. Mektubun kopyasını gören Mustafa Kemal Paşa, o sırada kürsüde konu üzerinde konuşma yapmakta olan İsmet Paşa'ya, mektubun aslının derhal götürülmesini emretti. İsmet Paşa konuşurken mektubu verdiler. Bu hareketle Mustafa Kemal Paşa konuya daha yumuşak bir yaklaşma yapılmış olduğunu düşünüyordu.</p>
<p style="text-align: justify;">Yapılan uzun konuşmalar sonunda Büyük Millet Meclisi İhsan Bey'in Divanı Ali'ye yollanmasını kararlaştırdı. Yargıtay ve Danıştay üyelerinden kurulan Divanı Ali, uzun süren mahkeme sonunda İhsan Bey'in menfaat sağlamak için görevini suiistimal ettiği kanaatine varmadı, ancak görevde ihmâl gördü ve bu nedenle İhsan Bey'e iki yıl süre ile hapis cezası verilmesini ekseriyetle kararlaştırdı. Mustafa Kemal Paşa, yakın bir arkadaşı için verilen bu cezaya çok üzüldü, ancak mahkeme kararına karşı saygılıydı.</p>
<h3 style="text-align: justify;" id="sigil_toc_id_28">Şeyh Sait İsyanı ve Takriri Sükûn Kanunu</h3>
<p style="text-align: justify;">Cumhuriyet'in gelişmelerine karşı olanlar yaptıkları menfi propagandalara, bazı gazetelerin de katılmasıyla halkın fikrini karıştırıyorlardı. Doğu vilayetlerinde benzer propagandalar başka şekil alarak isyan hareketlerine dönüşmüştü.</p>
<p style="text-align: justify;">Şeyh Sait, din adına ayaklanarak etrafına çok sayıda adam topladı. Bunlar arasında Kürtlük davasını da güdenler vardı. Bazı kazalara hatta vilayet merkezlerine saldırdılar, kaymakamları, müdürleri ve bazı memurları iş başından uzaklaştırarak yerlerine kendi adamlarını getirdiler. Jandarmayı yer yer tesirsiz durumda bıraktılar. Bir çeşit, idareyi ellerine almışlardı. Hükümet ayaklanma olan yerlere mühim askeri kuvvetler yolladı ve zorlu çarpışmalardan sonra isyanlar bastırıldı. Şeyh Sait ve çok sayıda asi adamı yakalandı. Mustafa Kemal Paşa, kaçanlar ve saklananlar bulunmadıkça ve bunlar cezalandırılmadıkça, olayların tamamen durmayacağını ve tekrar edeceğini söylüyordu.&nbsp;</p>
<p style="text-align: justify;">Bir gün, Büyük Millet Meclisi'nde benim odamda Başvekil Fethi Bey'e, "İsyan edenler ve onları teşvik edenler hakkında neler yapılacağını" sordu. Fethi Bey "Asiler ve tahrikçiler Divanı Harbe yollanacaklar ve suçlarının derecesine göre cezalandırılacaklardır" diye cevaplandırdı. Bu cevap Kemal Paşa'yı tatmin etmemişti, "Bu fesat yalnız Şeyh Sait ve onun gafil taraftarlarının işi değildir, asıl tahrikçiler memleketin değişik yerlerinde saklanmışlardır, buna göre tahkikatı genişletmek lazım gelmez mi?" dedi. Fethi Bey "Fevkalade tedbirlere lüzum görmüyorum, müsaade ederseniz istifa edeyim" diyordu. Bu cevaba Kemal Paşa'nın canı çok sıkılmıştı. Eski arkadaşını kırmak istemiyordu, ancak konuya Fethi Bey'den daha fazla önem veriyordu. "Bu şekilde istifa olmaz, içerde ve dışarda değişik şekilde manalandırılabilir. Fırka grubuna gidiniz, fikirlerinizi söyleyiniz, karşı görüşte olanlar da fikirlerini söylesinler, tartışınız. Grup ekseriyeti ne karar verirse o uygulanır" dedi.</p>
<p style="text-align: justify;">Ertesi gün fırka grubu toplandı. Vekiller Heyeti üyeleri bile ikiye ayrılmışlardı. Mebuslar ayrı görüşü paylaşıyorlardı. Büyük tartışmalar oldu, Fethi Bey görüşlerinde ısrar ediyordu. Bir grup mebus tarafından hazırlanan takrir, Meclis'te tartışmaları takip eden Mustafa Kemal Paşa'ya gösterildi. Takrirde, "Hadise umumidir ve irticaidir" diye yazılmıştı. Kemal Paşa da bu görüşteydi, ancak yazıda bazı tashihler yaptırdı. Takrir gruba sunuldu ve az bir oy farkıyla kabul edildi. Mustafa Kemal Paşa daha büyük bir fark bekliyordu, hayretini gizleyemedi ve bana dönerek "Çok zor bir celse atlattık, önümüzde zor günler olabilir" dedi.</p>
<p style="text-align: justify;">Grubun kararı üzerine Fethi Bey Başvekillikten 2 Mart 1925'te istifa etti. O günlerde İstanbul'da bulunan İsmet Paşa acele Ankara'ya davet edildi ve Başvekilliğe getirildi. Yeni kurduğu hükümete eski hükümet üyelerinden Fethi Bey'in görüşünde olanlardan hiçbirini almadı. Şükrü Kaya ve Saraçoğlu Şükrü beyler Vekiller Heyeti dışında kaldılar.</p>
<p style="text-align: justify;">İsmet Paşa ilk işleri arasında, Takriri Sükun Kanunu'nu hazırlatarak Meclis'e getirdi. Kanun kabul edildi ve o bölgede İstiklal Mahkemeleri kurularak faaliyete başladılar.</p>
<h3 style="text-align: justify;" id="sigil_toc_id_29">Orman Çiftliği</h3>
<p style="text-align: justify;">Ankara'nın batısında, yakın mesafede, geniş bir arazi üzerinde içerisinde kerpiç bir binanın bulunduğu yere çiftlik denirdi.</p>
<p style="text-align: justify;">Mustafa Kemal Paşa bu araziyi birkaç kere inceledi, toprağın kalitesini incelettirdi, sonuçta burada modern bir çiftlik kurmaya karar verdi. Bu çiftlikte yetiştirilecek değişik mahsulle bir ölçüde Ankara'nın gıda ihtiyacının bir kısmının karşılanabileceğini düşünüyor ve Ankaralılara bir gezi yerinin sağlanmasını istiyordu. Kendisi için sevdiği bu konuda meşgul olmayı da planlamıştı. Mevcut çiftliği ve yakınlarındaki araziyi satın aldı; Mayıs 1925'te ciddi çalışmalara başladı. Hazırlanan planları inceliyor, bizzat traktör kullanarak arazinin sürülmesine katılıyordu. Çok sayıda mütehassısla görüştü ve sonunda çiftlik müdürlüğüne Tahsin Bey (Coşkan)'i seçti. Sürümden sonra fidanlar ekildi, tavuklar için tesisler, mandıralar, işçi evleri, köşkler ve gazinolar inşa edildi. Çiftliğe su getirildi, önce Marmara, daha sonraki senelerde Karadeniz havuzları inşa edildi. Çiftlik mahsulleri Ankara pazarlarında satılmaya başladı. Halk, tatil günlerinde çiftliğe gezintiler yapmaya başladı. Mustafa Kemal Paşa'nın bir arzusu yerine gelmişti. "Ankara'ya trenle gelecek yabancıların, zarif istasyonlar, güzel yeni köyler, üstü başı düzgün köylüler, modern çiftlikler ve ormanlık araziler görmesi her bakımdan memleketimiz hakkında çok iyi tesir bırakır, Orman Çiftliği'nden sonra sıra ile Etimesgut, Sincanköy, Malıköy geliştirilmelidir" diyordu. Ankara'nın batı yönünde şehirleşmekten çok, bu şekilde gelişmesini istiyordu. Mustafa Kemal Paşa bütün ömrünce Orman Çiftliği'ne ilgisini hiçbir zaman kaybetmedi.</p>
<h3 style="text-align: justify;" id="sigil_toc_id_30">Medeni Kanun</h3>
<p style="text-align: justify;">Mustafa Kemal Paşa yeni Türk Devleti'ni batı usullerine göre geliştirmeye kesin kararlıydı. Sıra ile gerçekleştirdiği inkılaplar arasında önemli biri de İsviçre Medeni Kanunu'nun Türkiye için aynen kabul edilmesi oldu. Bu kanun memleketimizi batı medeniyetlerine uygun bir yola sokacaktı. Değerli hukukçulardan seçtiği bir heyete İsviçre Kanunu'nu aynen tercüme ettirdi. Kanun Adliye Vekili Mahmut Esat Bey tarafından Meclis'e teklif edildi. Müzakere günü paşa Meclis'e gelerek odama çıktı, "Kanun hiçbir maddesi değiştirilmeden bütünüyle müzakere edilerek aynen kabul edilmelidir" diyordu. Bu arada bazı mebusların paşayı görmek istediği haberi geldi. Abdullah Azmi Efendi, Rasih Efendi ve diğer bazı hoca mebuslar görüşmek istiyorlardı. Başvekil İsmet Paşa da odamdaydı. Eski şeriye vekillerinden Abdullah Azmi Efendi, yeni medeni kanun hakkında bazı ricaları bulunduğunu belirtti. "Kanun maddelerini ayırarak müzakere etmeyerek bütünüyle kabul edeceklerini" söylüyordu. Yalnız bir iki ilave madde konulmasını rica ediyordu. "Birden fazla kadınla evlenmeyi mümkün kılacak ve Müslüman kızların gayrimüslim erkeklerle evlenmelerine mani olacak maddelerin kanuna ilavesini" istiyorlardı. Mustafa Kemal Paşa'nın cevabı çok sert ve kesindi. "Bu kanunun en mühim maddeleri arasında bu bahsettikleriniz vardır. Biz bütün dünyaya İsviçre Medeni Kanunu'nu kabul ettiğimiz ilan ediyoruz. Onlar bundan sonra Türklerin birden fazla kadınla evlenmeyeceklerini anlamış olacaklardır. Halbuki dediğiniz maddeler eklenirse onlara durumu nasıl anlatacağız, dünyayı aldatmış oluruz. Meclis'in ve devletin itibarı kalmaz, kanunu aynen kabul etmek lazımdır, reylerinizi ona göre veriniz." Ayrıca "Zorlama yok, her aile kızlarına kendi duygu ve alışık oldukları ahlak ve adetlere göre terbiye vermeye dikkat etmelidir" diyordu. Mustafa Kemal Paşa gerçek görüşlerini açıklamıştı. Kanun Meclis'te vekaletin teklifindeki şekliyle 17 Şubat 1926'da aynen kabul edildi.</p>
<h3 style="text-align: justify;" id="sigil_toc_id_31">Mustafa Kemal Paşa'ya Suikast Teşebbüsü</h3>
<p style="text-align: justify;">Ziya Hurşit ve bazı arkadaşları Mustafa Kemal Paşa'ya Ankara'da bir suikast düzenlemeyi kararlaştırmışlar, fakat başarılı olamayacaklarını anladıklarından, bu düşüncelerini başka bir zamanda ve başka bir yerde uygulamayı uygun görerek, daha sonraki bir tarihe bırakmışlardı. Bu bilgiler daha sonraki yıllarda suikastçıların İzmir teşebbüsünden sonra ortaya çıktı. Milli Mücadele'de ve sonrasında tedbirli davranılıyor, fakat onun gibi bir kimseye karşı hiç kimsenin bu kadar haince davranabileceği düşünülmediğinden, hiçbir zaman fevkalade tedbirler alınması üzerinde fazla durulmuyordu. Evvelce Ankara'da yapmayı düşündükleri, fakat sonra geriye bıraktıkları suikastı, Ziya Hurşit ve arkadaşları, Mustafa Kemal Paşa’nın İzmir'e yapacağı bir seyahatte uygulamaya karar vermişler. (Bu konu, ayrıntılarıyla sonradan değişik zamanlarda ve değişik yerlerde defalarca yayınlandığından, ben bu anılarımda fazla ayrıntılara girmeden bazı bilgiler vermeyi uygun görüyorum.)</p>
<p style="text-align: justify;">İzmit Mebusu Şükrü, Sarı Efe Edip, Baytar Rasim adlı kimselerle Meşrutiyet ilanından önce Serez'de İttihat ve Terakki Cemiyeti'nde beraber çalışmıştık. Kendileri ile Ankara'da zaman zaman görüşüyordum. Böyle bir düşünceleri bulunduğu üzerinde hiçbir zaman en ufak bir imada bulunmadıkları gibi, konuşmalarından da hiçbir şüphe uyanması imkanı yoktu. Sarı Efe Edip Harbiye'de sınıf arkadaşımdı, sonradan Jandarma Yüzbaşılığından emekli olmuştu. Milli Mücadele'de kendi gayretiyle Ödemiş yakınlarında kurduğu 200 kişilik atlı bir milli kuvvetle Balıkesir ve Kocaeli bölgelerinde Yunanlılarla ve asi çetelerle çarpışmalar yapmış bizlere yardımcı olmuştu. Sonradan bu çalışmalarını göz önünde tutarak, kendisine bir yardım yapılmasını düşünüyordum. Edip, Mustafa Kemal Paşa'nın da güvenini kazanmıştı. Bu nedenle paşaya fikrimi söyledim. Paşa görüşümü uygun buldu. "Ne şekilde bir yardım yapabileceğimizi incele bir çözüm arayalım" dedi. Paşa ile bu konuşmamı hiçbir şeyden haberim olmadan suikast fikrinin ortaya çıkmasından bir ay önce yapmıştım.</p>
<p style="text-align: justify;">Büyük Millet Meclisi tatile girmişti. Mustafa Kemal Paşa bir İzmir seyahati yapmaya karar verdi. Ben, İstanbul'da hastanede yatan kardeşim Asım'ı görmek için İstanbul'a hareket ettim. İstanbul'dayken İzmir'den 15 Haziran 1926 günü aldığım bir telgrafta "Ziya Hurşit ve bazı arkadaşlarının Mustafa Kemal Paşa'ya karşı bir suikast teşebbüsü yaptıklarını ve düzenleyicilerin silah ve bombalarla yakalandıklarını" öğrendim. Bu arada olayla ilgili oldukları sanılan bazı mebusların da tevkif edildikleri anlaşılıyordu. Bu mebuslar bana Meclis Reisi olduğum için bir telgraf çekerek, dokunulmazlıklarının korunmasını istediler. Gerçek suçlular İstiklal Mahkemelerinde en ağır şekilde cezalandırıldılar.</p>
<h3 style="text-align: justify;" id="sigil_toc_id_32">Yeni Yazı</h3>
<p style="text-align: justify;">Batı ülkelerinde kullanılan Latin alfabesinin okuma ve yazma için Arap alfabesinden çok daha kolay öğrenilir ve kullanılır olduğu biliniyordu. Ayrıca memleketimizde öngörülen batılılaşma hareketlerinin biri de onların kullandıkları alfabeye uymak olacaktı. Mustafa Kemal Paşa bu görüşü çoktan benimsemişti. Bir süre gereken çalışmaları ve hazırlıkları yaptı. Ankara'da kurulan Latin harfleri komisyonunun çalışmalarını izledi. Değişik yerlerde yaptığı konuşmalarda aydınları ve halkı bir ölçüde hazırladı. İstanbul'da 9 Ağustos 1928 günü akşamüstü beni çağırtarak "Gülhane Parkı'na gideceğiz" dedi. Orada bulunanlara bir konuşma yaptı. Bundan sonra Latin harflerini kullanacağımızı açıkladı ve yeni yazının faydalarını anlattı. Bir kara tahta getirterek üzerine yeni harfleri kendisi yazdı. Orada bulunan ve kendisini dikkatle dinleyenler paşanın yeni kararından memnundular, alkışladılar. Zaman kaybetmek istemiyordu; karşı görüşlere meydan bırakmayacaktı. 11 Ağustos'ta Dolmabahçe Sarayı'nda İbrahim Necmi Bey Latin harfleriyle ilk yazı dersini verdi. Bütün memlekette ilkokulların ilk sınıflarında derhal yeni yazının öğretilmesi için emirler verildi, Halk Dershaneleri açıldı. Resmi dairelerde eski yazıdan yeni yazıya geçiş için çalışmalar başladı. Orduda erlere artık yeni yazı öğretiliyordu. Kısa zamanda memlekette okuyup yazma öğrenenler çoğaldı. O günlerde 60 yaşında olan ve hiç okuma yazma bilmeyen kayınvalidem bile, yeni yazılarla okumayı öğrendi. Eski yazıya alışmış olanlar, geçişte biraz güçlük çektiler. Mustafa Kemal Paşa o tarihten sonra hiçbir zaman eski yazı yazmadı, arkadaşlarını da buna zorladı. Eski yazı ile yazılmış raporları okumuyor, yeni yazı ile yazılması için geri çeviriyordu. Herkesi kontrol ediyordu. Meclis'e geldiğinde kendi balkonundan konuşmalarını dinlediği mebusların baş hareketlerinden önündeki kâğıtlarda eski yazı olup olmadığını anlamaya çalışıyordu. Yeni yazıya intibakta zorluk çeken bazı mebuslar, Mustafa Kemal Paşa'nın kontrolünden çekindiklerinden, eski Türkçeyi kelime kelime sağdan sola doğru yazmaya çalışıyor ve okurken baş hareketlerinden önlerindeki yazının eski Türkçe olduğu belli olmuyordu. Fakat kelimeleri karıştıranlar, okuduklarını şaşıranlar oluyordu.</p>
<p style="text-align: justify;">Yabancı batı ülkelerinin dillerini bilenler, Latin harflerine daha alışık olduklarından, yeni alfabeye kolaylıkla alıştılar ve hiç zorluk çekmediler.</p>
<h3 style="text-align: justify;" id="sigil_toc_id_33">Merkez Bankası'nın Kuruluşu</h3>
<p style="text-align: justify;">Devletin içerde ve dışarda para ilişkileri devamlı gelişiyordu. Bir devlet bankası bulunmasının önemi hissedilmeye başlanmıştı. Hükümet bir Merkez Bankası kurulması gereğine inanmış ön çalışmalara girmişti. Başvekil İsmet Paşa ve Maliye Vekili Şükrü Saraçoğlu Bey teşebbüse geçtiler. İş Bankası mensupları bu görüşe katılmıyor, kendi bankalarının bu görevi rahatlıkla yapabileceğini ileri sürüyorlardı. Hatta yabancı uzmanlardan bu görüşü destekleyen raporlar bile sağlamışlardı. Mustafa Kemal Paşa'ya etki yaparak onu da bu konuda kararsız kalmaya zorladılar. İsmet Paşa, "Bütün dünya ile mali ilişkilerimizin önemli derece artmış olduğunu, işlerin sağlıkla yürütülebilmesi ve her türlü mali tedbirlerin alınabilmesi için müstakil bir devlet bankası kurulması gerektiğini" ısrarla söylüyordu. Sonuçta Mustafa Kemal Paşa Merkez Bankası'nın kurulmasını kabul ederek en kısa zamanda kuruluş hazırlıklarına geçilmesini emretti. 11 Haziran 1930'da Merkez Bankası kuruldu. İş Bankası'nın ardından Merkez Bankası'ndan da ilerde memleket bankacılığına faydalı olabilecek çok sayıda değerli eleman yetişti.</p>
<h3 style="text-align: justify;" id="sigil_toc_id_34">Serbest Fırka</h3>
<p style="text-align: justify;">Mustafa Kemal Paşa daha önce de belirttiğim gibi, Meclis'te birden fazla partinin bulunması ve hükümetin bir murakabeye tabi tutulmasını gerçek demokrasiye geçiş yönünden önemli bir adım sayardı. Gerçi daha önceki yıllarda, Milli Mücadele süresinde, muhalif mebusların doğurdukları sıkıntılar, daha sonraları Terakkiperver Fırka denemeleri çok iyi intibalar bırakmamıştı. Fakat yeni bir denemeye girmenin zamanının geldiğini düşünüyordu.</p>
<p style="text-align: justify;">1930 yılının yaz aylarında Meclis tatile girmişti. Mustafa Kemal Paşa'nın daveti üzerine Dolmabahçe'den Yalova'ya gittim. Yeni bir fırka konusunu açtı ve kurulmasını düşündüğü fırkanın başına çok eski arkadaşı Fethi Bey'in (Okyar) geçmesini istediğini söyledi, İstanbul’da bulunan Fethi Bey'le İsmet Paşa'yı Yalova'ya davet ettik ve Mustafa Kemal Paşa düşüncelerini anlattı. Fethi Bey çok istekli görülmüyordu. Sonuçta "Bir şartla kabul ederim" dedi. "Fırkalar arasında tarafsız kalacaksınız ve benimle beraber çalışmak isteyen arkadaşlara gönül rızasıyla müsaade edeceksiniz." Şartlar makul görüldü ve Fethi Bey derhal çalışmalarına başladı. Mustafa Kemal Paşa tarafsızlığını göstermek için kız kardeşi Makbule Hanım'ın ve yakın arkadaşı Nuri Bey'in (Conker) Serbest Fırka'ya katılmalarını istedi. Ayrıca Meclis'te eskiden beri hükümeti tenkit eden mebusların Serbest Fırka'ya geçmelerini teşvik etti. 12 Ağustos 1930'da Serbest Fırka kuruldu, beyannamesini yayınladı, fakat mebuslardan fazla ilgi görmedi, ancak halkın bu fırkayı benimseyerek karşıladığı anlaşılıyordu. Fethi Bey halka karşı yapacağı ilk konuşma için İzmir'i seçti ve kurucu arkadaşlarıyla beraber İzmir'e gitti. Kendisine kolaylık gösterilmesi için hükümet tarafından valiye talimat verildi. İzmir'deki karşılamanın beklenilenin üstünde çok muhteşem olduğu ve bu arada halkın, hükümet, Halk Fırkası ve İsmet Paşa aleyhine gösteri yaptığı haberleri geldi. Validen ve İzmir'deki Halk Fırkası merkezinden bilgi istedik. Alınan cevaplarda karşılama töreni önemsiz gösteriliyor, birtakım fırsatçıların kalabalıktan yararlanarak fesat çıkarmak istedikleri yazıyordu. Fethi Bey ise İzmir'in bütün ileri gelenlerinin, çok sayıda halkın karşılamaya katıldığını, hiçbir yolsuz hareket olmadığını duyuruyordu. Ben ailemle birlikte gemi ile Bandırma üzerinden Balıkesir'e hareket etmiştim, oradan İzmir'e geçmeyi düşünüyordum. Mustafa Kemal Paşa yolda beni telgraf başına çağırttı, "Hiç durmadan İzmir'e gitmemi oradan inceleme yapıp gerçek durumu acele kendisine bildirmemi" istedi. İzmir'e vardığımda ilk yaptığım incelemede, halkın hükümet kuvvetlerine karşı geldiğini, Halk Fırkası merkezine tecavüz ettiğini, Başvekil İsmet Paşa'nın resimlerini duvarlardan indirdiklerini, olayı yumuşatmak düşüncesiyle bir meydanda konuşma yapmak isteyen Adliye Vekili Mahmut Esat Bey'i susturduklarını öğrendim.</p>
<p style="text-align: justify;">O gece vilayette Fethi Bey, Mahmut Esat Bey, Nuri Bey, Halk Fırkası Müfettişi Zühtü Bey, Kumandan Hüseyin Hüsnü Paşa ve Vali Kâzım Paşa (Dirik)'yı bir toplantıya çağırdım. Hepsinin Mustafa Kemal Paşa'ya olaylar hakkında ayrı ayrı yazdıkları şifreleri okumalarını istedim. Birbirleri aleyhinde ağır sözler yazdıklarından buna taraftar olmadılar. "Mustafa Kemal Paşa'nın emri böyledir, okuyalım, tartışalım ve bir sonuca varalım" dedim. Telgrafları getirterek okumaya başladım. Bazı ağır sözleri yumuşatarak okumama rağmen, büyük tartışmalar çıktı. Her kelimeyi yumuşatmanın imkânı yoktu. Vali Kâzım Paşa, Fethi Bey için, "Ayak takımı ile omuz omuza hemhal" Fethi Bey, Vali Paşa için "Palavracı", Mahmut Esat Bey için "Bedmest" sözlerini kullanıyorlardı. Aralarında kavgaya bile teşebbüs ettiler. Zorla oturttum, uzun tartışmalardan sonra ortaya çıkan gerçek durumu bir rapor olarak Mustafa Kemal Paşa'ya yazdım. Raporun birçok yeri ilk yazılan şifrelere uymuyordu. Tekrar itiraz ettiler, ancak sonunda kabul ettiler ve hepsine ayrı ayrı imza ettirdim, zorladım, barıştılar, hep beraber ordumuzun İzmir'e girerken şehit olan askerlerinin mezarlarını ziyarete gittik, çünkü sabah olmuştu.</p>
<p style="text-align: justify;">Fethi Bey daha sonra Balıkesir'de ve diğer bazı yerlerde benzer şekilde gösterilerle karşılandı. Bazı yerlerde gerici kışkırtıcıların karşılamalara karıştıkları ve din propagandası yaptıkları anlaşılıyordu. Mustafa Kemal Paşa bu konuda çok hassastı, faaliyetlerin inkılaplar aleyhine bir yöne doğru gitmekte olduğunu müşahede ediyordu. Fırkalar arasındaki durumu anlatan ve Halk Fırkası'nı koruyan bir açıklama yaparak Cumhuriyet gazetesinde yayınlattı. Bu beyanattan bir süre evvel Mustafa Kemal Paşa'nın Fethi Bey'le aynı görüşte olduğunu söyleyen propagandalar yapılıyor ve ikisinin yan yana fotoğraflarından yapılmış rozetler dağıtılıyordu. Kemal Paşa'nın açıklaması bu propagandaları susturuyordu, ancak onun, fırkalar arasında tarafsız kalacağı konusunda Fethi Bey'e vermiş olduğu teminat bozulmuştu.</p>
<p style="text-align: justify;">Meclis'in sonbahardaki ilk toplantısında Serbest Fırka konusu görüşüldü. Mebuslar, Serbest Fırka bahanesiyle irticanın faaliyete geçtiğini, dini kışkırtmanın arttığını delillerle anlattılar. Fethi Bey cevabında olayların fazla büyütüldüğünü söyledi. Bir karara varılamadı. Mustafa Kemal Paşa bu halin devamını memleket için zararlı görüyordu. 17 Kasım 1930 günü yapılan Meclis toplantısından sonra Fethi Bey odama geldi, Mustafa Kemal Paşa'ya "Serbest Fırka'nın devamını mahsurlu gördüğünden fırkayı kapattığını" bildirdi. Fırka tüzüğünün bir maddesinde, gerekli gördüğü takdirde fırkayı kapatma yetkisi Reise verilmişti. Serbest Fırka denemesinden sonra Mustafa Kemal Paşa bir daha yeni bir parti kurulması konusunu ortaya atmadı. Hatta bir fikir olarak bile konuşmadı.</p>
<h3 style="text-align: justify;" id="sigil_toc_id_35">Kubilay Olayı</h3>
<p style="text-align: justify;">Gericiler memleketin her tarafından kışkırtmalar yapmaktan geri kalmıyorlardı. Değişik yerlerden gelen haberlerden, alınan tedbirlerle olayların büyümeden durdurulduğu anlaşılıyordu.</p>
<p style="text-align: justify;">29 Aralık 1930 günü, Erenköylü Derviş Mehmet altı arkadaşıyla beraber Menemen hükümet konağına gelerek, "Ben mehdiyim, dinimiz mahvoluyor, şeriatı kurtarmaya geldim" diye bağırmaya başlamıştı. Halkı şeriat için bir bayrak altında toplamaya davet ediyordu. Büyük bir kalabalık tekbirler getirerek toplanmaya başlamıştı. Menemen'de yedek subaylığını yapmakta olan öğretmen "Kubilay" bu olaya mani olmaya kalkışınca, Derviş Mehmet ve arkadaşları kendisini yere yatırmışlar ve Derviş'in elindeki bıçakla başını keserek vücudundan ayırmışlardı. Orada bulunan 1500 kadar Menemenliden hiç kimse mani olmaya çalışmamış, bilakis tekbirler getirerek bu haince hareketi desteklemişlerdi. Derviş Mehmet, Kubilay'ın başını kestikten sonra, kanını içmek helaldir diyerek avucuna aldığı kanı içmişti. Sonra kesik baş bir kazığa saplanarak halka gösterilmişti. Bu arada meydana yetişen bir bekçi ile bir jandarma askerini de öldürmüşlerdi.</p>
<p style="text-align: justify;">Bu haber Ankara'da bir bomba tesiri yaptı. Derhal köşke çağırıldım. Mustafa Kemal Paşa görülmemiş şekilde kızgın, üzgün ve heyecanlıydı. Başvekil İsmet Paşa, Milli Müdafaa Vekili Zekai Bey (Apaydın), Ordu Müfettişi Fahrettin Paşa(Altay) da köşke geldiler. Mustafa Kemal Paşa çok sinirli bir durumda söze başladı: "Bu ne haldir, mürteciler hükümet meydanında ordunun subayını din adına boğazlayabiliyorlar. Binlerce Menemenliden kimse çıkıp mani olmuyor, bilakis tekbirlerle teşvik ediyorlar. Yunan idaresi altındayken bu hainler neredeydiler? Onların namusunu ve dinini kurtaran ordunun bir subayına reva gördükleri bu saldırının cezasını yalnız hain katiller değil, hepsi en ağır şekilde çekmelidir. Bu Cumhuriyet'in ve bizim başımızı kesmektir. Bundan bütün Menemen sorumludur. Bu kasaba "Vilmodit" ilan edilmeye müstahak olmuştur. Fransızca olan "Ville Maudite" kelimesinin karşılığı cezalandırılmış şehirdir. Vilmodit kasaba demek; o kasabanın bütün halkı şehir dışına çıkarılır, aileler, birer ikişer memleketin başka şehirlerine dağıtılır, tam boşaltılmış şehir tümüyle yakılır, bugünkü ve yarınki nesillere ibret olmak üzere hükümet meydanına büyük bir siyah taş, sütun olarak dikilir. Derhal harekete geçmeliyiz, dedi. Cevaplarımızı bekliyordu, yalnız itiraz dinlemeye tahammülü olmadığı anlaşılıyordu. Vakit kazanmak ve havayı biraz yumuşatmak düşüncesiyle, "Acaba ayrıntılı raporların gelmesini beklesek mi" diye bir görüş ortaya attım. Hiç cevap vermedi. Bir süre oturdu. Biz de konuşmadık. Menemen'de orduya hizmet eden veya önceden hizmet etmiş olan askerler ve aileleri vardı, masum çocuklar, ihtiyarlar, aciz kadınlar böyle ağır bir cezaya ister istemez maruz kalacaklardı. Konuşmasak bile bu fikirleri hepimiz zihnimizden geçiriyorduk. Belki bu susma sırasında Mustafa Kemal Paşa da bunları düşündü. Ancak taviz vermeye niyetli görülmüyordu, "İşte böyle olacak, dağılalım" dedi ve kalktı. Aramızda, bir iki gün beklemeyi, Mustafa Kemal Paşa'nın tepkisinin ne ölçüde değişebileceğini görmeyi uygun gördük. Ancak normal kanuni işleri hemen başlattık. Paşadan birkaç gün ses çıkmadı. Bir daha "Vilmodit" ten bahsetmedi. Menemen'e yollanan kuvvetler Derviş Mehmet'i ve arkadaşlarını yakaladılar. Orada kurulan Divanı Harpte mahkeme edilerek idam edildiler. Ayrıca yakalanan baş teşvikçiler de cezalandırıldılar. Mustafa Kemal Paşa bu olayı hiçbir zaman unutmadı. Bütün memlekette daha ciddi önlemlerin alınması gereği ortaya çıkmıştı. İrtica ile mücadele hızlandırıldı.</p>
<h3 style="text-align: justify;" id="sigil_toc_id_36">Reşit Galip Olayı</h3>
<p style="text-align: justify;">1931 yılı sonbaharında bir gece Dolmabahçe Sarayı'nda Mustafa Kemal Paşa'nın sofrasında, değişik misafirlerle yemek yiyor ve konuşuyorduk. Maarif Vekili Esat Bey de sofradaydı. Yapılan işleri anlatırken, "Kız öğrencilerin kısa etek, kısa çorap ve kısa kollu gömlek giymelerini uygun bulmadığını, daha kapalı giyinmelerini bir tamimle duyuracağını" söylüyordu. Sofrada bulunan Doktor Reşit Galip Bey "Yanlış düşünüyorsunuz beyefendi, bu bir geriliktir, kadınlar artık eski durumda yaşayamazlar, inkılaplardan en mühimi kadınlara verilen haklardır, başka türlü batılılaşmakta olduğumuzu iddia edemeyiz" diye Esat Bey'e karşı çok sert bir konuşma yaptı. Kemal Paşa sofrasında vekilin zor duruma düşmesinden hoşlanmadı, olayı kapatmak istedi, "Bu konuyu uzatmayalım burada kapatalım, kısa çorap giyip giymemek çok önemli değildir, sonra tartışırız" dedi. Reşit Galip "Af buyurunuz paşam, bu inkılap ve zihniyet meselesidir, müsaade buyurursanız fikrimizi söyleyelim" diye ısrar etti. "Hatta daha ileri giderek diyeceğim ki, sizin huzurunuzda bu sofrada inkılâpları zedeleyeceği icraattan bahsedilmesi küstahlıktır, hoş görülemez" dedi. Mustafa Kemal Paşa bu sert konuşma karşısında Reşit Galip'e, "Yorgun görünüyorsunuz, madem konuşmalar da hoşunuza gitmiyor gidip istirahat edebilirsiniz" dedi. Reşit Galip aldırmadı, "Burası milletin sofrasıdır kovulmamalıyım, kendimi iyi hissediyorum, kalkmam" diye cevaplandırdı. Mustafa Kemal Paşa işi uzatmak istemedi "O halde biz kalkalım masayı beyefendiye bırakalım" diyerek kalktı, sofrayı bıraktı ve hemen odasına çekildi. Biz de kalktık ve dağıldık. Reşit Galip, bir süre sofrada yalnız oturduktan sonra, pencere kenarında başka bir koltuğa geçerek sabaha kadar oturmuş. Sabahleyin yaverlerden birine "Ankara'ya trenle döneceğim, istasyona gidiyorum" diyerek sarayı terk etmiş. Kemal Paşa, gece bir süre kendi odasından durumu izlemiş ve sabah olunca Reşit Galip Bey'in nereye gittiğini sormuş. Aldığı bilgilere göre Reşit Galip'in saraydan ayrılırken, cebinde hiç parası olmadığı için Başkâtip Tevfik Bey'den 25 lira borç aldığını öğrenmiş. "Cebinde 5 parası yok ama karakterinden hiç taviz vermiyor" diyerek üzüntüsünü belirtmiş. Ayrıca Tevfik Bey'e "Cüzdanını aç göreceğim, başka paran yok muydu, insan sadece 25 lira mı verir" diye sitem etmiş. Birkaç ay sonra Doktor Reşit Galip Bey Maarif Vekilliği'ne getirildi ve üniversiteler reformu onun vekilliği süresinde gerçekleştirildi.</p>
<h3 style="text-align: justify;" id="sigil_toc_id_37">İtalyan Sefiri ve Mısır Sefiri ile Olaylar</h3>
<p style="text-align: justify;">Cumhuriyet Bayramlarını kutlama programı içerisinde, Ankara Palas'ta 29 Ekim geceleri, hükümetçe, devlet üst kademesinde bulunan görevlilere ve kordiplomatiğe verilen yemek ziyafetleri de vardı. Bu gecelerden birinde, hükümet, kordiplomatik, bazı mebuslar ve kumandanlar protokole göre sofrada oturmuştuk. O günlerde Musolini memleketinde dünyaya meydan okuyan bir konuşma yapmış, Türkiye için de küçümser sözler sarf etmişti. Mustafa Kemal Paşa bu gibi hareketlerin hiç altında kalmaz, yeri geldiğinde kesinlikle cevaplandırırdı. Yemek arasında yanına Hariciye Vekili Tevfik Rüştü Bey'i tercüme için çağırdı ve yakınlarında oturan İtalyan Sefirine hitap etmeğe başladı, "Musolini'nin yaptığı konuşmadan üzgünüm, hakkımızda kullandığı hoş olmayan sözleri kabul etmiyorum, kendiişleri ile uğraşmasını tavsiye ederim. Ayrıca söylediklerimi aynen bildirmenizi rica ediyorum" dedi. Tevfik Rüştü Bey, bu sözleri yumuşatarak tercüme etti. Mustafa Kemal Paşa Fransızca bilirdi, ancak önemli konuşmalarda tercümanla konuşmayı tercih ederdi. "Lisana tam vakıf değilseniz, sizden o dili daha iyi konuşanlar yanında zorlanır ve esas konuda zayıf kalırsınız" derdi. Tevfik Rüştü Bey'in tercümesini beğenmedi. İsmet Paşa'ya dönerek "Paşam, sizin tercüme etmenizi rica ediyorum" dedi. İsmet Paşa da bir olay olmasından çekindiği için, politik ve kısa bir tercüme yaptı. Mustafa Kemal, İsmet Paşa'nın tercümesini de beğenmedi. Kendi Fransızcasıyla yavaş yavaş, biraz evvel Türkçe söylediklerini sefire anlattı. Sofradaki bütün sefirlerin, söylenenleri dikkatle dinlemelerini özellikle istiyordu. İtalyan sefiri çok sıkılmıştı. Hiç cevap vermedi, sadece önüne baktı. Sefirin bu olgun hareketi olayın politik bir soruna dönmesini önledi. Tabii olarak bu konuşma sonradan Musolini'ye duyuruldu. Mustafa Kemal Paşa ile Musolini hiçbir zaman karşı karşıya gelmediler. Türkiye ile İtalya arasındaki ilişkilerin iyi olduğu dönemlerde dahi, kendi aralarındaki ilişkiler daima soğuk kaldı.</p>
<p style="text-align: justify;">Sofradaki sinirli havanın yumuşaması ümidiyle kalktık. Ancak biraz sonra yeni bir olay meydana geldi. İçerdeki odaya geçerken Mustafa Kemal Paşa karşılaştığı Mısır sefirini selamladı, hatırım sordu. Sefirin başında uzun bir fes vardı. Mustafa Kemal "Burada herkesin başı açık, siz de onlar gibi hareket edin, fesinizi çıkartın rahat edersiniz" dedi. Sefir bir hareket yapmadı. Paşa oradan ayrılmadı, sözlerini tekrar etti. Sefir fesini çıkardı ve yakınında bulunan bir garsona verdi. Olay bizim Şapka İnkılabını yaptığımız tarihlerden bir süre sonra cereyan ediyordu. Büyük salona geçmiş olan diğer yabancı devlet sefirleri, biraz evvel sofradaki olaydan sonra meydana gelen bu olay üzerine Hariciye Vekili Tevfik Rüştü Bey'den bilgi istediler. Usta bir politikacı olan Tevfik Rüştü Bey, duruma bir formül buldu. Diyordu ki "Biliyorsunuz biz de bir süre önce fes kullanıyorduk, fes giyenlerin feslerini bu gibi toplantılarda başlarından çıkarmaları, usullere göre orada bulunanlara karşı hürmetsizlik sayılır. Sefir Bey, Mustafa Kemal Paşa'ya ve diğer misafirlere olan hürmeti nedeniyle fesle dolaşıyordu. Paşa, sefirin sıcaktan rahatsız olduğunu görerek, rahat edebilmesi için, fesinizi çıkarabilirsiniz demiştir." Böylece, toplantıdaki hava fazla bozulmadan idare edildi. Ancak usulleri iyi bilen başka sefirlerden bir kısmı, gerçeğin böyle olmadığını anlamışlar fakat ses çıkarmamışlardı.</p>
<p style="text-align: justify;">Ertesi gece Çankaya'da sofrada aramızda yaptığımız konuşmada paşa, "Dün gece haklıydım önce Musolini kendisini ve milletini yükseltirken başka milletleri küçümsemeye hiç hakkı yoktur, cevabını almıştır. Sonra Türkiye'de bulunan Mısır sefirinin, Şapka İnkılabı için nasıl uğraştığımızı bilmesi gerekir, anlayışlı olmalıydı" diyordu.</p>
<p style="text-align: justify;">Mısır sefiri ile meydana gelen bu fes çıkartma olayından sonra Mısır devleti beklenilenin üzerinde büyük bir tepki gösterdi. Daha sonradan kral ailesine mensup bir hanımefendinin eşinin, Kahire'ye Türk sefiri olarak yollanmasına rağmen, ilişkilerimiz uzun süre soğuk kaldı.</p>
<h3 style="text-align: justify;" id="sigil_toc_id_38">Üniversite Reformu</h3>
<p style="text-align: justify;">Fatih Sultan Mehmet 1453 yılında İstanbul'u aldığında, din bilimleri yanında bazı fen bilimlerini de okutan yüksek dereceli bir külliye kurmuştu. Osmanlılar döneminde zaman zaman bazı yüksek dereceli eğitim kuruluşları da kuruldu. 1800'lü yılların birinci yarısında tıbbiye, ikinci yarısında Darülfünunu Osmanî kurulmuştu.</p>
<p style="text-align: justify;">Cumhuriyet döneminin başlangıcında İstanbul Darülfünunu Tıp, Hukuk ve Fen fakültelerinden meydana geliyordu. Bunun dışında yüksek dereceli öğretim yapan İstanbul'da Yüksek Mühendis Mektebi ile Mülkiye Mektebi, Ankara'da Hukuk Mektebi vardı. İstanbul Darülfünunu'nun, memleketin yüksek öğrenim görmüş kişilere duyulan ihtiyacını yeterince karşılayamadığı anlaşılıyordu. Darülfünun kendisinden beklenen varlığı ve hizmeti gereği gibi göremiyordu. Mustafa Kemal Paşa, ilerde kurulacak yeni yüksek dereceli eğitim kuruluşlarına yeterli öğretim elemanlarının sağlanabilmesi ve daha iyi eğitim yapılabilmesi için bir üniversite reformu yapmayı düşünüyordu. İstanbul Darülfünunu'nda Hukuk ve özellikle Tıp fakültelerinde birer otorite olan bazı hocalar vardı. Tıp Fakültesi hocalarından bazıları, Mustafa Kemal'in doktorları olarak zaman zaman kendisi ile görüşmek imkânını buluyorlardı. Neşet Ömer ve Akil Muhtar gibi tanınmış profesörler Ankara'ya geldiklerinde, bizlerin de sağlık durumlarımızı kontrol ederlerdi.&nbsp;</p>
<p style="text-align: justify;">Neşet Ömer Bey'le Akil Muhtar Bey Ankara'ya bir gelişlerinde beni Meclis'te ziyarete geldiler. "Üniversitede, bilimsel alanda yeterli, yabancı memleketlerde yapılan konferanslara katılarak tebliğler verebilen veya başka nedenlerle yabancı ülkelerde tanınan öğretim elemanlarının çok az olduğunu, üniversite öğretim kadrosuna nasılsa girebilen bazı kişilerin kısa zamanda profesör olmaktan başka bir şey düşünmediklerini, bu şartlar altında üniversitenin gelişeceğine, gün geçtikçe daha geri gittiğini, bu çöküşe bir çare bulunmasını, en kısa zamanda bir reforma gerek duyulduğunu" söylediler. Benden yardım rica ettiler. Kendileri ile beraber Başvekil İsmet Paşa'ya gittik. Konuşmalarımızı paşaya anlattım. İsmet Paşa "Birdenbire hangi elemanlarla bu işi yapabileceğimiz beni düşündürüyor. Zaten bu konu beni de aşar, Mustafa Kemal Paşa ile görüşelim" dedi. "Konu üzerinde biraz çalışayım, hazırlık yapayım, sonra Çankaya'ya anlatırım" diyordu.</p>
<p style="text-align: justify;">Bu arada Çankaya'da sofrada bir olay meydana geldi. Bir gece yemekte üniversite hocalarından iki misafir vardı. Sofrada, misafirlere ikram edilmek üzere, üzerinde "Gazi Mustafa Kemal" amblemli hususi sigaralardan daima bulunurdu. Misafir hocalardan bir tanesi, sigara alırken kutudan 3-4 tane alıyor, birini yakıyor, diğerlerini cebine atıyordu, bu hareketi sofrada bulunanlardan görenler olmuştu. Durum paşanın da gözünden kaçmamıştı. Bu gibi durumlarda paşanın çok hassas olduğunu bildiğimden yeni bir olay bekliyordum. Yemek bittikten sonra paşa garsonu çağırdı ve yüksek sesle "Anlaşılan hocamız hatıra toplamaya meraklıdır. Zahmet etti biraz sigara topladı. Açılmamış bir kutu getir, hocanın cebine koy, cebindekileri de çıkart, onlar orada ezilmiş ve cebi kirletmiştir" dedi. Biraz sonra sofra tatsız bir hava ile dağıldı. Bu olay Mustafa Kemal Paşa'yı çok üzdü ve düşündüğü üniversite reformunun çabuklaştırılmasına sebep oldu. Paşa, "Bu gibi yenilikler yapılırken bazen istenilen şekilde olmayabilir. Kayırılanlar olabilir, üniversite içersine başka yetersiz elemanlar sızabilir. Bu sebeple çok tarafsız olmalıyız, kıymetli elemanları yerlerinde bırakırken, yetersizleri iyi ayırabilmeliyiz" diyordu.</p>
<p style="text-align: justify;">Hitler Almanya’sında, milliyetçi görüşlerle bazı profesörler üzerinde baskı rejimi uygulanıyordu. Özellikle Musevi asıllı çok değerli bilim adamları Hitler Almanya’sından kaçmayı planlıyorlardı. Bazıları ile temasa geçildi ve buraya gelmeleri sağlandı. Yabancı profesörlerin de katılmasıyla, tarafsız çalışılarak, genelde beğenilen bir ayıklama yapıldı. 1 Ağustos 1933'te İstanbul Darülfünunu'nun yerini, İstanbul Üniversitesi aldı.</p>
<h3 style="text-align: justify;" id="sigil_toc_id_39">Türk Dili, Soyadları</h3>
<p style="text-align: justify;">Mustafa Kemal Paşa Türk dilini sadeleştirmeyi ve Türkçe olmayan kelimeler yerine gerçek Türkçelerini bulup kullanmayı uzun süredir düşünüyordu. Bu işle uğraşmanın zamanı geldiğini kabul ederek bu konuda yazılmış eserleri buldurdu. Dil bilginlerini toplayarak onların görüşlerini aldı. Çalışmaları sadece bir süre ile sınırlandırmak istemiyor, devamlı çalışarak dili geliştirmeyi düşünüyordu. 12 Temmuz 1932'de "Türk Dil Kurumu” nu kurdu. Dil bilginlerini ve memleketin değişik yerlerinden delegeleri çağırarak 26 Eylül 1932'de Dolmabahçe Sarayı merasim salonunda 1. Dil Kurultayı'nı topladı. Kurultaya ben başkanlık yaptım. O günlerde İstanbul'da kendisini ziyarete gelmiş olan Amerikalı tanınmış kumandanlardan Mac Arthur'u da kurultayın açılışına davet etti. Toplantıda çok sayıda delege konuştu. Paşa Türk dilinin sadeleşerek tamamen Türkçeleştirilmesini istiyordu. İlk Türk Dili idare heyeti seçildi. Kurultay dağıldı.</p>
<p style="text-align: justify;">Zamanla çalışmalar gelişti. "Güneş Dil Teorisi" incelemeleri başladı. Yabancı ülkelerden de bilim adamları davet edilerek, yine sarayda 18 Ağustos 1934'te 2. Dil Kurultayı toplandı. Mustafa Kemal Paşa bu kurultayı da devamlı izliyordu. Hüseyin Cahit Bey'in hazırladığı bir rapor paşanın görüşlerine uymuyordu. Kendisine, raporunu kurultayda okumasını ve müdafaa etmesini söyledi. Dinleyiciler Hüseyin Cahit'i çok alkışladılar. Raporda, genelde dil konusunun çok önemli olduğu, acele kararlarla bağlanmasının doğru olmayacağı iddia ediliyordu. İdare heyeti azaları rapora karşı tatmin edici cevaplar veremediler. Mustafa Kemal Paşa yeterli cevap verebilecek olan dil bilgini Samih Rifat'ı aradı. Evinde hasta olduğunu söylediler. Ateşli olmasına rağmen kurultaya getirilmesini istedi. Samih Rifat gelerek uzun ve güzel bir konuşma yaptı. Fakat Hüseyin Cahit'in konuşması üzerinde fazla durmadı. Bunun üzerine Mustafa Kemal söz alarak, idare heyeti adına yapılan konuşmaların fazla tatmin edici olmadığını söyledi. "Çalışmaların daha geliştirilmesi lazımdır" diyerek konuyu kapattı.</p>
<p style="text-align: justify;">Mustafa Kemal Paşa Türkçe kelimeler ve Güneş Dil Teorisi üzerinde devamlı çalıştı. Geceleri sofrasında çok zaman bir kara tahta bulundurur, dil kurumu Umumi Kâtibi İbrahim Necmi Bey (Dilmen) Türkçe kelimeleri tahtaya yazar, Güneş Dil Teorisi'ne göre uygulamalar yaparak, kelimenin kökünü bulmaya çalışırdı. Bu çalışmalar çok zaman sabaha kadar devam ederdi. Bulunan kelimeye karşı görüşleri dikkatle dinler, cevaplandırır ve karşı görüşte olanları tatmin etmeye çalışırdı.</p>
<p style="text-align: justify;">Batılılaşma yolunda adımlar atılırken Mustafa Kemal Paşa çok önemli saydığı bir başka konuyu da ele aldı. Memleketimizde batı memleketlerinde olduğu gibi soyadları kullanılmıyordu. Aile isimleri, lakaplarla veya baba adları ile anlatılmaya çalışılıyordu. Aynı küçük ismi taşıyan birçok insandan birini ayırabilmek, ya takma ismiyle yapılıyor veya yabancılarla temasta olan bazı kimseler genelde, biri baba adı olmak üzere iki ad kullanıyordu. Mesela Milli Mücadele sonunda 6 tane "Kâzım" Paşa, İstiklal Mahkemesi üyeleri arasında 4 tane "Ali" Bey vardı. Bu kargaşalığa bir son vermek gerekiyordu. Her ailenin bir soyadı almasına karar verildi. Aile lakapları olanlar, bunları soyadı olarak kullanabilecekler, ancak adın yeni Türkçe olmasına çalışılacaktı. Soyadları kullanılması konusu Haziran 1934'te kanunlaştı. Halka yardımcı olmak üzere, değişik soyadlarının manalarını da gösteren kitaplar alfabetik sıraya uyularak bastırıldı. Soyadları kısa zamanda benimsendi ve uygulamaya geçildi. Devlet dairelerine, soyadı olmadan işlem yapılmaması için talimat verildi. Halk böylece zorlanıyordu. Hatta soyadı bulmakta güçlük çekenlere, valiler, kaymakamlar, idari müdürler soyadları veriyorlardı. Devamlı üzgün görünen karamsar kişilere "Üzman" veya devamlı neşeli görünen iyimser kişilere "Gülman" gibi soyadlarının verildiği bile görüldü.</p>
<p style="text-align: justify;">Mustafa Kemal Paşa, kendi soyadı ve arkadaşlarının soyadları konusunda ciddi çalışmalar yaptı. Ona, "Atatürk" soyadının verilmesi uzun tartışmalardan sonra, en beğenilen ad olarak kararlaştırıldı. Bu soyadını hiçbir zaman başkasının kullanamayacağını belirten bir kanun çıkarıldı. Yakın arkadaşlarının soyadlarını karşılıklı konuşarak dikkatle seçti. İsmet Paşa'ya "İnönü" soyadını verdi. Benim için bir ara "Sakarya" soyadını düşündü. Ancak adımın "Alp Kâzım" olması nedeniyle "Özalp" soyadını daha uygun buldu. Bazı soyadları kendiliğinden oluştu. Mesela Kılıç Ali, "Ali Kılıç" oldu. Bazı soyadlarında görülen yanlış anlamalar sonradan değiştirildi. Mesela Atatürk, İş Bankası Genel Müdürü Muammer Bey'i, işinin eri bir kimse kabul ettiğinden ona "İşer" soyadını vermişti. Sonradan yanlış anlamlara çekilen bu ad "Eriş" olarak değiştirildi. Atatürk sevdiği bir kimse olan, fakat Meclis'te çok konuşan Besim Bey'e "Atalay" soyadını veriyordu. Ben de, bugünlerde milli atlet Besim'e, isimlerde benzerlik var soyadlarında da benzerlik olsun diye, "Koşalay" soyadını verdim.</p>
<p style="text-align: justify;">Artık bir batılılaşma hareketi daha gerçekleşmişti. Bundan sonra, "Mustafa Kemal Paşa" veya "Gazi Paşa" isimleri kalkmış, sadece "Atatürk" ismi kullanılır olmuştu.</p>
<h3 style="text-align: justify;" id="sigil_toc_id_40">Meclis Reisliği'nden Ayrılmam</h3>
<p style="text-align: justify;">Meclis Reisi olarak yılda birkaç kere memleketin değişik bölgelerine incelemeler yapmak üzere geziler yapardım. 10 yılı aşan bir zamandan beri yaptığım bu gezilerde, daima halkın sevgi ve saygısıyla karşılanırdım. Özellikle son yıllarda Atatürk'ün etrafında bir grup meydana gelmişti. Onun, eski ve güvendiği arkadaşlarıyla arasının bozulmasına çalışıyorlar ve olur olmaz dedikodular yapıyorlardı. Atatürk, güvendiği arkadaşlarına karşı yapılan dedikodulara fazla önem vermezdi. Ancak her insan gibi söylenenler karşısında düşünüyordu. Meclis Reisi Kâzım Paşa'nın daha büyük mevkilerde gözü vardır gibi, tamamıyla uydurulmuş sözler, değişik kanallardan benim de kulağıma geliyordu. Bu konuyu Atatürk'e açmak ve aslı olmayan bu gibi dedikodulardan çok üzüntü duyduğumu açıklamak için bir fırsat bekliyordum.</p>
<p style="text-align: justify;">Atatürk, güney vilayetlerimize yapmış olduğu bir geziden yeni dönmüştü. İki gün sonra Meclis açılacaktı. O günlerde, parti genel sekreteri olan Recep Peker, çok sevdiğim, güvendiğim ve gerçek vatanperver olan bir arkadaşımdı. Peker, Meclis'te odama gelerek, Atatürk'ün bu toplantı yılı için Meclis Başkanlığı'nda bir değişiklik yapmak kararında olduğunu söyledi. "Olur" dedim ve sebebini sormadım. 1 Mart 1935 günü Meclis'ten evvel yapılan parti grubu toplantısında Reis İsmet Paşa, benim çekilmek istediğimi, Meclis Reisliği'ne Abdülhalik Renda'nın aday gösterildiğini belirtti. Sonradan öğrendiğime göre, Abdülhalik Renda, Refik Saydam ve Nuri Conker'in isimleri üzerinde durulmuş, Renda tercih edilmişti. Nuri Conker ikinci reisliğe getirildi. Bunun, ilerde olabilecek bir değişiklik için, hazırlık olduğu da söylentiler arasındaydı.</p>
<p style="text-align: justify;">Seçimden bir gün sonra Çankaya'ya Atatürk'ü ziyarete gittim. Her zamanki gibi samimi idi ve Meclis seçimleri konusunu hiç açmadı. "Dünyadaki gelişmeleri göz önünde tutarak, ordumuzun kısa zamanda modern silahlarla takviye edilmesi gereklidir, daha evvelki tecrübeni düşünerek senin Milli Savunma Bakanlığı'na gelmeni istiyorum" dedi. İtiraz etmedim. İsmet Paşa'yı davet etti, ordumuzun süratle ıslah ve takviyesini temin maksadıyla, Meclis Reisliği'nden ayrılmış olan Kâzım Paşa'nın, Milli Savunma Bakanlığı'na tayin edilmesini ve bu kararın ilgili yerlere tebliğ edilmesini istediğini bildirdi. Bu kararı gönül rızasıyla kabul ettiğimin bilinmesi hususunda, hassasiyet gösterdiğini müşahade ettim.</p>
<p style="text-align: justify;">Milli Savunma Bakanlığı görevinde iken, yapılan gelişmeler hakkında benden sık sık bilgi istedi ve tahsisat sıkıntısı durumunda devamlı yardımda bulundu.</p>
<h3 style="text-align: justify;" id="sigil_toc_id_41">Rus Sefiri Karahan Olayı</h3>
<p style="text-align: justify;">İlişkilerimizin iyi olduğu veya gergin olduğu hangi dönemde olursa olsun Sovyet Rusya, Türkiye ile olan ilişkilerine daima önem vermiştir. Daha önceki yıllarda Ankara'da uzun yıllar sefir olarak bulunan "Suriç" Atatürk'ün ve devlet üst görevlerinde bulunanların sevgi ve güvenini kazanmış bir kimseydi. Daha sonra, Komünist Partisi'nin önde gelen kişilerinden biri olan Türk dostu "Karahan"ı sefir olarak yolladılar. Karahan Rusya'da iken Türkiye işlerine karşı daima samimi davranmış ve kolaylık göstermişti. Atatürk'ü çok sayardı ve ona hayrandı. Rusların milli bayramları nedeniyle bir gece Rus Sefaretinde bulunuyorduk. Rusya'nın Cumhurbaşkanı "Kalinin"di. Ancak ülkeyi fiilen yöneten parti genel sekteri "Stalin"di. Rusya'nın Türkiye'ye yolladığı nezaket ve tebrik telgraf ve mesajlarında yazışmalar Kalinin imzası ile yapılıyor, Stalin'le hiçbir yazışma olmuyordu. Gerçekte usule göre bu şekil doğruydu ama bu kadar yetkili bir kimsenin resmen ortada görünmemesi Atatürk'ü rahatsız ediyordu. Atatürk, iyi Türkçe bilen sefaret müsteşarı Polyakof'a tercüme etmesini rica ederek, Karahan'a şunları söyledi: "Milli günlerde devlet reisiniz adını taşıyan zat ile karşılıklı tebrikleşiyoruz. Amma bugün fiilen Rusya'ya hâkim olan ve devleti idare eden zat Stalin'dir. İlişkilerimiz kapalı olmamalıdır. Onunla da tebrikleşmeliyiz, böyle daha samimi olur." Karahan cevap vermedi, bir sessizlik oldu. Daha sonra Atatürk samimi bir şekilde sefaretten ayrıldı.</p>
<p style="text-align: justify;">Durum Stalin'e büyütülerek aksedilmiş. Stalin çok sinirlenmiş bir süre sonra Karahan, görevine son verilerek Moskova'ya çağırıldı. Atatürk duruma üzülmüştü, onun Rusya'da iyi muamele görmeyeceğini biliyordu. Kendisi vedaya geldiğinde, isterse hiç gitmeden Türkiye'de kalabileceğini, kendisine memleketimizde daima iyi muamele edileceğini söyledi. Karahan teşekkür etti, teklifi kabul etmedi ve Rusya'ya döndü. Dönünce çok kötü muamele gördüğü işitildi. Bir süre sonra ortadan kayboldu. Stalin tarafından fırına atılarak yakıldığı söylentileri bile duyuldu.</p>
<h3 style="text-align: justify;" id="sigil_toc_id_42">Ali Saip Olayı</h3>
<p style="text-align: justify;">Milli Mücadele'de hizmetleri görülmüş, İstiklal Mahkemesi'nde çalışmış olan Ali Saip Bey, mebus olarak da çalışkan ve faal bir arkadaşımızdı.</p>
<p style="text-align: justify;">Bir gün, değişik sebeplerle Türkiye'den Suriye'ye giden veya kaçan kimseler tarafından, Atatürk'e karşı bir suikast düzenlenmekte olduğu ihbar edildi. Bu gibi kimseler arasında Çerkez Ethem'in adamlarının da bulundukları söyleniyordu. Suikast düzenlemek isteyenler, huduttan gizlice Türkiye'ye geçerek o bölgede bulunan Ali Saip Bey'in çiftliğine saklanmışlar ve orada çalışan bazı adamlarla da anlaşmışlardı. Söylendiğine göre Ali Saip Bey'in de durumdan haberi vardı. Atatürk, bu konudaki bütün ihbarları ve tahkikat raporlarını inceledi. Anlaşıldığına göre Ali Saip Bey'in güvendiği adamlarından biri daha önceden Suriye'ye geçmiş ve orada tertipçilerle konuşmalar yapmıştı. Hatta bazı delillere göre, Ali Saip Bey'in bu konuşmalara katıldığı ihtimal içerisinde görülüyordu. 19 Ekim 1935'te Suriye'den Kilis yoluyla sızan bu kişiler yakalandılar. Mahkeme incelemesini ilerletmiş, Ali Saip Bey'in dokunulmazlığının kaldırılmasını Meclis'ten istemişti. Atatürk de bir suikast düzenlendiğine iyice inanmıştı. Meclis'te hükümet bilgi vermiş mebuslar konuşmuş Ali Saip Bey müdafaasını yapmıştı. Sonuçta dokunulmazlığın kaldırılmasına karar verildi. Mahkeme Ali Saip Bey'i, çiftliğinde çalışan ve şüpheli görülen bazı adamları tutukladı. Atatürk mahkemenin gidişini günü gününe izliyordu.</p>
<p style="text-align: justify;">Bir gün Çankaya Köşkü'ne gittiğimde onu mahkemede alınan ifadeleri ve yeni bilgileri inceler buldum. Alman bilgilerden suikast teşebbüsünün gerçek olabileceği anlaşılıyordu. "Suriye tarafındakiler böyle bir hazırlık yapabilirler, ancak Ali Saip Bey mebustur, çiftlik sahibidir, sizden daima iyi muamele görmüştür, neden böyle bir işe teşebbüs etsin" dedim. "Tertipçilerin hazırlık için Ali Saip Bey'in çiftliğini seçtikleri kesindir. Ali Saip Bey'in bundan haberdar olmamasına imkân yoktur. Anlaşılıyor ki, Cumhuriyet'ten sonra kendisine ümit ettiği bir mevkii vermediğimizden, bana kızgın ve hatta düşmandır, sizlere de kırgındır" diye cevaplandırdı. Mahkemenin Ali Saip Bey için bir mahkûmiyet kararı vereceğini tahmin ediyordu. Ancak mahkeme heyeti Ali Saip Bey'i beraat ettirdi. Atatürk karardan sonra bu konu üzerinde hiç durmadı, "Mademki mahkeme beraat kararı vermiştir, karar doğrudur. Mahkeme kararlarına karşı her zaman saygılı olmalıyız, adliye gücü bağımsız olmayan bir milletin devlet halinde varlığı kabul olunamaz" diyordu. Bir süre sonra Ali Saip Bey'i köşkte kabul etti ve kendisine yakınlık gösterdi.</p>
<h3 style="text-align: justify;" id="sigil_toc_id_43">İsmet Paşa'nın İstifası ve Sonrası</h3>
<p style="text-align: justify;">Milli Mücadele'de Erkânı Harbiye Reisliği, Batı Cephesi Kumandanlığı, sonradan Dışişleri Bakanlığı ve uzun süre Başbakanlık yapmış bulunan İsmet İnönü, Atatürk'le daha önceden de beraber çalışmış ve onun büyük güvenini kazanmış bir devlet adamıydı. Atatürk'e karşı sevgi ve saygısını korumaya daima özen gösterirdi. Başbakanlığı süresinde Atatürk'ün görüş ve düşüncelerine uygun tarzda çalışmaya dikkat ederdi. Arasıra çıkan önemsiz anlaşmazlıklar ise karşılıklı gösterilen özenle büyütülmeden kapatılırdı. Son zamanlarda Atatürk'ün etrafında oluşan ve devlet işlerinin gelişmesinden çok, dedikodulara heves eden bir grubun çalışmalarından, İsmet Paşa da hiç hoşlanmıyordu.<br/></p>
<p style="text-align: justify;">Bir süre önce Neuilly müzakereleri sırasında çıkan münakaşa büyümek istidadını göstermişti. Toplantıda Türkiye'yi temsil etmekte olan Dışişleri Bakanı Tevfik Rüştü Aras, hükümetin talimatına uymayan bir mütalaada bulunmuş, hükümet bunu tashih etmesini kendisine bildirmişti. Tevfik Rüştü Aras o günlerde İstanbul'da bulunan ve müzakerelerden devamlı bilgi alan Atatürk'e durumu bildirmişti. Atatürk özel kalem müdürü Hasan Rıza Soyak vasıtasıyla Başbakan'a iletilmek üzere, İsmet Paşa'nın özel kalem müdürü Velit Uzgören'e telefon ettirmiş, durumun Başbakan'a bildirilmesini ve fikirlerinin alınmasını istemişti. İsmet Paşa, Dışişleri Bakanı'nın hükümetle temas etmeden Atatürk'ü araya sokmak istemesini uygunsuz karşılamıştı, Bakanlar Kurulu'nu topladı. "Hükümetin fikirlerine uymayan bu müdahale karşısında, rahat çalışmaya devam olunamayacağını" söyledi. Oldukça sinirli görünüyordu. Bakanlar Kurulu'nda Montreux'den gelecek son haberlerin, hiç olmazsa bir gün daha beklenmesine karar verildi. Ertesi gün müzakerelerin iyi bir duruma girdiğine ve lehimize inkişaf etmekte olduğuna dair haberler geldi. Böylece gerginlik kalktı, işler bir olay çıkmadan karşılıklı anlayış ile devam etti. Her şeye rağmen, başka bir olaydan yeni tartışmaların çıkabileceğini düşünmeye başlamıştım.</p>
<p style="text-align: justify;">Bir gün Bakanlar Kurulu toplantısına Şükrü Kaya geç geldi. Öğrendiğine göre, Bakanlar Kurulu'nun gece Atatürk tarafından Çankaya'ya yemeğe davet edileceğini ve orada çiftlikteki bira fabrikası konusunun konuşulacağını söyledi. Orman Çiftliği, Atatürk'ün önceden düşündüğü gibi büyük bir hızla gelişmişti. Mahsulleri Ankara pazarlarında satılıyor, halkın büyük bir kısmı tatil günlerini çiftlikteki tesislerde geçiriyordu. Ancak, yapılmış olan büyük yatırımlar nedeniyle borçlar da çoğalmıştı. İsmet Paşa'nın teklifi üzerine Atatürk, çiftliği, geliştirilmesini devam etmek şartıyla, bir milli müessese olarak idare edilmek üzere, borçlarıyla beraber hükümete devretmeye razı olmuştu. Çiftliğin milli müessese haline getirilmesi ve yönetimi, başlangıçtan beri çiftliğin işleri ile ilgilenmekte olan, Hasan Rıza Soyak ve Tahsin Coşkan beylere bırakılmıştı. Böylece çiftliğin yönetiminde önemli bir değişiklik olmamıştı. Fakat Atatürk, çiftliğin hükümet idaresine geçtiği günden beri ihmal edildiği fikrinde bulunuyor ve devir başından beri, bunu kabul ettiği için pişman olduğunu belirten sözler sarf ediyordu. İsmet Paşa, önemli saydığı konularda Bakanlar Kurulu'ndan önce Atatürk'ün görüşlerini alır ve kurulda o doğrultuda hareket etmeye çalışırdı. Kuruldan sonra görüşülenler hakkında Atatürk'e bilgi verirdi. Ancak bu gibi konuşmaların kendisinden habersiz olarak, başka bakanlar tarafından ayrı ayrı yapılmasını da hükümetin iş düzeni yönünden uygun görmezdi. Şükrü Kaya'nın Bakanlar Kurulu'na, gece Çankaya'ya gidileceğine dair verdiği bilgiden, daha önce bira fabrikası konusunda köşkte bazı kararlar alınmış olduğu şüphesi uyanmıştı.</p>
<p style="text-align: justify;">Gece Bakanlar Kurulu üyeleriyle Çankaya'ya yemeğe gittik. Sofrada Atatürk'ün yanında İsmet Paşa, onun yanında ben oturuyordum. Hatır sormalardan hemen sonra, Atatürk, İsmet Paşa'ya dönerek "Çiftlikteki bira fabrikasının geliştirilmesi için ne düşünüyorsunuz" dedi. İsmet Paşa biraz sustuktan sonra "İcabı neyse yapılacaktır" diye cevaplandırdı. Atatürk bu cevabı beklemiyordu, sadece "Öyle mi" dedi, İsmet Paşa, sinirli olduğunu belli eder şekilde, "Fabrika için önceden karara varılmış ve yalnız tebligat için Bakanlar Kurulu davet olunmuştur" deyince, Atatürk Şükrü Kaya'ya baktı, İsmet Paşa'ya dönerek "Bunları nereden çıkarıyorsunuz, ne oldu? Neden böyle konuşuyorsunuz? Orman Çiftliği'ne iyi bakılmadığı görüşündeyim" dedi. İsmet Paşa, "Bunun sorumluları yöneticiler, Hasan Rıza ve Tahsin beylerdir" diyerek cevaplandırdı. Atatürk işin bu şekilde tartışılmasından üzülmüş görünüyordu, bana dönerek "Paşaya ne olmuş, neden böyle konuşuyor" diye sordu ve cevap beklemeden, "Bu durumda devam edemeyiz" diyerek sofradan kalktı. Bizler de kalktık. Ayrılıyorduk, beni yanına çağırdı "Bu ne haldir, acaba buraya gelmeden alkol mü aldı? Görüyorum ki asabı çok bozuk, herhalde istirahate ihtiyacı var" dedi. Çok üzüldüğü belliydi. Bazı kararlar aldığı anlaşılıyordu.</p>
<p style="text-align: justify;">Daha önceden planlandığı gibi, olay gecesinden bir gün sonra Atatürk, İsmet Paşa ile beraber İstanbul'a gidecekti. Geceki olaydan sonra İsmet Paşa gitmekten vazgeçmeyi düşündü, ancak olayı çok daha büyütmemek için programı bozmadı ve trene geldi. Atatürk istasyonda beni yanına çağırarak: "İsmet Paşa yorgundur, asabı bozulmuştur. Bu haliyle çalışmasını doğru bulmuyorum, yolda kendisine iki ay izinli sayılmasını söyleyeceğim, iki ay sonra istifasını isteyeceğim. Şimdi Celal Bayar Başbakan Vekili olacak, iki ay sonra Bayar'ı Başbakanlığa getireceğim. Beraber çalışmanızı memleket için faydalı görüyorum" dedi. Olaylar Atatürk'ün söylediği şekilde gelişti. 1937 yılı Eylül ayında İsmet Paşa izinli sayıldı. Ancak Atatürk bundan sonra, İsmet Paşa'ya karşı çıkan hiçbir konuşma yapmadı, ona karşı saygılı davranmaya ve konuşmaya özen gösterdi. İsmet Paşa da bu konuda çok dikkatli davrandı. Hatta istifasından sonra Ankara'da stadyumda meydana gelen bir gösterinin ertesi günü, Halk Partisi grubunda Salih Bozok'un verdiği takriri cevaplandırmak için kürsüye geldiğinde, "Atatürk'e karşı büyük hürmet beslediğini, onun daima iyiliğini gördüğünü, onu velinimeti kabul ettiğini" söyledi. Bu sözler Atatürk'ü çok memnun etti. Bununla beraber evvelden olduğu gibi sık ve samimi görüşmeleri devam etmedi. Hatta hastalığı süresince Atatürk'ü, İsmet Paşa bir kere bile ziyaret edemedi.</p>
<p style="text-align: justify;">Milli Mücadele'nin, Cumhuriyet'in ve inkılapların temelini oluşturmuş bu iki devlet adamının, iki yakın arkadaşımın uzun zamandır görüşememelerinden büyük üzüntü duyuyordum. Atatürk'ün hastalığının çok ilerlediği günlerde birbirleriyle hiç görüşmeden ayrılacakları üzüntüsünü yaşamaya başladım. Dolmabahçe Sarayı'nda Atatürk'ü ziyarete gittiğim bir gün, orada bulunan Başbakan Celal Bayar'a, "İsmet Paşa, Atatürk'ü ziyaret etmek isterse, siz uygun görür müsünüz, acaba Atatürk bu ziyaretten memnun kalır mı?" diye sordum ve "Aracı olabilirim" dedim. Bayar, "İyi olur, zaten konuşmalarımızdan bende Atatürk'ün böyle bir ziyareti beklediği intibarı vardır" dedi. Hemen Ankara'ya dönerek İsmet Paşa'ya gittim, "Atatürk'ün hastalığı çok ilerlemiştir, kendisini bugünlerde ziyaret etmenizin iyi olacağını düşünüyorum. Acaba bu ziyareti yapmak ister misiniz?" dedim. Cevap olarak, "Evet, benim için vicdani bir vazifedir, böyle bir ziyaretten çok huzuru kalp duyarım" dedi. En kısa zamanda İstanbul'a beraber gitmeye karar verdik. Ertesi gün İstanbul'a hareketi planladım. Trende yataklı yer sağlanması için Ulaştırma Bakanı Ali Çetinkaya'ya ve emniyet tedbirlerinin alınması için de Ankara Valisi Nevzat Tandoğan'a ricada bulundum. Her ikisi de, bu gidişi pek müsait karşılamaz göründüler. Ancak, icap edenleri yapacaklarını bildirdiler. Bu tutumlarını tuhaf karşıladım. İsmet Paşa gitmek istiyordu. Atatürk bu ziyaretten memnun kalacaktı, ben de bana düşen görevi yapmış olacaktım. Bu nedenle başkalarının görüşlerine önem vermiyordum.</p>
<p style="text-align: justify;">İsmet Paşa'yı alıp trene götürmek üzere Pembe Köşk'e gittiğimde, paşayı bu seyahatten vazgeçmiş durumda buldum. Nedenini öğrenmek istedim. İsmet Paşa fazla ayrıntıya girmedi, biraz zorladığımda ve sonradan etraftan aldığım bilgilerden anladığıma göre, Refik Saydam, İsmet Paşa'nın Atatürk'ü ziyarete gideceğini haber alarak Pembe Köşk'e gelmiş, "Yolda ve İstanbul'da kendisine karşı tehlike mevcut olduğunu, bir plan hazırlandığını, bu seyahate gitmesinin caiz olmadığını", daha başka şeyler de ilave ederek söylemiş. Hatta "Böyle bir seyahat teşebbüsünde bulunursanız, trenin önüne yatarak gitmenize mani olurum" demiş. Bu sözlerin tesiriyle İsmet Paşa, Atatürk'ü ziyaretten vazgeçmiş bulunuyordu. Ali Çetinkaya'nın ve Nevzat Tandoğan'ın bu konuya neden ılımlı yaklaşmadıklarını da anlıyordum. Herhalde onlar da tesir altında kalmışlardı.</p>
<p style="text-align: justify;">Müşkül durumda kalmıştım. Son olacağını tahmin ettiğim bu karşılaşma teşebbüsünü, eski arkadaşlık ve insaniyet duygusuyla yapmıştım. Ayrıca İsmet Paşa'nın güvensizliğine de üzülmüştüm. Ancak ben vazifemi yapmıştım, bundan sonrası beni ilgilendirmezdi. Dolmabahçe Sarayı'nı telefonla arayarak durumu Başbakan Celal Bayar'a bildirdim. Onun da üzüldüğü anlaşılıyordu. Bir süre sonra Atatürk, İnönü ile görüşmeden hayata veda etti.</p>
<h3 style="text-align: justify;" id="sigil_toc_id_44">Recep Peker Olayı ve Valilerin Parti Başkanlığı</h3>
<p style="text-align: justify;">Recep Peker Halk Partisi genel sekreterlik görevini yapıyordu. Bir gece Çankaya'da sofrada, sık sık bulunanların dışında da daha kalabalık bir davetli topluluğu vardı. Recep Peker parti işleriyle ilgili bilgiler veriyordu. Edirne'deki parti faaliyetlerinden bahsederken, Atatürk "Oraya gittiğimde bir parti müfettişi vardı, şimdi ne görevdedir" diye sordu. Peker, "Başka bir vilayete müfettiş olarak gönderilmiştir" dedi. Atatürk, "O kimse müfettişlik yapabilecek kabiliyette değildir, başka vilayet de olsa yine müfettişliğe gitmiştir. Kimlerin ne işleri yapabileceklerini takdirde daha isabetli olmalısınız, bu bir eksikliktir" dedi. Sofrada her zamankinden farklı olarak bulunan kalabalık karşısında, söylenen bu sözler Peker'e çok tesir etti. "Vazifemi iyi yapmak için canla başla çalışıyorum, bu muameleye layık değilim" diyerek sinirli bir şekilde sofradan kalktı ve odadan çıktı. Atatürk kalkmadan sofradan kalkmak ve odadan çıkmak, o güne kadar görülmüş bir olay değildi. Atatürk'ün sofrası dağılmadan ayrılma, izin almak şartıyla sadece birkaç kişiye tanınmıştı. İnönü ve Reşit Galip olaylarında bile, Atatürk kendisi kalkmış ve sofra dağılmıştı. Paşa bu duruma çok sinirlenmişti. Yanımda Saliha Ruşen Eşref Ünaydın Hanım oturuyordu. Olaydan çok şaşırmıştı, yavaşça bana "Şimdi ne olacak?" diye sordu. "Bekleyelim, göreceğiz" dedim.</p>
<p style="text-align: justify;">Atatürk, kağıt kalem getirtti ve Şükrü Kaya'ya "Söyleceklerimi yaz" dedi. "Vilayetlere ve Halk Partisi teşkilatına Recep Peker, genel sekreterlikten çıkartılmıştır. Bu görev, İçişleri Bakanlığı görevi de üzerinde kalarak Şükrü Kaya'ya verilmiştir." Vilayetlerde parti il başkanlıklarının bundan sonra valiler tarafından yürütülmesine karar verildi ve derhal uygulamaya geçildi. Bu uygulama uzun yıllar devam etti.</p>
<h3 style="text-align: justify;" id="sigil_toc_id_45">Hatay</h3>
<p style="text-align: justify;">Atatürk'ün sağlığı bozulmuştu. Merdiven çıkarken kalbinde çarpıntı oluyor, ara sıra burnu kanıyordu. Zaman zaman gözlerinde sarılık belirtileri görülüyordu. Sonu bilinen bir hastalığa tutulmuş olmasına rağmen gücü yettiği kadar devlet işleri ile uğraşıyordu. Özellikle Hatay problemine çok önem veriyor, hükümeti daha müessir tedbirler almaya zorluyordu. Bu konuda halkın, hükümeti zorladığını, dışarıya ve içeriye karşı gösterecek hareketler yapmasını ve milli baskı karşısında hükümetin en ciddi tedbirlere girişmesini, hatta savaşı bile göze alabileceğini haklı göstermek istiyordu.</p>
<p style="text-align: justify;">Bir gece Karpiç Lokantası'nda yemekteydik. Atatürk'ten başka kız kardeşi ve 20 kadar arkadaşımız da beraberdi. Diğer masalarda Ankara'da bulunan bazı yabancılar ve Türk müşteriler vardı. Atatürk, burada Hatay konusunda bir olay yaratmanın propaganda yönünden faydalı olacağını düşünerek, Hatay konusunu tartışmaya açtı. Sofradakiler, halta müsaade ettiği için tartışmaya katılan diğer masalarda oturanlar, hükümetin gevşek tutumunu protesto ederek kısa zamanda daha müessir tedbirlerin alınması gerektiğini söylediler. Atatürk'ün bu konuşma ve protestoları tasvip eder görünen bir tutumu vardı. Hatay konusunda hükümete karşı yapılacak bazı çıkışları destekleyeceği havası uyandı. Kız kardeşi Makbule Hanım'ın elinde bir tabanca vardı. Makbule Hanım tavana iki el ateş etti. Atatürk bu çıkışa ses çıkarmadı. Orada, bizim soframızda bulunanlardan daha iki kişinin tabanca ile havaya ateş ettikleri görüldü. Bu gösteri hükümetin Hatay konusundaki gevşek tutumuna karşı bir protesto havasını taşıyordu. Atatürk'ün böyle bir olayı daha önceden düzenlemiş olduğu kanısına vardım. Hatta sonradan öğrendiğime göre sofrada yanında oturmakta olan eşime "Hanımefendi bir silah siz de atarmısınız?" diye sormuş. Bizim hanım, "Paşam ben bugüne kadar elime hiç silah almadım" diye cevaplandırdığında, "Pekâlâ gerekirse sizin çocuklarınız silah atarlar" demiş. Olay bir hukuk devleti içerisinde kabul edilebilir olamazdı. Anlaşılıyordu ki Atatürk, olaya emniyet kuvvetlerinin el koymasını, tahkikat açılmasını, basına aksetmesini, böylece bu konuda halkın gerekirse galeyana gelebileceğinin ima edilmesini, propaganda yönünden yararlı görüyordu. Polisler olaya müdahale ederek zabıt tuttular. İçerde ve hatta lokantanın dışında bulunanlar arasında konuşmalar başladı. Atatürk düşüncesine uygun olan bu gösteriden memnun olarak, gitmek üzere ayağa kalktı ve dağıldık. Kız kardeşi Makbule Hanım ve ateş eden diğer kimseler karakola götürüldüler. Atatürk, Hatay konusunda hassasiyet gösteren bu kimseler için açılan kanuni tahkikatı uygun bulduğunu, ancak gösterilen hassasiyeti takdir ettiğini belirterek, karakolda onları ziyarete gitti. Böylece istediği propaganda yapılmış oluyordu.</p>
<p style="text-align: justify;">Hastalığının ilerlemesi ve tam istirahat ile yatağa çekilmesi süresinde bile Hatay konusu ile ilgisini hiç azaltmadan devam ettirdi.</p>
<p style="text-align: justify;">Savarona'da dinlenirken bir gün yatta yapılan bir Bakanlar Kurulu toplantısından sonra bana "Seninle konuşacağım gitme" dedi. "Milli Savunma Bakanı olmam nedeniyle Hatay işinde bana önemli görevlerin düşebileceğini, bu konuda gerekirse Makedonya'daki ihtilal çeteleri gibi bir teşkilat kurmamızı, benim evvelce Makedonya'da Selanik vilayeti takip kumandanlığında bulunmuş olmam nedeniyle böyle bir teşkilatın nasıl kurulacağında tecrübeli olduğumu, bu iş için yeterli tahsisatın sağlanabilmesini teminen Başbakan Celal Bey'le görüşeceğini" söyledi. "Hatay mutlaka bizim olmalıdır" diyerek sözlerini bitirdi. Yorgun görünüyordu, bu kendisiyle yalnız görüştüğüm son devlet işiydi. Müsaade isteyerek ayrıldım.</p>
<p style="text-align: justify;">Sağlığı daha fazla bozulduğundan, bir süre sonra yattan Dolmabahçe Sarayı'na geçti. Sarayda iken son bir Bakanlar Kurulu toplantısı daha yaptık. Sonradan olaylar beklenilenden daha hızlı ve daha olumlu şekilde gelişti. Bir özel teşkilata gerek kalmadı. Ordumuz hiçbir çatışma olmadan Hatay'a girdi, Hatay Devleti kuruldu. Bilindiği gibi sonradan Hatay bir vilayetimiz oldu.</p>
<h3 style="text-align: justify;" id="sigil_toc_id_46">Atatürk'ten Sonra Kim</h3>
<p style="text-align: justify;">Atatürk'ün sağlığının iyice bozulduğu günlerde son olarak getirilen yabancı uzmanlar Türkiye'deki müdavim doktorlarla yaptıkları konsültasyonlar sonunda, maalesef vahim akıbetin yaklaşmakta olduğunu söylüyorlardı. Atatürk'ün siroz hastalığını yenemeyeceği kesin anlaşılmıştı.</p>
<p style="text-align: justify;">Onun ölümünden sonra Devlet Reisliğinin ne olacağı konusu her yerde konuşulmaya başlanmıştı. Atatürk mektebinden yetişmiş, onun inkılaplarına inanmış, üstün vasılları bulunan İsmet Paşa, hükümetin ve Meclis'in adayı gibi görünüyordu. İsmet Paşa'yı istemeyenler "Atatürk'ün ona dargın olduğunu, kendisinden sonra onun Cumhurreisliği'ni istemediğini, Mareşal Çakmak'ı tavsiye ettiğini" belirten propagandalar yapıyorlardı. Bazı kumandanlar arasında Mareşal'in isminden bahsedildiğini de öğrenmiştim. Yabancı basın da konu ile ilgileniyor, Türkiye'de Devlet Reisliği için değişik cereyanlar olduğunu yazıyorlardı. Atatürk daha hayatta iken bu gibi konularla uğraşmayı hiçbirimiz istemiyorduk. Duruma üzülüyordum. Ancak daha sonra oluşabilecek tartışma veya karışıklıklara karşı şimdiden tedbir almayı uygun görüyorduk.</p>
<p style="text-align: justify;">Milli Savunma Bakanı olarak, Mareşal'i ziyarete gittim ve görüşlerini sordum. Mareşal, "Buna Büyük Millet Meclisi karar verecek. Kanun dışında yapılacak her türlü propaganda ve hareketlere mani olacağız. Tabii ki namzet İsmet Paşa'dır" dedi. Anlaşılan Mareşal uzun zamandan beri alıştığı görevde, ordunun başında kalmak istiyordu. Zaten Mareşal, Meclis'te, İsmet Paşa karşısında daha şanslı da değildi. Ayrıca Başbakan Celal Bayar'a, Atatürk'ün herhangi bir adayı tavsiye edip etmediğini sordum. Bayar, "Böyle bir şey yok" dedi. Yetkili diğer başka kimseler Atatürk'ün bir tavsiyede bulunduğuna dair bilgi sahibi değildiler.</p>
<p style="text-align: justify;">Millet Meclisi'nin dönem süresinin sonu yaklaşmıştı. Dâhiliye Bakanı Şükrü Kaya, Atatürk'ün ölümünden evvel yeni bir seçim yapılması fikrini ortaya attı. Sebep olarak, Atatürk'ten sonra yapılacak seçimlerde kışkırtmalar yapılabileceğini ve karışıklıklar çıkmasından çekindiğini ileri sürüyordu. Bu görüşe karşı çıkanlar "Şükrü Kaya İçişleri Bakanı ve aynı zamanda parti genel sekreteridir. Şu anda güçlüdür. Yapılacak seçimde kendisini tutan kimseleri Meclis'e sokturabilir ve yeni Meclis'e hâkim olabilir" gibi görüşler ileri sürüyorlardı. Ben bu görüşlere inanmıyordum. Şükrü Kaya'ya sorduğumda, "İsmet Paşa benim de adayımdır" demişti. Başbakan Celal Bayar ise davranışlarında İsmet Paşa'dan başka bir aday düşünmediği intibaını veriyordu. Erken seçim konusu üzerinde fazla durulmadı.</p>
<p style="text-align: justify;">Atatürk'ün ölümünden sonra Bakanlar Kurulu ile Meclis Başkanlık Divanı üyeleri beraber bir toplantı yaptık. Cumhurreisliği için hükümetin görüşünün seçimden evvel mebuslara ihsas edilmesi fikri, teklif olarak ileri sürüldü, tartışıldı. Meclis'in zaten İsmet Paşa'yı seçmek fikrinde olduğu, hükümet görüşünün Meclis'e ihsas edilmesinin lüzumsuz olacağı anlaşıldığından teklif kabul edilmedi. İsmet Paşa Meclis'te 11 Kasım 1938'de 2. Cumhurbaşkanlığına seçildi.</p>
<p style="text-align: justify;">Oylama süresinde bir olay meydana geldi:</p>
<p style="text-align: justify;">Evinde hasta olarak yatan mebus romancı Hüseyin Rahmi Gürpınar, Şükrü Kaya'ya bir telgraf göndererek mazeretini bildirmiş, oyunun İsmet Paşa'ya verilmesine yardımcı olmasını istemişti. Şükrü Kaya söz isteyerek bu telgrafı okudu. O sırada oylama işlemi devam ediyordu. Telgrafı okurken oy vermek için ismi okunan Şükrü Kaya, oyunu kullanamadı. Oylama bittikten sonra kendi oyunu ve Hüseyin Rahmi'nin oyunu kullanmak istediğini başkana söyledi. Başkan Abdülhalik Renda "Oylama tamamlanmıştır" dedi ve kendisine izin vermedi. Böylece oylamada Şükrü Kaya orada olduğu halde, oyunu kullanamamış oldu. Bazı kimseler, bilerek dikkatsizlik yaptı diye tenkit ettiler.</p>
<p style="text-align: justify;">İsmet Paşa, Cumhurreisi olduktan sonra ilk hükümette Celal Bayar'ı Başbakanlık görevinde bıraktı. Ancak Bayar'ın itirazına rağmen, İçişleri Bakanlığına, Şükrü Kaya'nın yerine Refik Saydam'ı, Dışişleri Bakanlığına Tevfik Rüştü Aras'ın yerine Şükrü Saraçoğlu'nu getirtti.</p>
<p style="text-align: justify;">İnönü'nün Cumhurbaşkanlığı dönemi başlamıştı. Bir süre sonra Türkiye, 2. Cihan Savaşı gibi büyük bir sorunun karşısında kalacaktı.</p>
<h3 style="text-align: justify;" id="sigil_toc_id_47">Atatürk'ün Örnek Vasıfları</h3>
<p style="text-align: justify;">Atatürk'ün bir Erkânı Harp subayı olarak, bir kumandan olarak askeri alandaki büyük başarıları, onun bu konudaki üstün bilgi ve kabiliyetinin eserleridir. Bu konuda bugüne kadar çok sayıda inceleme yapılmış ve eserler yayınlanmış olması nedeniyle Atatürk'ün, üstün olduğuna inandığım askerlik vasıfları üzerinde durmayacağım. Daha çok, onunla uzun süren mesai arkadaşlığımız ve dostluğumuzdan edindiğim, onun askerlik dışı konulardaki üstün vasıflarını ve görüşlerini ele alacağım:</p>
<h3 style="text-align: justify;" id="sigil_toc_id_48">• İnkılâpçılık</h3>
<p style="text-align: justify;">Atatürk büyük bir inkılâpçı idi. Batılılaşmanın gereğine, medeni bir devlet olmanın önemine kesinlikle inancı vardı. Çok önceden tasarladığı bütün inkılâpları sıra ile gerçekleştirdi ve tam zamanını kestirmede hiçbir zaman yanılmadı. Kanun ve kuralları en önde tutmakla beraber, gerektiği hallerde, bazı kavramları geriye bırakabilirdi ki bu ona otoriter olabilme ve liderlik özelliğini kazandırıyordu. 9 Mayıs 1935'te Halk Partisi'nin 4. Büyük Kurultayı'nı açarken şu sözleri söylüyordu: "Uçurumun kenarında yıkık bir vatan, türlü düşmanlarla kanlı boğuşmalar, yıllar süren savaş, ondan sonra içerde ve dışarda saygı ile tanınan yeni vatan, yeni sosyete, yeni devlet ve bunları başarmak için arasız inkılâplar. İşte Türk büyük inkılâbının bir kısa hikâyesi."</p>
<p style="text-align: justify;">Eğitim seferberliğine başladığı günlerde, "Eğitimdir ki bir ulusu ya özgür, bağımsız, şanlı bir büyük topluluk halinde yaşatır veya bir ulusu esirliğe ve sefalete terk eder" diyordu. Bir gün Meclis kürsüsünde asrileşmekten bahsederken, bir mebus biraz da itiraz anlamına gelecek şekilde "Paşam asri olmak ne demektir?" diye sordu. Atatürk derhal "Asri olmak demek, adam olmak demektir" cevabını verdi. "Dünyada büyük bir gelişme hamlesi görülmektedir. Biz bu ahengin dışında kalamayız, ülke her halde modern, uygar ve yenilenmiş olacaktır. Bizim için bu hayat davasıdır" gibi konuşmalar, onun sık sık tekrarladığı sözlerdi.</p>
<p style="text-align: justify;">Toplum için yapılacak çalışmaları siyasi çalışmaların üstünde tutardı. Medeni Kanunun çıkarılması için yapılan çalışmalar süresinde, "Artık Türkiye din ve şeriat oyunlarına sahne olmaktan çok yüksektedir. Bu gibi oyuncular varsa, kendilerine başka taraflarda sahne arasınlar. Birtakım şeyhlerin, dedelerin, seyitlerin, çelebilerin, babaların, dervişlerin arkasından sürüklenen ve falcılara, büyücülere, üfürükçülere, muskacılara talih ve hayatlarını emniyet eden insanlardan meydana gelmiş bir kütleye, medeni bir millet gözüyle bakılabilir mi? Milletimizin gerçek özelliğini yanlış anlamda gösterebilen ve yüzyıllarca göstermiş olan bu gibi kuruluşlar, yeni Türkiye Devleti'nde, Türkiye Cumhuriyeti'nde varlıklarını sürdürebilirler mi? Her sarıklıyı hoca sanmayınız, hoca olmak sarıkla değil, beyinledir. Efendiler ve Türk milleti, iyi biliniz ki Türkiye Cumhuriyeti, şeyhler, dervişler, müritler, mensuplar ülkesi olamaz. En doğru ve en gerçek tarikat, medeniyet yoludur. Medeniyetin emrettiğini, istediğini yapmak, insan olmak için yeterlidir" gibi sözlerle görüşlerini açıklamış olan Atatürk laiklik konusunda: "Kutsal ve tanrısal olan inanç ve vicdanımızı, karışık ve dönek olan ve her türlü çıkar ve ihtirasların görüldüğü sahne olan siyasetten kurtarmak, milletin dünya ve ahret saadetinin emrettiği bir zorunluluktur. Ancak böylelikle İslam dininin yükselmesi gerçekleşir" diyordu.</p>
<p style="text-align: justify;">Ekonomik gelişme hamlesine başlanan yıllarda ise "Bundan sonra pek önemli zaferlere kavuşacağız. Fakat bu zaferler süngü zaferleri değil, ekonomi ve bilim zaferleri olacaktır. Ordumuzun şimdiye kadar elde ettiği zaferler, ülkemizi gerçekten kurtuluşa götürmüş sayılamaz. Bu zaferler, ancak gelecekteki gelişmelerimiz için değerli bir zemin hazırlamıştır. Askeri zaferlerimizle mağrur olmayalım, yeni bilim ve ekonomi zaferlerine hazırlanalım. Siyasetteki ve askerlikteki zaferler eğer ekonomik gelişmelerle taçlandırılmazsa, kalıcı olamaz. Yeni Türkiye Devleti bir ekonomi devleti olacaktır" diyordu.</p>
<p style="text-align: justify;">Kadın haklarının korunması için yapılan çalışmalar süresinde de, "Kadınların en büyük görevi analıktır, ilk eğitim verilen yerin ana kucağı olduğu düşünülürse, bu görevin önemi yeterince anlaşılır. Ulusumuz güçlü bir ulus olmaya azmetmiştir. Bugünkü gerçeklerden biri de kadınlarımızın her bakımdan yükselmesini sağlamaktır. Bundan dolayı kadınlarımız da bilgin, fen bilgini de olacaklar ve erkeklerin geçtiği bütün öğrenim derecelerinden geçeceklerdir. Sonuna kadar toplum hayatında erkeklerle beraber yürüyecekler, birbirlerinin yardımcısı ve desteği olacaklardır" diyordu.</p>
<p style="text-align: justify;">Atatürk'ün değişik zamanlarda, değişik yerlerde ve değişik konularda yapmış olduğu uzun konuşmalardan bazılarından özetleyerek aldığım bu sözleri, onun, ne kadar kararlı, ne kadar inançlı ve ne kadar güçlü bir inkılâpçı olduğunu gösteren örneklerdir.</p>
<h3 style="text-align: justify;" id="sigil_toc_id_49">• Misafirseverlik</h3>
<p style="text-align: justify;">Atatürk, yabancı ülkelerden kendisini ve memleketimizi ziyaret maksadıyla gelen misafirlere çok büyük yakınlık gösterdiği gibi, kendi arkadaşlarının ona yaptıkları ziyaretlerden de hoşlanırdı.</p>
<p style="text-align: justify;">Komşu ülkelerin, kralları, devlet başkanları, devlet büyükleri ve dünya ülkelerinden tanınmış politika ve devlet adamları, generaller, değişik zamanlarda Türkiye'ye gelerek onu ziyaret etmişler ve onunla tanışmak imkânını bulmuşlardı. 1928'de Afgan Kralı, 1930'da Venizelos, 1931'de Japonya Veliahtı, 1932'de Chaldaris, General Mac Arthur, Irak Kralı, 1933'te Yugoslavya Kralı,</p>
<p style="text-align: justify;">Rusya'dan General Voroşilof ve Budieni, 1934'te İran Şahı, 1936'da İngiliz Kralı 8. Edward, 1937'de Ürdün Kralı, 1938'de Romanya Kralı ve değişik ülkelerden değişik zamanlarda daha çok sayıda başbakan ve devlet adamları, yazarlar ve bilim adamları bu misafirler arasında sayılabilir. Gelecek misafirlerin ülkeleri hakkında geniş bilgiler toplar, hal tercümelerini ve kişilikleri hakkındaki bilgileri inceler, resmi toplantılar ve sohbetler için hazırlıklı olurdu. Yabancı misafirlerin memleketimiz hakkında iyi intibalarla ayrılmalarını isterdi. Bu nedenle ağırlama için yapılan program ve hazırlıkları önceden inceler gereken emirleri verirdi. Mesela çok uzun boylu olan İran Şahı'nın yanında mihmandar olarak görevlendirilecek generalimizin, ona göre cüssece çok küçük kalmaması gerektiğini düşünmüş ve ordunun yüksek rütbeli generalleri arasından en iri yapılı olan Fahrettin Altay'ı mihmandarlığa seçmişti. Gelen yabancı misafirler daima Atatürk'ün saygın kişiliğinin, ileri görüşünün ve yüksek zekâsının tesiri altında kalırlardı. Amerikan Generali Mac Arthur'la 1932 yılında yaptığı konuşmada, "Yeni bir dünya savaşının yakın olduğunu, Amerika'nın bu savaşta tarafsız kalamayacağım, Musolini'nin durumunu koruyamayacağını ve yanlış politikası yüzünden memleketinin çok şeyler kaybedeceğini ve bütün müstemlekelerinin elinden gideceğini, savaş sonrasında Bolşevik tehlikesinin artacağını" söylemişti.</p>
<p style="text-align: justify;">Atatürk Fransızca konuşmaları anlar hatta gerektiğinde konuşurdu. Ancak "Lisan bilgisi yeterli değilse konuştuğunuz kimse karşısında esas konuda zayıf kalırsınız" diyerek, daima lisanı iyi bilen bir tercüman kullanırdı. Kendisini Cumhuriyet'in 10. yılı nedeniyle kutlama törenlerine katılmak için ziyarete gelen Rus generalleri ile yaptığı toplantıda, konuşulan konularda daha rahat düşünebilmek maksadıyla, beni toplantıyı yönetmekle vazifelendirmişti. Meclis Reisliği yaptığım bir sürede Atatürk'ün teşebbüsü ile Dolmabahçe Sarayı'nda Dünya Parlamentoları Konferansı yapıldı. Bu toplantının açılış konuşmasını Fransızca olarak yapmamı istedi. Fransızcayı hazırlanmış bir yazıdan okuyabilirdim. Yalnız, konuşmayı okumadan yapmamı istiyordu. İstediğini yapabilmek için 4 sayfalık bir Fransızca yazıyı ezberlemek zorunda kalmıştım.</p>
<p style="text-align: justify;">Atatürk yabancı misafirlere gösterdiği ilgi ve saygının benzerinin, yabancı ülkeleri ziyarete giden Türk devlet adamlarına da gösterilmesini isterdi. Özellikle devletimizin itibarının küçümsenmemesine büyük önem verirdi. Mareşal Fevzi Çakmak'ın Balkan ülkeleri arasında en kıdemli ve en üst rütbeli Genelkurmay Başkanı olması nedeniyle, Balkan ülkeleri, askeri toplantılarında, protokolde, hangi Balkan ülkesinde olursa olsun, en önde yer almasını kesinlikle isterdi. İsmet Paşa Başbakan olarak Türk donanması ile İtalya'ya Musolini'yi ziyarete gidiyordu. Donanma yolda iken İtalya'dan gelen bir telgraftan, Musolini'nin meşguliyeti nedeniyle, İsmet Paşa'ya, protokole göre gösterilmesi gereken misafırseverliğin tam yapılıp yapılamayacağı konusunda kuşkular uyandı. Musolini İtalya Başbakanı sıfatını taşıyordu. Protokol kurallarına göre, bir başbakan, ziyarete gittiği ülkenin başbakanı tarafından gereği gibi ağırlanmalıydı. Zaten ilk yollanan bilgilere göre hazırlanan programda değişiklik yapılmıştı. Sonradan yollanan bu telgraf Atatürk'e tesir etti. Gerek Türk Devleti'nin, gerek İsmet Paşa'nın şahsi itibarları korunmalıydı. İtalya'ya bir telgraf çekilerek, "Musolini'nin İsmet Paşa'yı ağırlarken, ilk hazırlanan programın aynen uygulanacağının teyit edilmesini, aksi halde donanmamızın geri döneceği" bildirildi. Yoldaki İsmet Paşa'ya bilgi için benzer telgraf yollandı. Neticede, İsmet Paşa, Musolini tarafından protokole uygun olarak ağırlandı. Atatürk itibarımızın korunmasını sağlamıştı.</p>
<p style="text-align: justify;">Atatürk'ün yakın arkadaşlarının kendisine yaptığı ziyaretler ise, genellikle samimi bir hava içerisinde geçerdi. Sofrasına davet edilenler arasında misafirler, hangi görevde olurlarsa olsunlar daima benzer itibarı görürlerdi.</p>
<h3 style="text-align: justify;" id="sigil_toc_id_50">• Adam Seçme Özelliği</h3>
<p style="text-align: justify;">Atatürk önemli bir göreve getirilmesi düşünülen kimseyi, eğer önceden değişik yerlerde görmemiş ve onun, hakkında önceden bir fikir edinmemiş ise, mutlaka birkaç kere görüşerek, bilgisini, zekâsını ve tutumunu incelerdi. İlk görüşmelerden sonra, imkân olursa yaptığı gezilere de götürür, kesin bir kanaate varmaya çalışırdı. Onun gözüne girebilmek için bilgili olabilmenin yanında, cesur, inkılâpçı, batı görüşlü ve özellikle vatanperver olmak önemli faktördü.</p>
<p style="text-align: justify;">Siyasi kimseler bile olsalar, bakanları sık sık değiştirmeden hoşlanmazdı. Özellikle bakanlık müsteşarlarının uzun zaman görevde kalmalarına, bakanlarla beraber değişmemelerine önem verirdi. Kendisi ile konuşulurken, saygıyı bozmamak şartıyla, fikirlerin açıkça söylenmesini ve cesurca müdafaa edilmesini uygun görürdü, müsamahalı karşılardı.</p>
<p style="text-align: justify;">Adam seçmede hemen hemen hiç yanılmadı. Çok yakından tanıdığı, sohbet etmek, tavla oynamak, eğlenmek için arkadaşlık ettiği kimselere, devlet görevleri vermede, daima bir sınır tanıdı.</p>
<h3 style="text-align: justify;" id="sigil_toc_id_51">• Arkadaşlık, Vefakârlık</h3>
<p style="text-align: justify;">Eski arkadaşlarına daima yakınlık gösterirdi. Onların yalnız sağlık sorunlarıyla değil mali problemleri ile de ilgilenirdi. Kendi parasından gerektiğinde arkadaşlarına yardım yapardı. Bana zaman zaman "Paşam ben bekârım çocuklarım yok ama param var istediğinde sana mali yardım yapabilirim" derdi. Kendisinden hiçbir maddi yardım istemediğim halde bana, birkaç kere kendi parasından, o zamanlarda önemli değeri olan 10.000 lira gibi yardımda bulundu. Selanik Rüştiyesi'nden ve Manastır İdadisi'nden tanıdığı ve sevdiği matematik hocası Faik Bey’e, tarih hocası Tevfik Bey'i buldurmuş ve kendilerinin muvafakatlerini aldıktan sonra mebus yaptırmıştı. Onlara her zaman saygı gösterirdi. Arkadaşlarının kızlarının düğün masraflarını üstlenir, onlara çok değerli hediyeler verirdi. Bazı arkadaşlarının kızlarının düğünlerini Dolmabahçe Sarayı'nda düzenletmişti.</p>
<p style="text-align: justify;">Yakın arkadaşlarıyla beraberken, hikâyeler anlatır, yeni hikâyeleri dinlemekten hoşlanırdı. Esprili konuşmayı sever ve arkadaşlarından da espriler beklerdi.</p>
<p style="text-align: justify;">Birkaç arkadaşın beraber bulunduğu bir toplantımızda, bir olay arılatılıyordu: "Türkiye'yi trenle ziyarete gelen bir yabancı devlet adamını, Edirne'de hudutta karşılamak için Dışişleri Bakanlığı daire müdürlerinden Cevat Açıkalın görevlendirilmiş. Gelen kimseye Açıkalın'ın ağır işittiği, bu nedenle biraz yüksek sesle konuşması gerektiği saygılı bir şekilde anlatılmış. Misafir, bu söylenenleri pek doğal karşılayarak kendisi ile İstanbul'a kadar yol boyunca yüksek sesle konuşmuş. İstanbul'a varıldığında Vali Muhittin Üstündağ'ın ağır işittiği misafire duyurularak, yüksek sesle konuşması için benzer ricalarda bulunulmuş. Misafir, bu durumu da olabilir kabul etmiş. İstanbul'da diş ağrısı tutan yabancı misafir, çok ağır işiten, ancak mesleğinin ehli olan diş doktoru Sami Günsberg tarafından tedavi görmüş, Ankara'ya varıldığında istasyonda Dışişleri Bakanlığı Genel Sekreteri Numan Menemencioğlu tarafından karşılanmış. Tesadüf bu ya, Numan Bey de ağır işiten bir kimse olduğundan yabancı misafir tekrar ikaz edilmiş. Sayın misafirin birkaç günden beri alıştığı konuşma şekline göre, artık yavaş konuşması için dikkat etmesi gerekmektedir. Sonunda en yüksek makam olarak Başbakan İsmet Paşa'nın ziyaretine gidilecektir. Sayın misafire, Başbakan'ın ağır işittiği için, yüksek sesle konuşması ikaz edilir. Adamcağız, "Bu ikaza lüzum yok zaten sesli konuşmaya o kadar çok alıştım ki, eğer alçak sesle konuş deseydiniz, bu benim için zor olurdu" diyerek cevaplandırmış.</p>
<p style="text-align: justify;">Bu olay Atatürk'e anlatıldığında gülüşmeler oldu. Atatürk, "Hakikaten tuhaf değil mi, mesleklerinde her biri bir otorite olan büyük devlet adamlarımızın çoğu, nedense ağır işitiyor. Acaba Türkiye'de büyük mevkilere gelebilmek için bu da bir şart mı?" diye espri yaptı. Orada bulunan ve çok zeki bir kimse olan, o zamanki Dışişleri Bakanı Tevfik Rüştü Aras, Atatürk'e dönerek ve elini kulağına götürerek "Ne buyurdunuz paşam, işitemedim" dedi. Atatürk kahkahayı bastı "Haydi ordan, numara yapma, ben senin ne olduğunu çok iyi bilirim" diyerek tatlı sohbeti sürdürdü.</p>
<p style="text-align: justify;">Bunun yanında bazen bu gibi toplantılarda, pek hoş olmayan konuşmalar da oluyordu.</p>
<p style="text-align: justify;">Ali Fuat Cebesoy, Atatürk'ün mektepten sınıf arkadaşı idi. Toplantılarda Atatürk'le, başkalarıyla mukayese edildiği takdirde, daha rahat ve daha samimi konuşurdu. Batı Cephesi Kumandanlığından ayrılarak Moskova Sefirliği'ne gönderilmesi, daha sonra Terakkiperver Fırka olayları, Ali Fuat Paşa'yı biraz kırmıştı. Sanki çok resmi olmayan bir toplantıda, bir çıkış yapma hazırlığında olduğu seziliyordu. Bir gün değişik arkadaşların bulunduğu bir toplantıda, Ali Fuat Paşa, Atatürk'e "Senin aportların kimlerdir?" diye sordu. Aslı Fransızca olan "Apporter" kelimesi getir anlamında olmakla beraber, Ati Fuat Paşa'nın bu kelimeyi "Senin uşakların kimlerdir" anlamında sormak istediği anlaşılıyordu. Atatürk, beklemediği bu soruya çok sinirlendi, toplantıda soğuk bir hava esmeye başladı, "Benim aportlarım yoktur. Milletin aportları vardır. Her kim ki bu millete gönülden hizmet etmek isterse, o milletin aportudur" diye cevaplandırdı. Samimi hava bozulmuştu, biraz sonra toplantı dağıldı.</p>
<p style="text-align: justify;">Atatürk'ün kız kardeşi Makbule Hanım, fizik olarak ağabeysine çok benzerdi. Atatürk'ün diğer kardeşleri erken yaşta ölmüşlerdi. Yalnız kendisinden 4 yaş küçük olan Makbule Hanım hayattaydı. 'Atatürk kardeşini tartışmalara pek sokmak istemez, ancak zaman zaman yanında bulundururdu. Resmi işlerin konuşulmayacağı Çankaya sofralarında Makbule Hanım'ı sık görmek mümkündü. Makbule Hanım bir ara, Fethi Bey'in kurduğu Serbest Fırka’ya, Atatürk'ün müsaadesiyle üye oldu.</p>
<p style="text-align: justify;">Bir gece sofrada devlet konuları üzerinde yapılan konuşmalara Makbule Hanım sık sık karışıyor, konu ile ilgili konuşmuyor, konu ne olursa olsun "Biz Kemal'le öz kardeşiz" diye aynı sözleri tekrarlıyordu. Atatürk bu konuşmalara sinirlendi. Başta ses çıkarmadı, sonunda dayanamadı, "Söyle söyle, söylemekte haklısın, çünkü bir bana bir de sana bakan, bunlar nasıl olur da öz kardeş olurlar diye hakikaten düşünür" dedi. Arkasından, "Yorgunsan gidip istirahat edebilirsin" diye ilave etti.</p>
<p style="text-align: justify;">Tatsız bir gece geçirmiştik, ama bu gibi bir iki tatsız toplantı, çok samimi hava içerisinde geçen yüzlerce gece arasında, sadece birkaç kere oldu.</p>
<h3 style="text-align: justify;" id="sigil_toc_id_52">• Hafiyeliğe Karşıydı</h3>
<p style="text-align: justify;">Atatürk Osmanlı Devleti zamanında hafiyelerden çok zarar gördüğünden, defalarca sorguya çekildiğinden, bu gibi adamlardan nefret eder, onlara hiç yüz vermezdi. Bir arkadaşı, diğer bir arkadaşı aleyhine kendisine bazı söyler söylemişse, bunun hakikat olup olmadığını araştırmak için her ikisini de sofrasına çağırarak yüzleştirirdi. Böylece gerçeği ortaya çıkarır kanaatini açıkça söylerdi. Bu nedenle çok kimse, sofrada hesap vermek korkusuyla, bu gibi dedikoduları yapmaktan vazgeçerdi. Buna rağmen, özellikle son senelerde Atatürk'ün etrafında bulunan birkaç kişi, devamlı olarak onun eski arkadaşları aleyhinde konuştular. Atatürk gerçekleri bildiği için bu tip konuşmaların çoğuna aldırmadı. Ancak ne de olsa bir insan, söylenenlere inanmasa bile, bir ölçüde tesir altında kalabilir. Atatürk'ün, son yıllarda, hiçbir tesir altında kesinlikle kalmadığını söylemek kolay değildir.</p>
<h3 style="text-align: justify;" id="sigil_toc_id_53">• Azınlıklara Davranışı</h3>
<p style="text-align: justify;">Memleketimizde yıllardan beri çok sayıda azınlık bulunmuş ve bunlar Türklerle, bazı dönemler dışında, genellikle uyum içerisinde yaşamışlardır. Osmanlı Devleti zamanında çoğu İstanbul'da olmak üzere, Ermeni, Rum ve Musevilerden çok kişi ticaretimizi ellerinde tutmuştur. Cumhuriyet'in ilanı günlerinde İstanbul'da azınlık olarak yaklaşık 250.000 kişi bulunuyordu. O zamanki İstanbul nüfusunun yaklaşık yarısına ulaşan bu nüfus, ticaretin hemen hemen yüzde doksanını ellerinde bulunduruyordu.</p>
<p style="text-align: justify;">Bir devlet idaresinde, ırk ve din görüşleri üzerinde, vatandaşlık konusu ve memlekete faydalı olmak konusu Atatürk için önde gelen faktördü. Atatürk, milliyetçi bir karaktere sahipti, ancak onun görüşlerinde batı ülkeleri gibi olmak, batıya ve medeniyete yaklaşmak için en doğru yoldu. Bu nedenle, hangi kökten ve hangi dinden olursa olsun, bu memleketin gelişmesi için çalışanlar makbul kimselerdi. Bu görüşlerle Atatürk, Türkiye'de yaşayan bütün azınlık vatandaşlara ilgi göstermiş ve onları daima kanunların koruması altına almıştır. Cumhuriyet'in kuruluşunda ve ondan sonra azınlıklarla hiçbir sorun olmamıştır.</p>
<p style="text-align: justify;">Azınlıklar arasında bulunan Ermeni, Rum ve Musevi vatandaşlarımızdan Meclis'te mebuslar bulunmasına önem vermiştir.</p>
<p style="text-align: justify;">Doktor Taptas, Doktor Abravaya Marmaralı veya diğer bazıları, yıllarca Meclis'te çalışmışlar, ayrıca Atatürk'ün özel doktorluğunu yapmışlardı. Azınlıkların, dinlerine saygılı oldu ve kiliselerin sorunlarında kolaylık sağladı. Kendisinin çok güvendiği diş doktoru, Osmanlı sarayının diş doktorluğunu da yapmış, padişah tarafından bahriye binbaşılığı rütbesiyle kıdemlendirilmiş olan. Doktor Sami Günsberg'di. Doktor Sami, mesleğinde çok kabiliyetli ve bilgili bir Musevi vatandaşımızdı. İsmet Paşa'nın, benim ve diğer devlet kademelerinde görevli bazı arkadaşlarımızın diş doktorluğunu da yapıyordu.</p>
<p style="text-align: justify;">Atatürk, Hitler ve Musolini'nin yürüttüğü katı milliyetçi rejimler zamanında, özellikle Almanya'dan kaçmak zorunda kalan değerli bilim adamlarına Türkiye'nin kapılarını açmakla, hem bir insanlık örneği göstermiş, hem de üniversitelerimize senelerce hizmet eden değerli bilim adamları kazandırmıştı.</p>
<p style="text-align: justify;">Atatürk'ün Türk milliyetçiliğini zedelemeden yürüttüğü, dünyaya açık ve insan sevgisini üstün tutan politikası, bütün yabancı ülkelerde daima takdir edilmiştir.</p>
<h3 style="text-align: justify;" id="sigil_toc_id_54">• Batılılaşmaya Verdiği Önem</h3>
<p style="text-align: justify;">Atatürk askeri okullarda yetişmiş, yabancı eserleri okuma merakına rağmen, okullardan öğrendiği görgü kurallarının üstünde bir eğitim görmemiştir. Daha sonra çok az yaptığı batı seyahatlerinde ve Sofya'daki Ataşemiliterlik süresinde sosyal görgüsünü mümkün olduğu kadar artırmaya çalışmıştı. Cumhuriyet'in ilanından sonra, Türkiye'nin yabancı ülkelere ve özellikle batıya açılma zamanı geldiğinde, bir eksiğin giderilmesi gerektiğini kesinlikle düşünüyordu. Yabancı misafirlere ve sefirlere karşı sosyal hayatta, görgülü bir batılı intibaını vermeye özen gösterdi. Fransa'dan bir özel adabı muaşeret hocası getirtti. Sosyal konularda, yemek yeme usullerinden giyinme usullerine, geçerli oyun ve danslara, batı müziği bilgisine kadar çok şeyleri bilgili bir hocadan usulüne göre öğrenmeğe çalıştı. Bir çeşit kurs eğitimi şeklinde yapılan bu çalışmalara, devlet adamı arkadaşlarının katılmalarını da bir ölçüde zorunlu tutuyordu. Değişik dansları briç, poker oynama usullerini bile hocadan öğrenmiştik. "Mademki gelişmek, batılılaşmak istiyoruz, batılı devlet adamlarının sosyal hayatta bilmeleri gereken şeyleri biz de öğrenmeliyiz" derdi.</p>
<p style="text-align: justify;">Kendisinin Türkiye'de özel terzileri vardı. Ancak Paris'te tanınmış bir terzide vücut modeli bulunuyor, özellikle merasimlerde giyeceği kıyafetler, orada dikilip getiriliyordu. Giyimine çok meraklıydı. Bulunduğu cemiyet veya yere göre uygun kıyafet giymeye özen gösterirdi. Meclis Başkanlığı'na seçildiğimde, redingotum yoktu. "Redingotsuz başkan olmaz" diyerek, kendi redingotlarından bir tanesini bana vermişti.</p>
<h3 style="text-align: justify;" id="sigil_toc_id_55">• Diğer Özellikleri</h3>
<p style="text-align: justify;">Eğlenceli toplantıları sever, halkın bulunduğu toplantılardan hoşlanırdı. Bununla beraber Cumhuriyet balolarında veya yabancıların bulunduğu diğer müzikli toplantılarda havanın bozulmamasına önem verirdi. Devamlı etrafı izler, alkol tesiri ile ciddi olmayan hareketler yapmaya başlayanları görür, münasip şekilde ikaz ettirir ve buna rağmen o kişide düzelme sezmezse, etrafa belli etmeden toplantıdan çıkarttırırdı.</p>
<p style="text-align: justify;">Türk müziğinden hoşlanırdı, eğlenceli toplantılarda Rumeli şarkılarını dinlemeyi severdi. Değerli ses sanatkârlarını zaman zaman sofrasına çağırır, onları dinler, bazen şarkılara kendisi de katılırdı. Ancak gençlere batı müziği kültürünün verilmesini istiyordu. Radyo müzik programlarında, klasik batı müziğine ayrılan saatlerin, Türk müziğine ayrılan saatlerden daha fazla olmasını ister, zaman zaman kontrol ederdi. "Bizler alaturka müziğe alışmışız, ancak yeni nesil için bu böyle olmamalıdır" derdi.</p>
<p style="text-align: justify;">Öğrenciliği süresinde dans etmeyi öğrenmiş, sonradan Sofya'da Ataşemiliter iken değişik davetlerde dans etmişti. Ancak Ankara'ya Fransız adabı muaşeret hocasını getirttikten sonra değişik dansları da öğrendi. Balolarda yabancı sefirelerle ve bazı düğünlerde gelinlerle, az da olsa dans ederdi. Türk folklorundan zeybeği sever, çok keyiflendiği bazı toplantılarda zeybek oynardı.</p>
<p style="text-align: justify;">Askeri okulların klasik yemeği kuru fasulyedir, orada alışılan bu yemek ilerde cephelerde de daima karşınıza çıkar. Atatürk mektepten alıştığı kuru fasulyeyi bütün ömrünce diğer yemeklere tercih etti. Bir bekâr yemeği olan yağda kızartılmış yumurta ise, onun ikinci büyük tercihi idi. Meze olarak, beyaz peynir, kavun ve leblebi daima sofrada bulunurdu. Rakıdan başka içkiler üzerinde durmazdı. Alkole çok dayanıklı bir bünyesi vardı.</p>
<p style="text-align: justify;">Oyun oynamaya meraklı değildi. Yabancı sefirlerle bazen briç oynardı. Bezik oynamayı bilir fakat oynamazdı. Arkadaşları ile tavla oynamayı severdi. Sevdiği kart oyunu pokerdi. Başlangıçta oyun, usullerinden şaşmadan oynanır, fakat sonunda para harman yapılırdı. Bir gece İngiliz Sefiri Sir Loren ile poker oynuyorduk. Çok ciddi başlayan oyun sonlara doğru yüksek rölanslarla büyüdü. Sefir o zamanki ölçülere göre fazla para kaybetti. Vermeye kalktığında Atatürk "Oyun, işlerden yorulmuş beyni dinlendirmek için faydalı bir eğlencedir, vakit geçirtir. Biz her zaman sonunda parayı harman yaparız ne kazanan ne kaybeden olur" dedi. Gerçekten bu sefir için yapılmış Özel bir uygulama değildi.</p>
<p style="text-align: justify;">Bizim zamanımızın askerliğinde ister istemez at binmek öğrenilirdi. At binmek bir spor değil, bir yerden bir yere gidebilmek için zorunluydu. Süvariler kadar olmasa da, piyadeler ve topçular da devamlı at üzerindeydiler. Atatürk, at binmekten bıkmamıştı, sonradan fırsat buldukça at gezintileri yapardı. Demek ki at binmeyi seviyordu. At yarışlarını da izlemekten hoşlanırdı. Güreşleri de severek izlerdi. Asker pehlivanları köşke çağırır güreş tutturturdu. Bazen iri yapılı arkadaşlarını bu pehlivanlarla güreş tutmaya zorlardı.</p>
<p style="text-align: justify;">Yarışmalı sporlardan kürek yarışlarını izlemeyi severdi.</p>
<p style="text-align: justify;">Atatürk Cumhuriyet'in kuruluşundan sonra okullardaki spor eğitimine büyük önem verdi. Değişik yabancı ülkelerin okullarında uygulanan spor eğitimi programlarını inceledi. Bize en uygun olabilecekleri seçti ve uygulattı. Yabancı ülkelere, spor eğitimcisi olarak yetişmek üzere, kabiliyetli gençler seçtirerek yollattı. Sporun uluslararası düzeyde en müessir propaganda vasıtası olduğunu daima söylerdi.</p>
<p style="text-align: justify;">Bir kere daha söylemek isterim ki Atatürk'ün üstün vasıfları arasında en önde gelenleri, onun, "Geleceği çok iyi görebilen, zamanlamayı çok iyi yapabilen, milletini iyi tanıyan ve ona çok güvenen, insan sevgisi olan, gerektiğinde halkla kaynaşmayı bilen, vatanperver, batı kafalı ve inkılâpçı bir L İ D E R olmak" özellikleridir.</p>
<p style="text-align: center;">* * *</p>
<p style="text-align: justify;">Türk Devleti tarihten silinmeğe mahkûm olmuştu. Atatürk yeni bir devlet yarattı, yeni bir tarih yazdı. Kendisine yardımcı olduk, başarılarına katkıda bulunduk. O olmasaydı, vatanı kurtarmak için son kalan askerimize, son nefesimize kadar dövüşmeye kararlıydık.&nbsp;</p>
<p style="text-align: center;">FAKAT BU TARİH ONSUZ YAZILAMAZDI.</p>
</body>
</html>