<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>5-4</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x5" xml:lang="tr-TR">
		<div class="Basic-Text-Frame">
			<p class="split">  </p>
			<p class="arabaslik_orta ParaOverride-10" id="_idParaDest-6">Şeytan’ın Güncesi<span class="CharOverride-13">  </span></p>
			<p class="arabaslik_sol">Cennette O Gün<span class="CharOverride-13">  </span></p>
			<p class="paragbas">Uzun süre önce bir gün Bilgi Ağacı’nın yanındaki çalılıklarda dolaşıyordum. Erkekle kadın geldiler, aralarında konuşmaya başladılar. Yıllar sonra bu dönüşlerinde ben de orada bulundum böylece. Tıpkı eskisi gibiydiler, genç bir oğlanla bir kızı andırıyorlardı gene. İncecik, güzel, esnek, kar gibi ak gövdeleri göğün pembeliğiyle hafifçe renklenmiş, çıplaklıklarından çocukça habersiz, bakmaya doyulamayacak ölçüde sevimli, söze sığmayacak ölçüde güzeldiler.  </p>
			<p class="paragraf">Gene kulak verdim. Tıpkı eskiden olduğu gibi, gene İyi, Kötü, Ölüm gibi sözcükler üzerine kafa yoruyor, bunların anlamını çıkarmaya çalışıyorlardı. Ama bunu başaracak yetide değildiler tabii. Âdem:  </p>
			<p class="paragraf">“Gel bakalım, belki Şeytan’ı buluruz. O bilebilir böyle şeyleri,” dedi.  </p>
			<p class="paragraf">Bunun üzerine ortaya çıktım, gene Havva’yı hayranlık içinde süzerek:  </p>
			<p class="paragraf">“Sen beni tanımazsın tatlı yaratık, oysa ben seni bilirim. Bütün hayvanları gördüm, ama güzellikte hiçbiri seninle boy ölçüşemez. Saçın başın, gözün, kaşın, yüzün, tenindeki o renk, boyun bosun, ak kollarınla bacaklarının o ince salınışı hepsi birbirinden güzel, tapınılacak eşsizlikte,” diye söze başladım.  </p>
			<p class="paragraf">Hoşlandı bu sözlerimden, kendi kendini bir süzdü, bir ayağı ile elini öne uzatarak hayran hayran seyretti, sonra büyük bir toylukla:  </p>
			<p class="paragraf">“Böyle güzel olmak kıvanç veren bir şey. Âdem de, o da aynı güzellikte.” dedi.  </p>
			<p class="paragraf">Âdem’i, güzelliğini göstermek için, o yana bu yana çevirdi, mavi gözleri tertemiz bir gururla yanıp sönüyordu. Âdem ise bu övgüleri büyük bir doğallıkla benimsiyor, çocukça bir mutluluk içinde, “Başıma çiçekler takınca daha da güzel oluyorum,” diyordu.  </p>
			<p class="paragraf">“Evet evet, doğru, bak şimdi,” dedi Havva, bir kelebek gibi o yana bu yana uçarak çiçekler topladı, saplarını ördü, yaptığı pırıl pırıl çelengi Âdem’in başına koydu. Sonra ayak uçları üzeride yükselerek, elinin teczanlı oynak parmaklarıyla orasına burasına dokundu çelengin, her dokunuşuyla çiçeklere daha bir incelik, güzellik kattı. Nasıl başardı bunu, nerden edinmişti bu yeteneği, bilinmez. Yalnız kendisinin bildiği gizli bir büyüydü bu, başka kimselerce hiç öğrenilemezdi. Çelenge gönlüne göre bir çeki düzen verdikten sonra sevinçten el çırptı, sonra uzanıp öptü Âdem’i. Bütünüyle, bildiğim en güzel görüntülerden biriydi bu.  </p>
			<p class="paragraf">Gelelim konumuza. O sözcüklerin anlamını söylesem miydi Havva’ya?  </p>
			<p class="paragraf">Söylemek için can atıyordum gerçekte, ama nasıl yapacaktım bunu? Bunları ona anlatabilmek için bir yol bilmiyordum, söyledim kendisine de. Dedim ki:  </p>
			<p class="paragraf">“Çalışacağım anlatmaya, ama pek umudum yok başaracağıma. Sözgelişi, acı nedir?”  </p>
			<p class="paragraf">“Acı? Bilmiyorum.”  </p>
			<p class="paragraf">“Bilmezsin elbet. Nerden bileceksin? Sizin dünyanızda olan bir şey değil acı, siz yaşayamazsınız bunu. Gövdende bir acıyı hiçbir zaman duymadın sen. Bunu bir formüle, bir ilkeye indirgersek, neye varırız?”  </p>
			<p class="paragraf">“Neye varırız?”  </p>
			<p class="paragraf">“Şuna: Bizim dünyamızın –bizim belirli dünyamızın– dışında olan, yapımız ile yeteneklerimiz yüzünden göremediğimiz ya da duyamadığımız, ya da başka bir deyimle yaşayamayacağımız şeyler bize sözlerle anlatılamaz. Her şey kesinlikle açıklanıyor vardığımız bu sonuçla. Bir ilkedir bu, bir aksiyomdur, bir yasadır. Anlıyor musun şimdi?”  </p>
			<p class="paragraf">Güzel yaratık bocalamış görünüyordu. Sonuç olarak çıka çıka şu boş soru çıktığı ağzından.  </p>
			<p class="paragraf">“Aksiyom ne demek?”  </p>
			<p class="paragraf">Anlamamıştı. Belliydi anlamayacağı. Ama bu yönde gösterdiği çaba bir başarıydı benim için, benim ileri sürdüğüm gerçeğin apaçık doğrulanışıydı. Aksiyom, şimdilik yaşantı dünyasının ötesinde bir şey olduğu için onca bir anlam taşımıyordu. Sorusunu işitmezden gelerek şunları ekledim:  </p>
			<p class="paragraf">“Korku nedir?”  </p>
			<p class="paragraf">“Korku? Bilmiyorum.”  </p>
			<p class="paragraf">“Elbette bilmezsin. Nerden bileceksin? Böyle bir şey duymadın, duyamazsın, senin dünyanda yoktur böyle bir şey. Binlerce, on binlerce sözle bile sana korkunun ne olduğunu anlatmayı başaramam. Bu durumda ölümü nasıl açıklayabilirim sana? Hiç görmedin ölümü çünkü, senin dünyan yabancıdır böyle bir şeye. Benim bildiğim, bu sözcüğün senin için bir anlam taşıyabilmesi olanaksız bir şey. Bir bakıma, uykudur ölüm...”  </p>
			<p class="paragraf">“Ha, biliyorum öyleyse!”  </p>
			<p class="paragraf">“Ama yalnız bir bakıma uykudur dedim. Uykudan öte bir şeydir.”  </p>
			<p class="paragraf">“Tatlı bir şey uyku, güzel bir şey!”  </p>
			<p class="paragraf">“Ama ölüm uzun bir uykudur, çok uzun.”  </p>
			<p class="paragraf">“Daha iyi ya! Onun için ölümden güzel hiçbir şey olamaz diye düşünüyorum.”  </p>
			<p class="paragraf">Kendi kendime: “Zavallı çocuk, bir gün anlarsın belki, şimdi söylediğin şu acı gerçeği, bir gün yüreğinin acısına dayanamayıp ‘Gel ey yufka yürekli ölüm, götür beni acıyan, esirgeyen unutulmuşluğa, sen üzgünlerin sığınağı, yüzüstü bırakılmışların, yalnızların arkadaşı!’ diye haykırırsın belki,” dedim. Sonra yüksek sesle ekledim: “Ama bu sonsuz bir uykudur.”  </p>
			<p class="paragraf">Bu söz kafasına takıldı. Takılır elbet.  </p>
			<p class="paragraf">“Sonsuz. Ne demek sonsuz?”  </p>
			<p class="paragraf">“Ah, bu da senin dünyanın dışında bir şey şimdilik. Hiçbir yoldan anlatılamaz sana.”  </p>
			<p class="paragraf">Çıkmaz bir durumdu bu. Kendi yaşantısının dışındaki şeyleri belirten sözcükler, bir yabancı dildi ona sanki, anlamsızdı. Bir küçük bebekti de sanki, annesi “Elini mum alevine yaklaştırma, yakar” diyordu. Yakmak, yabancı bir sözcüktür bebek için. Anlamını kendi deneyiyle, öğreninceye dek ne yılgılar geçirecektir. Annenin uyarması eninde sonunda boşunadır, bebek güle oynaya agularla gidip parmağını o güzel aleve dokunduracaktır bir gün. Kafamdan geçen bu düşüncelerden sonra ona, kendisine sonsuz sözcüğünün anlatılabilmesi için bir yol bilmediğimi söyledim. Bir süre sessiz kaldı, bu derin sorunları kafasının hiç aşınmamış makinesinde evirdi çevirdi, bu bilmeceden vazgeçerek sözü değiştirdi:  </p>
			<p class="paragraf">“Peki, başka sözcükler de var. İyi nedir, kötü nedir?”  </p>
			<p class="paragraf">“Bu da güç bir konu. Bunlar da senin dünyanın dışında şeyler, yalnız ahlak dünyasında yeri vardır bunların. Ahlak da senin ötende bir şey.”  </p>
			<p class="paragraf">“Ne demek ahlak?”  </p>
			<p class="paragraf">“Doğru ile yanlışı, iyi ile kötüyü birbirlerinden ayırt eden bir yasalar düzeni. Sizin için yok böyle şeyler. Açıklayamam onun için, anlayamazsın.”  </p>
			<p class="paragraf">“Bir dene bakalım.”  </p>
			<p class="paragraf">“Yasa koyucu bir yetki önünde boyun eğmek, bir ahlak ilkesidir. Sözgelişi Âdem sana çocuğunu ırmağa koyup geceleyin orada bırakmanı yasak etse, çocuğu kor musun oraya?”  </p>
			<p class="paragraf">Sevimli bir yalınlıkla, açıkça karşılık verdi:  </p>
			<p class="paragraf">“Evet, canım isterse korum.”  </p>
			<p class="paragraf">“Gördün mü ya, tam dediğim gibi işte. Görev, buyruk, söz dinleme, bir anlam taşımıyor senin için, hiçbirini tanımıyorsun. Şimdiki durumunda yaptığın, söylediğin, düşündüğün hiçbir şeyden hiçbir biçimde sorumlu değilsin. Bir yanlış işlemen söz konusu değildir, çünkü doğru yanlış konusundaki bilgin öteki hayvanlarınkini geçmez. Sen de onlar da ancak doğru yolda davranabilirsiniz, her davranışınız doğru, her davranışınız suçsuzdur. Tanrısal bir durumdur bu, gerek yerde gerek gökte erişilebilecek en yüce, en katıksız durumdur. Meleklere vergi bir şeydir. Melekler bütünüyle arı, bütünüyle günahsızdırlar, çünkü doğruyu yanlışlıktan ayırt etmeyi bilmezler. Böylelerinin bütün davranışları suçtan uzaktır. Doğruyu yanlıştan ayırt etmesini bilmeyen hiç kimse yanlış işleyemez.”  </p>
			<p class="paragraf">“Peki bunu bilmek bir üstünlük sağlar mı?”  </p>
			<p class="paragraf">“Kesinlikle hayır! Bu bilgi meleklerdeki bütün tanrısallığı, bütün melekliği ortadan kaldırır, onları sonsuz ölçüde küçültür.”  </p>
			<p class="paragraf">“İyiyi kötüden ayırt etmesini bilen kimse var mıdır hiç?”  </p>
			<p class="paragraf">“Hayır, cennette yoktur.”  </p>
			<p class="paragraf">“O bilgiyi kazandıran nedir?”  </p>
			<p class="paragraf">“Ahlak duygusu.”  </p>
			<p class="paragraf">“Nedir o?”  </p>
			<p class="paragraf">“Önemli değil. Sende bulunmadığına şükret.”  </p>
			<p class="paragraf">“Neden?”  </p>
			<p class="paragraf">“Çünkü bir aşağılaşmadır, bir yıkımdır bu duygu. Onsuz yanlış işleyemez insan, o olursa işler. Dolayısıyla tek işlevi vardır bu duygunun: sana nasıl yanlış işleyebileceğini öğretmek. Başka hiçbir şey, ama tek bir şey bile öğretmez. Yanlışın yaratıcısıdır bu duygu. Ahlak duygusu ortaya atmasa, yanlış diye bir şey var olamaz.”  </p>
			<p class="paragraf">“İnsan nasıl edinebilir bu ahlak duygusunu?”  </p>
			<p class="paragraf">“Gördüğün şu ağacın meyvasını yemekle. Neden sordun? Ahlak duygusunu edinmek niyetinde misin yoksa?”  </p>
			<p class="paragraf">İstekle Âdem’e dönerek sordu:  </p>
			<p class="paragraf">“İster misin?”  </p>
			<p class="paragraf">Âdem pek ilgi göstermedi, yalnız:  </p>
			<p class="paragraf">“Bana göre hava hoş. Bu konuşmanızdan hiçbir şey anlamadım, ama istersen birlikte yeriz, ben hiçbir engel göremiyorum bunda,” dedi.  </p>
			<p class="paragraf">Zavallı bilgisiz yaratıklar. Ağaçtan geri durmalarını isteyen buyruklar hiçbir anlam taşımıyordu onlar için, çünkü çocuktular, küçük dünyalarının, dar yaşantılarının ötesindeki denenmemiş şeyleri, sözsel soyutlamaları anlayamıyorlardı. Havva elmaya uzandı! Elveda cennet bahçesi, senin günahsız sevinçlerine; verin elinizi acılar, açlık, soğuk, gönül kırgınlığı, ağıtlar, gözyaşları, utanç, kıskançlık, kavga, kötülük, onursuzluk, yaşlılık, yorgunluk, vicdan azabı; sonra umutsuzluk, ötelerde esneyen cehennem kapısına bakmadan ölümün salıverilmesi için yakarış!  </p>
			<p class="paragraf">Havva ısırdı, meyva elinden yere düştü.  </p>
			<p class="paragraf">İçler acısı bir durumdu. Bir uykudan ağır ağır, şaşkınlık içinde uyanan birini andırıyordu Havva. Yarı anlamsız gözlerle bana baktı, sonra Âdem’e baktı. Altın sarısı saçlarını eliyle arkaya attı, derken gezinen gözleri çıplak gövdesine takılıverdi. Yanaklarına çıkan kanla yüzü al al oldu, bir çalının ardına sıçrayarak bağırmaya başladı:  </p>
			<p class="paragraf">“Ahh, suçsuzluğum elden gitti, kendi gövdem bile bir utanç oldu şimdi benim için!” Acısından inledi, söylendi, başını önüne eğerek yakındı: “Düştüm, alçaldım iyice artık, bir daha yükselemem, yükselemem.”  </p>
			<p class="paragraf">Âdem’in gözleri düşsel bir şaşkınlık içinde ona dönmüştü şimdi, çünkü dünyasının ötesinde olan bu durumu anlamıyordu Âdem, Havva’nın sözleri ahlak duygusundan yoksun biri için hiçbir anlam taşımıyordu. Şaşkınlığı daha da arttı Âdem’in. Çünkü Havva’nın yüz yaşı, kendisi hiç sezinlemeden, üzerine çöküvermiş, gözlerinin mavi enginliği, genç gövdesinin renkleri solmuş, saçları ağarmış, ağzının, gözlerinin yanlarında incecik çizgiler kırışıklıklar belirmiş, her yanı büzüşmüş, teninin ipek parıltısı sönüvermişti.  </p>
			<p class="paragraf">Bütün bunları gördü güzel çocuk. Sonra hiçbir şey demeden elmayı aldı, yiğitçe, bağlılık uğruna ısırdı.  </p>
			<p class="paragraf">O da değişikliğe uğradı. Sonra gitti, ikisi için dallar topladı, çıplaklıklarını dallarla örterek, dönüp yollarına gittiler, el ele, iki büklüm gözden ıraklaştılar.  </p>
		</div>
</body>
</html>