<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>5-12</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x5" xml:lang="tr-TR">
		<div class="Basic-Text-Frame">
			<p class="split">  </p>
			<p class="arabaslik_orta" id="_idParaDest-14">Geciken Pasaport<span class="CharOverride-13">  </span></p>
			<p class="paragraf ParaOverride-2"><span class="CharOverride-11">“Bir sinekle yaz olur.”</span><span class="CharOverride-11">  </span></p>
			<p class="paragraf ParaOverride-13"><span class="CharOverride-15">Mankafa Wil</span><span class="CharOverride-15">son’ın Güncesi’nden  </span></p>
			<p class="arabaslik_sol">I<span class="CharOverride-13">  </span></p>
			<p class="paragbas">Berlin’de Friedrichstrasse’de büyük bir bira salonu. Öğlenin sonlarına doğru. Yusyuvarlak masa çevresinde toplanmış beyler sigara, içki içiyorlar. Ak önlüklü garsonlar o yana bu yana her yere seğirterek susamışlara köpüklü biralar taşıyorlar. Büyük giriş kapısının hemen yanıbaşındaki bir masada beş altı delikanlı –Amerikalı öğrenciler– toplanmış, yaptığı yolculuk sırasında Alman başkentinde de birkaç gün geçirmiş olan Yale’li bir konuklarını uğurlamak için içiyorlar.  </p>
			<p class="paragraf">“Ama Parrish, gezini neden yarıda kesiyorsun?” diye sordu öğrencilerden biri. “Senin elindeki fırsat bende olsaydı keşke. Ne diye eve dönmek istiyorsun sanki?”  </p>
			<p class="paragraf">“Evet,” dedi bir başkası, “Ne anlamı var bunun? Açıkla bize, yoksa delilik gibi görünüyor bu yaptığın. Özlemekten mi?”  </p>
			<p class="paragraf">Parrish’in genç yüzü, genç bir kızı andırırcasına kızardı, kısa bir duraksamadan sonra, özlemekten dolayı döndüğünü açıkça söylemek zorunda kaldı.  </p>
			<p class="paragraf">“Şimdiye dek evden hiç ayrılmamıştım,” dedi, “her geçen gün biraz daha yalnız duyuyorum kendimi. Haftalardır hiç arkadaşım olmadı, korkunç bir şey bu. Dönmeyi kendime yediremediğim için, geziden ne olursa olsun vazgeçmemeyi düşünüyordum, ama sizleri görmek her şeyi altüst etti. Arkadaşlığınızla cenneti bulmuş gibi oldum, bundan sonra yalnızlığın sıkıntılarına bir daha katlanamam artık. Yanımda arkadaşım olsaydı düşünürdüm, ama yok biliyorsunuz. Küçüklüğümde bana ‘Kız Nancy’ derlerdi hep, şimdi tam öyleyim işte, bir kız gibi ürkek, sıkılgan. Kız doğmalıymışım ben! Dayanamıyorum artık. Eve döneceğim.”  </p>
			<p class="paragraf">Çocuklar tatlılıkla alay ettiler biraz onunla, yaşamının en büyük yanlışını işlediğini söylediler, içlerinden biri eve dönmeden önce hiç olmazsa St. Petersburg’u görmesi gerektiğini ekledi.  </p>
			<p class="paragraf">“Yapmayın!” dedi Parrish yalvarırcasına, “Petersburg’u görmek en büyük düşümdü benim, vazgeçiyorum bu düşten de. Bu konuda üstüme varmayın pek, çünkü ben yumuşak başlı bir adamım, kandırıcı sözlere karşı koyamam. Yalnız yapamayacağım bu yolculuğu, yalnız kalınca ölecekmiş gibi oluyorum.” Göğüs cebine eliyle vurarak, ekledi: “Benim düşüncemi değiştirmekten bu alıkor işte. Paris için yataklı vagon biletimi aldım, bu gece yola çıkıyorum. Haydi bakalım dipleyin biralarınızı, ben ısmarlıyorum size, yurda dönüşümün şerefine!”  </p>
			<p class="paragraf">Arkadaşları iyi yolculuklar dilediler, Alfred Parrish düşünceleriyle, yalnızlığıyla baş başa kaldı. Ama kısa bir an için ancak. Yandaki masadan, orta yaşlı, güçlü, iş bilir görünüşlü, askerce bir eğitimle kazanıldığı sezilen bir kararlılık, bir kendine güven taşıyan bir adam, hızlı adımlarla yaklaştı, Parrish’in yanına oturdu, derin bir ilgi ve ağırbaşlılıkla konuşmaya başladı. Gözlerinden, yüzünden, kişiliğinden güçlülük fışkırıyordu sanki. Yarışan bir teknenin kazanı gibi buharla dolup taşıyordu, buharın artan basıncıyla düdüğü ötüverecek gibiydi sanki. Parrish’in elini tuttu, büyük bir içtenlikle sıktı, kesin kanılara dayanan bir inandırıcılıkla şunları söyledi:  </p>
			<p class="paragraf">“Yapmamalısınız, gerçekten yapmamalısınız, büyük bir yanlış işlemiş olursunuz sonra, yaşadığınız sürece pişmanlıktan kurtulamazsınız. İnanın bana, yalvarırım, yapmayın bunu, yapmayın!”  </p>
			<p class="paragraf">Konuşmasında öyle arkadaşça bir sıcaklık, öyle bir içtenlik vardı ki, delikanlının üzgün gönlü birden şenlenir gibi oldu, yaşaran gözleri onun bu davranıştan nasıl duygulandığını ister istemez açığa vuruverdi. Uyanık yabancının gözünden kaçmadı bu durum, bu etkiyi uyandırmaktan son derece hoşnut kalarak, sözle bir karşılık beklemeden, kurduğu üstünlüğü şöylece sürdürdü:  </p>
			<p class="paragraf">“Hayır, yapmayınız bunu, çok yanlış bir iş olur. Konuştuklarınızın hepsini işittim, özür dilerim, öyle yakındım ki masanıza, işitmemezlik edemedim. St. Petersburg’u görmeyi çok istemekle birlikte, burada St. Petersburg’a bir adımlık yolunuz kalmışken, gezinizi yarıda bıraktığınızı düşünmek üzdü beni. Bir daha düşünün hele, bir daha düşünmelisiniz. St. Petersburg dediğiniz yer şurası işte, çabucak gider dönersiniz, düşünün ne büyük bir anı olur sizin için!”  </p>
			<p class="paragraf">Konuşmasını sürdürerek, Rus başkentini, oradaki olağanüstü şeyleri ballandırarak anlatmaya başladı, Alfred Parrish’in ağzı sulandı bu sözlerden, büyük bir özlem kabardı içinde.  </p>
			<p class="paragraf">“St. Petersburg’u ne yapıp yapıp görmelisiniz, görmeniz gerekir! Ne büyük bir kıvanç olacak sizin için, bir kıvanç, eşsiz! Hiç kuşkum yok bundan, çünkü orayı Amerika’daki doğum yerim kadar iyi tanırım. On yıldır, tam on yıldır tanırım orayı. Kime sorsanız söyleyecektir size, beni herkes tanır orda, binbaşı Jackson dersiniz. Köpekler bile tanır beni orda. Gidin. Ne yapıp yapıp gidin. Gitmeniz gerekir.”  </p>
			<p class="paragraf">Alfred Parrish gitmek özlemiyle kıvranıyordu şimdi. Gidecekti. Yüzü bunu dilinin söyleyebileceği bir açıklıkla belli ediyordu. Ama birden o eski gölge karartıverdi içini, üzüntüyle:   </p>
			<p class="paragraf">“Ah, hayır, hayır, boşuna. Yapamam. Yalnızlıktan ölürüm sonra,” dedi.  </p>
			<p class="paragraf">Binbaşı şaşırarak, “Yalnızlık mı? Ne yalnızlığı! Ben de geliyorum ya sizinle birlikte!” dedi.  </p>
			<p class="paragraf">Hiç umulmadık bir şeydi bu! Pek hoş da değildi. Fazla hızlı gidiyordu işler. Bir tuzak mıydı bu yoksa? Bir dolandırıcı olmasındı bu yabancı? Kendi başına dolaşan tanımadık bir delikanlıya gösterilen bu karşılıksız ilgi nerden ileri geliyordu? Sonra binbaşının açık, sevimli, ışık saçan yüzüne bir göz atınca bu düşüncelerinden utandı. Karşısındaki insanın duygularını incitmeden, içine düştüğü bu kıskaçtan kurtulmanın bir yolunu bulmayı nasıl istiyordu. Ama böyle ustalık isteyen durumlarda hiç de becerikli olmadığından, bu güçlüğü pek az bir kendine güven, bilincinde olduğu bir toyluk ile yenmeye çalıştı. Bencillikten çok uzak bir kimse davranışı takınarak:  </p>
			<p class="paragraf">“Ah, hayır, hayır, çok iyisiniz, ama benim için kendinizi bunca sıkıntıya sokmanıza göz yumamam...”  </p>
			<p class="paragraf">“Sıkıntı mı? Böyle bir şey dünyada söz konusu değil, delikanlı. Ben zaten bu gece St. Petersburg’a gidiyordum. Saat dokuz ekspresiyle. Gel! Birlikte gidiyoruz. Bir an bile yalnız kalmayacaksın. Haydi, evet de!”  </p>
			<p class="paragraf">Parrish’in ileri sürdüğü özür etkisiz kaldı böylece. Ne olacaktı şimdi? Parrish yılmıştı. Cılız buluş gücünün uydurabileceği hiçbir çözüm yolu bu çıkmazdan kurtaramazdı onu artık. Ama bir çaba daha göstermesi gerektiğini düşündü, gösterdi. Daha yeni özrünü bütünüyle açıklamadan bile, bu defa adamın bir karşılık veremeyeceğini düşünüyordu:  </p>
			<p class="paragraf">“Ah, ne yazık ki talih benden yana değil, büyük bir engel var. Bakın,” diyerek cebinden çıkardığı biletleri masanın üzerine koydu. “Paris’e biletim var, bu biletlerle bagaj kuponlarını St. Petersburg’a çeviremem şimdi herhalde, yoksa param yanar. Paramın yanmasını göze alarak St. Petersburg için yeniden bilet alırsam meteliksiz kalırım, çünkü üzerimdeki bütün param bu işte,” diyerek masaya beş yüz marklık bir banknot bıraktı.  </p>
			<p class="paragraf">Binbaşı biletlerle kuponları kaptığı gibi ayağa fırladı, büyük bir heyecanla:  </p>
			<p class="paragraf">“Güzel! Tamam, her şey yolunda sayılır,” dedi. “Bu biletlerle bagaj kuponlarını ben değiştiririm, beni tanır onlar. Herkes tanır beni. Siz oturun olduğunuz yerde, ben hemen dönerim.” Sonra banknota uzanarak şunları ekledi: “Bunu da alıyorum, yeni biletler için belki biraz daha fazla ödemem gerekir.” Bir anda kapıdan uçar gibi çıktı gitti.  </p>
			<p class="arabaslik_sol">II<span class="CharOverride-13">  </span></p>
			<p class="paragbas">Alfred Parrish donmuş kalmıştı. Öylesine apansız olmuştu her şey. Öylesine apansız, öylesine atak, öylesine inanılmaz, olanakdışı. Ağzı açıktı, ama dili oynamıyordu. “Yakalayın!” diye bağırmayı denedi, ama ciğerlerinde hava yoktu, ardından koşmak istedi, ama ayakları titremekten başka hiçbir kımıldanışa yanaşmadılar, gövdesinin ağırlığını bile çekemedikleri için iskemlesine yığılıverdi. Boğazı kuruyor, umutsuzluk içinde soluk soluğa yutkunuyor, başı dönüyordu. Ne yapması gerekirdi? Bilemiyordu. Bununla birlikte bir şey apaçıktı, kendini toparlayıp adamın arkasından yetişmesi gerekirdi. Adam biletlerin parasını geri alamayacaktı tabii, ama onları sokağa atacak da değildi. Nasıl olsa istasyona gidip başka birine yarı fiyatına satacaktı. Bugün yapmak zorundaydı bunu, yoksa Alman gümrüğünün yasalarına göre yarın biletler geçerliğini yitirecekti. Bu düşünceler ona umutla güç kazandırdı, ayağa kalkarak çıkmayı denedi, ama daha bir iki adım atmadan ansızın bayılır gibi oldu, ayakları dolaşarak iskemlesine geri döndü, davranışının görülmüş olmasından korktu birden, çünkü çocukların içtiği son biraları kendisi ısmarlamıştı. Biraların parasını ödememişti daha, şimdi de cebinde tek fenik yoktu. Bir tutsaktı şimdi, buradan ayrılmayı denese kim bilir ne işler gelirdi başına. Ürkek, korku içinde, bitkin bir durumdaydı. Durumunu anlatmasına, yardımla ilgi istemesine yetecek ölçüde Almanca da bilmiyordu.  </p>
			<p class="paragraf">Sonra düşünceleri kendisini suçlandırmaya başladı. Nasıl yapmıştı böyle bir budalalığı? Böyle apaçık bir serüven delisine nasıl kaptırmıştı kendini? İşte garson geliyordu! Titreyerek gazetenin sayfaları arasına gömdü kendini. Garson yanından geçti gitti. Rahat bir soluk aldı o zaman. Saatin yelkovanıyla akrebi hep aynı yerde duruyordu sanki, ama gene de gözlerini onlardan ayıramıyordu.  </p>
			<p class="paragraf">Upuzun on dakika geçti. Gene garson! Gazetenin arkasına saklandı gene. Garson durakladı –bir hafta gibi geldi ona bu duraklama– sonra yürüdü, gitti.  </p>
			<p class="paragraf">Sıkıntı dolu bir on dakika daha. Gene garson geldi. Bu kez masayı sildi, sanki bir ay sürdü bu silme işi, sonra iki ay kadar da masanın yanında dikildi, uzaklaştı.  </p>
			<p class="paragraf">Parrish garsonun bir gelişine daha katlanamayacağını düşündü, tehlikeyi göze alıp talihini denemesi, kaçması gerekiyordu. Ama garson tam beş dakika komşu masalardan ayrılmadı, Parrish bu arada umutsuzluk içinde beklerken aylar geçmiş gibi geldi kendisine, gövdesinin yaşlanıp çöktüğünü, saçlarının yavaş yavaş kırlaştığını duyar gibi oldu.  </p>
			<p class="paragraf">En sonunda garson uzaklaştı, bir masa önünde durup para aldı, sonra başka bir masadan para aldı, daha ileri gitti, Parrish’in yalvaran gözü bir an bile onun üzerinden ayrılmıyor, yüreği çarpıyor, soluğu korku ile umut arasında kesik kesik gidip geliyordu.   </p>
			<p class="paragraf">Garson para almak için başka bir masa önünde durunca Parrish kendi kendine, “Şimdi olmazsa, hiç olmaz!” diyerek kapıya doğru fırladı. Bir adım, iki adım, üç, dört, yaklaşıyordu kapıya, beş, birbirine dolaşan ayakları tir tir titriyordu, hızlı bir adım mı vardı ardında ne, bu düşünce eziklikler yarattı yüreğinde, altı adım, yedi, işte dışardaydı artık– sekiz, dokuz, on, on bir, on iki, ardından biri yaklaşıyordu! köşeyi döndü, kaçmak üzere tabanları yağladı, derken kurşun gibi bir el omzuna yapışıverdi, olanca gücü gövdesinden aktı o anda sanki!  </p>
			<p class="paragraf">Binbaşıydı bu. Hiçbir şey söylemedi Parrish’e, hiçbir şaşkınlık belirtisi göstermedi. O yel gibi esen delice tavrıyla:  </p>
			<p class="paragraf">“Yerin dibine giresi herifler, beklettiler beni, onun için böyle geç kaldım. Bilet gişesine yeni bir memur koymuşlar, beni tanımıyor, yolsuz bir iş olur diye biletleri değiştirmek istemedi. Bunun üzerine eski dostum büyük Moğol’u, istasyon şefini aramak zorunda kaldım –hey, arabacı, arabacı! atlayın Parrish! Arabacı çek! Rus Konsolosluğu’na, kuş gibi gideceksin ama!– ne diyordum, onun için geciktim işte. Ama her şeyi yoluna koydum artık, hiçbir engel yok. Bagajınız yeniden tartıldı gözden geçirildi, biletinizle yatak kuponunuz değiştirildi, bütün gerekli kâğıtlar cebimde, paranızın üstü de. Bende kalsın şimdilik. Kamçıla arabacı hey, kamçıla beygirlerini, uyumasınlar!”  </p>
			<p class="paragraf">Arabanın, dolandırdığı biraevinden uzaklaştığı bütün bu süre boyunca zavallı Parrish bir çift söz söyleyebilmek için bir fırsat kolladı durdu, en sonunda derdini söylemeyi başararak, bir an önce geri dönüp bira borcunu ödemek istedi.  </p>
			<p class="paragraf">“Ooo, hiç önemi yok,” dedi binbaşı, soğukkanlı.  “Önemi yok, beni tanırlar, herkes tanır beni, Berlin’e bir dahaki gelişimde öderim o hesabı ben, –hızlı, arabacı, hızlı– pek az zamanımız kaldı şimdi.”  </p>
			<p class="paragraf">Rus konsoluğu’na günlük çalışma saatlerinin sona ermesinden hemen sonra vardılar. İçeri daldılar, ama bir yazıcıdan başka kimseyi bulamadılar. Binbaşı kartını masanın üzerine bırakarak Rusça, “Bu gencin pasaportunu St. Petersburg için hemen vize ediverin lütfen,” dedi.  </p>
			<p class="paragraf">“Ama sayın efendim, benim vize verme yetkim yoktur, Konsolosun kendisi de az önce gitti.”  </p>
			<p class="paragraf">“Nereye gitti?”  </p>
			<p class="paragraf">“Şehir dışına, evi orda.”  </p>
			<p class="paragraf">“Ne zaman döner?”  </p>
			<p class="paragraf">“Yarın sabahtan önce dönmez.”  </p>
			<p class="paragraf">“Allah kahretsin! Peki, bana bakın, adım binbaşı Jackson, tanır beni o, herkes tanır beni. Siz verin vizeyi şimdi, ona binbaşı Jackson öyle istedi dersiniz, hiçbir şey demez o zaman.”  </p>
			<p class="paragraf">Ama bu, yasalara kesinlikle, umuda hiç yer bırakmayacak ölçüde aykırıydı, memuru kandırmanın yolu yoktu. Böyle bir şeyden söz etmek bile onu bayılacak bir duruma sokmuştu.  </p>
			<p class="paragraf">“Peki öyleyse, ne yapacağınızı söyleyeyim size,” dedi binbaşı. “İşte pullar, işte vize ödentisi. Yarın sabah pasaportu Konsolosa vize ettirir, hemen postayla gönderirsiniz.”  </p>
			<p class="paragraf">Adam biraz kuşku içinde, “Konsolos, vize eder belki, ederse...” diyecek oldu, binbaşı da sözünü kesti hemen:  </p>
			<p class="paragraf">“Ne? Belki mi? Belkisi yok, edecek. Beni tanır o. Herkes tanır beni.”  </p>
			<p class="paragraf">“Peki öyleyse,” dedi adam, “bu dediklerinizi söylerim kendisine.” Şaşırmış, bir bakıma binbaşının üstünlüğünü benimsemiş görünüyordu. Korka korka şunları ekledi sözlerine: “Ama... ama... sınırda yirmi dört saat pasaportu beklemek zorunda kalacaksınız o zaman... Böyle uzun bir süreyi geçirebileceğiniz hiçbir yer yoktur orda.”  </p>
			<p class="paragraf">“Bekleyecek olan kim? Ordaki görevlilerin aklı varsa, ben değilim herhalde bekleyecek olan.”  </p>
			<p class="paragraf">Adam bir an çarpılıverdi sanki, sonra: “Pasaportu St. Petersburg ’a göndermemi istemiyorsunuzdur herhalde efendim,” dedi.  </p>
			<p class="paragraf">“Neden istemeyecekmişim?”  </p>
			<p class="paragraf">“Pasaport sahibi yirmi beş mil beride, sınırda bekleyip duracak o zaman. Bu durumda ne yararı olabilir ona pasaportun?”  </p>
			<p class="paragraf">“Beklemek de ne söz! Kim demiş bekleyip duracak diye?”  </p>
			<p class="paragraf">“Biliyorsunuz ki, pasaportu olmazsa sınırda durdururlar kendisini tabii.”  </p>
			<p class="paragraf">“Hiç de durduramazlar! Başmüfettiş beni tanır orda, herkes tanır. Ben, delikanlı için sorumluluğu alıyorum üzerime. Siz pasaportu St. Petersburg’a, Hotel de I’Europe, Binbaşı Jackson adına gönderirsiniz. Konsolosa söyleyin hiç merak etmesin, bütün sorumluluğu ben üzerime alıyorum.”  </p>
			<p class="paragraf">Adam biraz durakladıktan sonra, bir söz söylemeyi daha göze aldı:  </p>
			<p class="paragraf">“Unutmayın ki efendim, şu sıralarda böyle bir işin tehlikeleri özellikle büyümüştür. Yeni genelge yürürlüğe girmiş durumda.”  </p>
			<p class="paragraf">“Neymiş o?”  </p>
			<p class="paragraf">“Rusya’ya pasaportsuz gireceklere on yıl Sibirya sürgünlüğü.”  </p>
			<p class="paragraf">“Hımm, cehennemin dibine girsin yeni genelge de!” Bu sözü İngilizce söylemişti, çünkü böyle ruhsal patlamalar için Rusça çok yoksul bir dayanaktı kendisi için. Bir an düşündü, sonra gene canlılığını kazanarak Rusça şöyle konuştu: “Hah, hiçbir şey olmaz, siz pasaportu St. Petersburg’a gönderin hemen! Gerisini bana bırakın. Orda herkes tanır beni, bütün ileri gelenler.”  </p>
			<p class="arabaslik_sol">III<span class="CharOverride-13">  </span></p>
			<p class="paragbas">Binbaşı eşi bulunmaz bir yol arkadaşı olduğunu göstermiş, genç Parrish ona hayran kalmıştı. Gün ışığı ile gökkuşaklarını andıran konuşması, dört bir yanı çepeçevre aydınlatıyor, neşeye, mutluluğa, sevince boğuyordu. Karışık durumların içinden çıkmakta çok becerikliydi, her şeyin ne zaman, ne biçim yapılacağını, en iyi biçimde nasıl yapılabileceğini çok iyi biliyordu. Böylece o uzun yolculuk, haftalardan beri özlem içinde kıvranmış, yalnızlık çekmiş, arkadaşsız kalmış olan delikanlı için bir peri masalına dönüşüvermişti. En sonunda, iki yolcu sınıra yaklaşırlarken Parrish pasaportlardan söz açtı, bu konuyla ilgili bir noktayı şimdi birden hatırlamış gibi sordu:  </p>
			<p class="paragraf">“Benim pasaportu Konsolosluktan almış mıydınız, yoksa almamış mıydınız, hatırlayamadım birden?”  </p>
			<p class="paragraf">“Almadım, postayla gönderecekler,” dedi binbaşı aldırmazca.  </p>
			<p class="paragraf">“P... p... postayla mı?” diye sordu delikanlı soluğu tıkanaraktan. Rusya’ya pasaportsuz giren yolcuların başına gelen korkunç olaylarla sıkıntılar, korkuyla dolan kafasının içinde birden canlanıverdi, dudakları kireç gibi bembeyaz kesildi birden. “Ah, binbaşı, ah Tanrım! Ne olacak benim durumum şimdi? Nasıl yapabilirsiniz böyle bir şeyi?”  </p>
			<p class="paragraf">Binbaşı, delikanlıyı yatıştırmak için elini onun omzuna koyarak:  </p>
			<p class="paragraf">“Bunda üzülecek hiçbir şey yok yavrum,” dedi. “Sizi korumayı ben üzerime aldım, kılınıza bile zarar gelmesine göz yummayacağım. Başmüfettiş tanır beni, durumu ona anlatırım her şey yoluna girer, göreceksiniz: En ufak bir kuşkunuz bile olmasın. Her şeyi yağdan kıl çeker gibi büyük bir kolaylıkla yoluna koyacağım.”  </p>
			<p class="paragraf">Alfred titredi, büyük bir üzüntü çöktü yüreğine, ama bu yıkılmışlığını elinden geldiğince gizlemeye, binbaşının candan ilgisini, güven veren sözlerini bir yiğitlik gösterisiyle karşılamaya çalıştı.  </p>
			<p class="paragraf">Sınırda indi, binbaşı kalabalığı ite kaka “durumu anlatmak üzere başmüfettişe” varmaya çabalarken o da bir köşede dinelerek korku içinde bekledi. Çekilmez derecede uzun bir süre gibi geldi ona bu bekleyiş, sonunda binbaşı göründü. “Lanet olsun, yeni bir müfettiş gelmiş, tanımadığım bir adam!”  </p>
			<p class="paragraf">Alfred oradaki bir tomruk yığınının dibine yığılıverdi, “Ah, yandım şimdi, bunu hesaba katmalıydım!” diye umutsuzluk içinde sızlandı. Binbaşı onu yerden kaldırarak bir sandığın üzerine oturttu, kendisi de yanına çöktü, düşmesin diye onu kollarıyla sararak kulağına:  </p>
			<p class="paragraf">“Üzülme delikanlı, sen hiç üzülme, göreceksin her şey yoluna girecek, yeter ki bana güven. İkinci müfettiş, burnunun ucunu göremeyecek ölçüde kör bir herif. İyice dikkat ettim. Şimdi ne yapacağımızı söyleyeyim sana. Önce ben pasaportumu gösterip işaretleteceğim, sonra şu ötede köylülerle eşyalarının yanındaki parmaklığın içinde duracağım, demir parmaklıklar arasından pasaportu senin eline sıkıştıracağım, sonra kuyruktaki kalabalığa karışıp kendi pasaportun diye benimkiyle gireceksin, önce Tanrı’nın sonra da o körün yardımıyla bu iş de yoluna girecek böylece. Kör daha önemli tabii. Pürüzsüz başaracaksın bu işi, hiç kuşkun olmasın.”  </p>
			<p class="paragraf">“Ama sizin özelliklerinizle benimkiler arasında en ufak bin benzerlik yok.”  </p>
			<p class="paragraf">“Hiç aldırma orasına sen. Elli bir yaşla on dokuz yaş arasındaki ayrımı seçemez o kör, hiç çekinme, göreceksin şaşmaz bu iş.”  </p>
			<p class="paragraf">On dakika sonra Alfred, rengi uçuk yüzüyle, neredeyse bayılacak bir durumda, kuyrukta ilerliyordu. Kör müfettişi başarıyla atlattı, polisin elinden kurtulmuş bir sokak köpeği kadar sevindi bu sonuca.  </p>
			<p class="paragraf">“Ben demedim miydi sana,” diye keyiflendi binbaşı. “İnancı bütün bir küçük çocuk gibi Tanrı’ya sığınır, onun işine burnunu sokmaya kalkışmazsan böyle rast gider işin. Ben baştan beri biliyordum bunu, değişmez kuraldır bu.”  </p>
			<p class="paragraf">Sınırla St. Petersburg arasında binbaşı, genç arkadaşını yeniden rahata kavuşturmak, onu geçirdiği sarsıntının etkisinden kurtarmak, yaşamanın bir kıvanç olduğunu ona göstermek için elinden gelen her şeyi yaptı. Onun bu çabaları sonucunda delikanlı büyük şehre sevinç içinde girdi, otelin kapısından öylece daldı, adını yazdırdı. Ama otel yazıcısı, oda numarası verecek yerde gözlerini bir şey sorarcasına ona dikerek bekledi. Binbaşı hemen yetişti yardımına, dostça bir sesle:  </p>
			<p class="paragraf">“Tamam tamam, beni tanıyorsunuz değil mi? Yerleştirin delikanlıyı, sorumluluğu ben alıyorum üzerime.” Yazıcı tepeden bakarak, olmaz anlamında başını salladı. Bunun üzerine binbaşı: “Tamam diyorum size, yirmi dört saat içinde burda olacak pasaportu, postayla geliyor. İşte benimki, onunki de postada, haydi tamam,” dedi.  </p>
			<p class="paragraf">Yazıcı çok ince düşünceli, çok saygılıydı, ama dediğinden de şaşmıyordu. İngilizce olarak:  </p>
			<p class="paragraf">“Dediğinizi yerine getirmek isterdim binbaşı, elimde olsa bir an bile duraksamazdım, ama yapabileceğim hiçbir şey yok. Arkadaşınızı alamayacağım. Burada bir an bile kalmasına göz yumamam,” dedi.  </p>
			<p class="paragraf">Parrish iki yanına sallanmaya başladı, bir inilti koyverdi. Binbaşı onu yakalayıp koluna girerek adama yalvarmaya başladı:  </p>
			<p class="paragraf">“Bakın, beni tanırsınız siz, herkes tanır, yalnız bir gece için alın, size söz veriyorum...”  </p>
			<p class="paragraf">Adam, olmaz anlamında başını salladı:  </p>
			<p class="paragraf">“Ama binbaşı beni tehlikeye sürüklüyorsunuz, bütün oteli tehlikeye sürüklüyorsunuz. Nefret ettiğim bir şey olmakla birlikte, polise haber vermek zorunda bırakıyorsunuz beni.”  </p>
			<p class="paragraf">“Hayır, böyle bir şey yapmayın sakın. Gel benimle yavrum, hiç üzülme sen, her şey yoluna girecek, göreceksin. Hey, arabacı! Atla Parrish. Gizli polis müdürünün sarayına çek! Koyver dizginlerini şunların! Koşsunlar bırak! Rüzgâr gibi koşsunlar! İşte çıktık yola, sen hiç tasalanma, gönlünü rahat tut. Prens Bossloffsky tanır beni, ezbere bildiği bir kitap gibi tanır hem, bir anda her şeyi yoluna koyacaktır.”  </p>
			<p class="paragraf">Şenlik dolu sokaklardan geçerek pırıl pırıl aydınlatılmış saraya vardılar. Ama saat sekiz buçuktu, kapıdaki nöbetçi prensin akşam yemeğine gitmek üzere olduğunu, hiç kimseyi kabul edemeyeceğini söyledi.  </p>
			<p class="paragraf">“Ama beni kabul eder,” dedi binbaşı gevrek bir sesle, kartını uzattı. “Adım binbaşı Jackson, kartımı gönderin kendisine, göreceksiniz geri çevirmeyecek.”  </p>
			<p class="paragraf">Kartı bin bir nazla içeri gönderdiler. Binbaşı ile zavallı arkadaşı bir süre bekleme salonunda oyalandılar. En sonunda çağrıldılar, gözleri kamaştıran bir özel odaya götürüldüler, prens süslü püslü giyimi içinde orda ayakta duruyor, kapkara bir bulutu andıran çatık kaşlarla kendilerini bekliyordu. Binbaşı ona durumu anlattı, pasaport gelinceye dek yirmi dört saat için kovuşturmanın durdurulması dileğinde bulundu.  </p>
			<p class="paragraf">“Ah, olamaz bu!” dedi prens, güzel bir İngilizce ile. “Bu delikanlıyı buraya pasaportsuz sokmak gibi bir işi göze alışınıza şaşıyorum binbaşı, çok şaşıyorum doğrusu. Bunun cezası hiç şakasız, Sibirya’da on yıl sürgünlüktür.” Bu arada gene yere yıkılmak üzere olan Parrish’i görünce, “Aman yakalayın, tutun hemen!” diye bağırdı. “Çabuk şunu içirin kendisine, alın, bir daha içsin. Konyak iyi gelir böyle anlarda, değil mi delikanlı. Şimdi daha iyisin artık, zavallı çocuk! Kanapeye uzan biraz. Onu böyle bir duruma sokmanız, ne büyük bir saçmalık binbaşı.”  </p>
			<p class="paragraf">Binbaşı güçlü kollarıyla delikanlıyı taşıyarak götürdü kanepeye uzattı, başının altına bir yastık koydu, kulağına da fısıldadı:  </p>
			<p class="paragraf">“Elinden geldiğince hasta gözükmeye bak! Bütün ustalığını kullan bu işte. Duygulandı bak, o sertliğin altında yufka bir yürek taşıyor, inleyiver biraz, ‘Ah anacığım, anacığım’ diye sızlan. Tüfekten bile daha etkili bir silah olur bu ona karşı.”  </p>
			<p class="paragraf">Parrish binbaşının bu dediklerini ister istemez gerçekten yapmak üzereydi, onun için, her şey kendiliğinden gelişti, en acıklı türden bir etki sağladı böylece. Binbaşı eğildi kulağına, fısıldadı: “Çok güzel! Bir daha yap aynı şeyi, Bernhardt’ın yüreği dayanamıyacak bu işe.”  </p>
			<p class="paragraf">Sonunda kazandılar, ama binbaşının güzel sözlerine mi, yoksa çocuğun yürekler acısı durumuna mı borçluydular bu sonucu, belli değildi. Prens yumuşayarak:  </p>
			<p class="paragraf">“Peki haydi, istediğiniz gibi olsun, acı bir dersi hak ettiniz ama haydi neyse. Size tam yirmi dört saatlik süre tanıyorum. Bu süre içinde pasaport gelmezse, gözüme görünmeyin. Hiç kurtuluş yok, Sibirya’yı boylarsınız.”  </p>
			<p class="paragraf">Binbaşı ile Parrish teşekkürler yağdırırken prens zile bastı, içeri gelen iki askere bu iki kişi ile birlikte gitmelerini, önümüzdeki yirmi dört saat boyunca genç olanını bir an bile gözden uzaklaştırmamalarını, bu sürenin bitiminde delikanlı bir pasaport gösteremezse hemen yakalanıp St. Peter ya da St. Paul zindanlarına atılmasını, sonucun da kendisine bildirilmesini, kendi dillerinde söyledi.  </p>
			<p class="paragraf">İki talihsiz, yanlarında nöbetçilerle otele döndüler, onların gözleri altında yemeklerini yediler, binbaşının yatma zamanına dek Parrish’in odasında kaldılar. Binbaşı bu arada arkadaşını yüreklendirecek sözler söyledi, sonra askerlerden biri kendini Parrish ile odaya kilitledi, öteki de kapının dışında yere boydan boya uzanarak hemen derin bir uykuya daldı.  </p>
			<p class="paragraf">Alfred Parrish’in gözüne uyku girmedi. Kesin bir sessizlik içinde çatık kaşlı nöbetçiyle baş başa kalır kalmaz o yapmacık neşesi uçtu gitti, uydurma gözüpekliğinin dayanakları yerle bir oldu, küçücük yüreği bir kuru üzüm gibi büzüşüverdi. Otuz dakikada umutsuzluğu son dereceye vardı. Acının, düşkünlüğün, korkunun, yıkılmışlığın bundan ötesi olamazdı artık.  </p>
			<p class="paragraf">Yatak mı? Yatak, onun durumundaki kimseler için değildi, kör talihli, yok olmuş bir adamın yatak nesineydi? Uyku mu? Ateşler ortasında uyuyabilen bir İbrani çocuğu değildi o! Ancak dolaşabilirdi odada.  </p>
			<p class="paragraf">Dolaşabilirdi değil, dolaşmak zorundaydı. Saatte bir kalkıp dolaşıyordu. Ağlıyor, sızlıyor, ürperiyor, yalvarıyordu.  </p>
			<p class="paragraf">Uçsuz bucaksız bir üzüntü içinde son dileklerini kararlaştırdı, alnının karayazısını karşılamak için kendini elinden geldiğince hazırladı. Yapılacak son bir iş olarak şu mektubu kaleme aldı:  </p>
			<p class="paragraf">“Çok Sevgili Anneciğim,  </p>
			<p class="paragraf">Bu üzüntü dolu satırlar sana ulaştığı zaman senin zavallı Alfred’in artık bu dünyada olmayacak. Hayır, daha da kötü, çok daha kötü! Kendi suçum, kendi budalalığım yüzünden bir dolandırıcının ya da bir delinin eline düştüm, hangisi olduğunu bilmiyorum, ama hangisi olursa olsun işim bitmiş sayılır. Kimi zaman bir dolandırıcı olduğunu düşünüyorum onun, ama çoğunlukla yalnız deli olduğuna inanıyorum, çünkü iyiliksever, yumuşak bir yüreği var biliyorum. Beni sürüklediği bu uğursuz güçlüklerden kurtarabilmek için, bir insanın dayanamayacağı ölçüde çetin yollara başvurduğu yüzde yüz.  </p>
			<p class="paragraf">“Birkaç saat sonra, Rusya’nın ıssız karlı bozkırlarında kamçı altında yürümeye çalışan, Sibirya denilen o bilinmezlik, yıkım, sonsuz unutulmuşluk ülkesine sürülmüş, adsız insan yığınları arasında bir kişi olacağım. Orayı göreceğim zamana kadar sağ kalabileceğimi sanmıyorum, yüreğimin acısından ölüp gideceğim daha önce. Resmimi ona ver, benden kalma bir anı olarak saklamasını, daha güzel bir dünyada yeniden buluşacağımızı düşünerek yaşamasını söyle. Ne evlenme var o dünyada ne ayrılma, ne de başka acılar var artık. Sarı köpeğimi Archy Hale’e ver, ötekini de Henry Taylor’a. Spor ceketimi, olta takımımı, Kutsal Kitabımı da kardeşim Will’e veriyorum.  </p>
			<p class="paragraf">“Benim için kurtuluş umudu yok artık. Kaçamam, nöbetçi tüfeğiyle bekliyor karşımda, gözlerini bir an olsun üzerimden ayırmıyor, arada göz kırpıyor ancak. Başka hiçbir yeri kımıldamıyor, bir ölü sanki. Nöbetçiye rüşvet vereyim desem, bütün param o deli herifte. Kredi mektubum da belki hiç gelmeyecek olan bavulumda. Evet biliyorum, hiç gelmeyecek. Ah, ne olacak durumum benim! Benim için Tanrı’ya yalvar sevgili anneciğim, zavallı Alfred’in için. Ama iş işten geçti artık.”  </p>
			<p class="arabaslik_sol">IV<span class="CharOverride-13">  </span></p>
			<p class="paragbas">Ertesi sabah erkenden binbaşı kahvaltı için seslendiğinde Alfred odasından yorgunluktan bitkin bir durumda çıktı. Nöbetçilerin de karnını doyurdular, birer puro tüttürdüler, binbaşının dili gene bir çözüldü, onun sözlerinin büyüsü altında Alfred gitgide umutlanmaya, oldukça neşelenmeye, hemen hemen bir daha mutluluk duymaya başladı.  </p>
			<p class="paragraf">Ama otelden dışarı çıkmak istemiyordu. Sibirya, kapkara bir bulut, bir gözdağı gibi, kafasından çıkmıyordu, şehirde gezme dolaşma isteğinden iz bile kalmadı, iki yanında iki nöbetçiyle sokaklarda, sergilerde, kiliselerde dolaşmanın, yolda insanların durup kendisiyle ilgili türlü yorumlarda bulunmalarının utancına katlanamazdı. Hayır, otelde kalıp Berlin postasını, alınyazısını bekleyecekti. Böylece, Binbaşı da büyük bir anlayışla bütün gün onun yanından ayrılmadı, iki nöbetçiden biri omuzunda tüfeğiyle kapının önünde hiç kımıldamadan put gibi dikiliyor, öteki ise dışardaki iskemle üzerinde uyukluyordu. Bizim eski komutan bütün gün boyunca eski savaşları, çarpışmaları anlattı, ateşli fıkralar sıraladı, yılmayan canlılığı, coşkunluğu, kararlılığı ile, korku bunalımları geçiren genç öğrenciyi ayakta tutabildi, nabzının durmasını önleyebildi. Uzun günün sonu yaklaştı, iki arkadaş yanlarında nöbetçilerle yemek odasına inerek yerlerine oturdular.  </p>
			<p class="paragraf">“Bu korkunç bekleyiş çok geçmeden sona erecek artık,” diye iç geçirdi zavallı Alfred.  </p>
			<p class="paragraf">Tam o sırada yanlarından iki İngiliz geçti, biri ötekine, “Demek bu gece Berlin’den mektup alamayacağız,” dedi.  </p>
			<p class="paragraf">Parrish’in soluğu tıkanmaya başladı, İngilizler yakın bir masaya oturdular, öteki karşılık verdi:  </p>
			<p class="paragraf">“Yoo, o kadar da kötü değil durum.” Parrish’in soluğu geri gelir gibi oldu. “Son alınan telgraf haberlerine göre, kaza sonucunda tren uzun bir gecikme yapmış, ama hepsi o kadar. Bu gece üç saat gecikmiş olarak varacak buraya.”  </p>
			<p class="paragraf">Parrish bu kez yere yığılmadı, çünkü binbaşı tez davranmış, onu tam zamanında yakalayabilmişti. Konuşmayı dinlemiş, başlarına neler gelebileceğini anlamıştı. Parrish’in sırtını sıvazladı, onu iskemlesinden kaldırarak, neşeyle:  </p>
			<p class="paragraf">“Gel delikanlı, gönlünü serin tut sen, üzülecek hiç, ama hiçbir şey yok ortada. Ben bir çıkar yol biliyorum. Pasaportu hiç düşünme, bir hafta geciksin isterse, biz onsuz da görebiliriz işimizi,” dedi.  </p>
			<p class="paragraf">Parrish onun sözlerini işitemeyecek ölçüde allak bullak bir durumdaydı. Umut kalmamıştı artık, kalan tek şey Sibirya’ydı. Binbaşının kolunda, kurşun külçesi gibi ayaklarla yürüyordu, Amerikan elçiliğine gidiyorlardı. Binbaşı ona kendisinin aracılığıyla elçinin yeni bir pasaport verme konusunda bir an bile duraksamayacağını anlatıyor, böylece onu yüreklendirmeye çalışıyordu.  </p>
			<p class="paragraf">“Bu olanağı son koz olarak düşünüyordum hep,” dedi. “Elçi beni tanır, hem de yakından tanır, Cold Harbor’da bir yığın başka yaralıyla birlikte bulunduğumuz sırada saatlerce ahbaplık etmişizdir kendisiyle, o zamandan beri çok karşılaşmadık birbirimizle, ama gönüllerimiz birdir. Haydi gül bakalım artık delikanlı, her şey tıkırında şimdi artık! Tanrı’ya şükürler olsun! Bıçkın bir melek gibi duyuyorum kendimi! İşte geldik, bütün üzüntülerimiz de sona erdi sayılır artık! Üzüntü denirse bunlara tabii.”  </p>
			<p class="paragraf">Orada kapının yanında, gelmiş geçmiş en zengin, en özgür, en güçlü devletin arması görünüyordu: Yuvarlak bir çam tahtası üzerinde, başıyla omuzları yıldızlar arasında bir oyma kartal, kartalın pençelerinde bir sürü modası geçmiş savaş araçları. Bunu görünce Alfred’in gözleri yaşla doldu, ülkesinden duyduğu gururla doldu göğsü, yüreği yurdunun anısıyla coştu, bütün korkuları, üzüntüleri sona erdi o an, çünkü burada güven altındaydı, güven altında! Dünyada hiçbir güç bu eşikten geçip de el uzatamazdı kendisine.  </p>
			<p class="paragraf">Avrupa’daki elçiliklerin en güçlüsü, tutumlu olmak düşüncesiyle, büyük bir yapının dokuzuncu katında –onuncu kat da doluydu üstelik– bir buçuk odalık bir yerde çalışıyordu. Görevliler ise, bir tren makasçısı aylığıyla çalışan bir elçi, geçimini sağlamak için kibrit satan, kırık tencereler onaran bir yazman, ıvır zıvır işleri görmek üzere tutulmuş gündelikçi bir kızdı. Amerikan gemilerinin resimleri, o günkü Amerikan cumhurbaşkanının taşbasma bir resmi, bir yazı masası, üç iskelemle, bir petrol lambası, bir kedi, bir duvar saati, üzerinde “Tanrı’ya Güveniyoruz,” sözü yazılı bir de tükürük hokkası.  </p>
			<p class="paragraf">İki arkadaş yanlarında nöbetçilerle birlikte dokuzuncu kata tırmandılar. Adamın biri yazı masasında oturmuş, ambalaj kâğıdı üzerine bir kalemle resmi yazılar yazıyordu. Ayağa kalkarak çevresine bakındı, kedi yere atlayarak masanın altına gizlendi, gündelikçi kız yeni gelenlere yer açmak için votka küpünün yanındaki köşeye sıkıştı, askerler de omuzlarında tüfekleriyle onun yanıbaşına duvara yaslandılar. Alfred bir kurtulmuşluk duygusu içinde çevresine mutluluk ışınları saçıyordu. Binbaşı adamın elini içtenlikle sıktı, sonra rahat, akıcı bir konuşmayla durumu anlattı, istedikleri pasaportun verilmesi dileğinde bulundu.  </p>
			<p class="paragraf">Adam konuklarını oturttuktan sonra: “Evet ama, ben ancak elçilik yazmanıyım burda, elçinin kendisi Rus sınırları içinde bulunurken ben pasaport vermek istemem tabii. Böyle bir şeyin sorumluluğu ağırdır,” dedi.  </p>
			<p class="paragraf">“Güzel, çağırtın elçiyi öyleyse.”  </p>
			<p class="paragraf">Adam gülümseyerek, “Çağırtın demesi kolay. Elçi şimdi çok uzaklarda bir yerde tatilini geçiriyor,” dedi.   </p>
			<p class="paragraf">“Hay Allah kahretsin!” diye patladı Binbaşı.  </p>
			<p class="paragraf">Alfred inledi, yüzünün rengi gene uçtu, elbiselerinin içinde yavaş yavaş eriyip yitmeye başladı. Adam şaşırmış bir sesle:  </p>
			<p class="paragraf">“Anlamıyorum, ne diye kahırlar yağdırıyorsunuz binbaşı?” dedi. “Prens size yirmi dört saatlik bir süre tanımış. Saate bakın, bu süre dolmuş değil daha. Daha tam yarım saatiniz var, tren de nerdeyse geldi gelecek, pasaport zamanında ulaşacak elinize.”  </p>
			<p class="paragraf">“Haberleri bilmiyor musunuz? Tren üç saat gecikmeli bugün! Bu delikanlının yaşamı ile özgürlüğü her geçen dakika ile uçup gidiyor, kala kala otuz dakikası kaldı! Yarım saat geçince, sonsuz bir ölüm yargısı giymiş olacak artık! Ne yapıp yapıp bu pasaportu almalıyız diyorum size!”  </p>
			<p class="paragraf">“Ah, ben ölüyorum artık, bittim!” diye sızlandı delikanlı, başını masaya dayadığı kolları arasına gömdü. Bunun üzerine adamda apansız bir değişme oldu, aldırmaz tutumu gitti, yüzünde gözlerinde bir heyecan parıltısı belirdi. O zaman:  </p>
			<p class="paragraf">“Durumun korkunçluğunu iyice anlıyorum şimdi, Tanrım sen yol göster bana, ne yapabilirim bu durumda? Ne yapmamı öğütlersiniz?” diye hayırdı.  </p>
			<p class="paragraf">“Çok kolay! Verin pasaportu olsun bitsin.”  </p>
			<p class="paragraf">“Olamaz! İşte bu hiç olamaz! Siz hiç tanımıyorsunuz ki bu delikanlıyı, üç gün önce adını bile işitmemiştiniz, kimin nesi olduğunu nerden bulup çıkaracaksınız, şimdi? İşi bitik sayılır artık, kurtulması için hiçbir yol göremiyorum.”  </p>
			<p class="paragraf">Delikanlı bir daha inledi, “Tanrım, Tanrım! Alfred Parrishin sonu geldi artık!” diye hıçkırdı.   </p>
			<p class="paragraf">Adamda bir değişme daha belirdi.  </p>
			<p class="paragraf">Taşkın bir acıma duygusu, üzüntü, umutsuzluk ortasında durakladı, davranışlarında yatışma oldu, konuşacak bir şey bulamadığı için havadan söz eden bir kimsenin aldırmaz sesiyle sordu: “Adınız mı bu sizin?”  </p>
			<p class="paragraf">Delikanlı hıçkırarak, “evet,” dedi.  </p>
			<p class="paragraf">“Nerelisiniz?”  </p>
			<p class="paragraf">“Bridgeport’luyum.”  </p>
			<p class="paragraf">“Bu olanağı son koz olarak düşünüyordum hep.”  </p>
			<p class="paragraf">Adam başını salladı, sonra bir daha salladı, kendi kendine bir şeyler mırıldandı. Biraz sonra sordu:  </p>
			<p class="paragraf">“Orda mı doğdunuz?”  </p>
			<p class="paragraf">“Hayır, New Haven’da.”  </p>
			<p class="paragraf">“Haa.” Adam, bütün bunları dikkatle dinlemekle birlikte hiçbir şey anlamıyormuş gibi görünen binbaşıya bir göz ederek, “Askerler susamışlarsa orda votka var bakın,” dedi. Binbaşı hemen yerinden fırlıyarak, askerlere votka doldurup verdi, teşekkürle aldılar. Sorular gene başladı:  </p>
			<p class="paragraf">“Ne kadar zaman kaldınız New Haven’da?”  </p>
			<p class="paragraf">“On dört yaşıma kadar. Yale’e girmek için ayrıldım ordan, iki yıl önce.”  </p>
			<p class="paragraf">“Oradayken hangi sokakta oturdunuz?”  </p>
			<p class="paragraf">“Parker sokağında.”  </p>
			<p class="paragraf">Gözlerinde yarı aydınlık bir kavrayış ışığı beliren binbaşı, soru sorarcasına adama baktı. Adam başını eğince, askerlere birer votka daha verdi.  </p>
			<p class="paragraf">“Kaç numarada?”  </p>
			<p class="paragraf">“Evimiz numarasızdı.”  </p>
			<p class="paragraf">Delikanlı doğruldu, acıklı bir bakışla adama dönerek, “Benim derdim bana yetmiyormuş gibi, bu saçma sorularla ne diye işkence ediyorsunuz sanki?” diye sordu.  </p>
			<p class="paragraf">Adam hiç işitmemiş gibi, sorularını sürdürdü: “Ne biçim bir evdi?”  </p>
			<p class="paragraf">“Tuğladan, iki katlı.”  </p>
			<p class="paragraf">“Kaldırım üzerinde miydi?”  </p>
			<p class="paragraf">“Hayır, önünde küçük bir avlu vardı.”  </p>
			<p class="paragraf">“Demir parmaklıklı?”  </p>
			<p class="paragraf">“Hayır, tahta çit.”  </p>
			<p class="paragraf">Binbaşı, bu kez kendi başına, askerlere vokta verdi. Kadehleri ağzıyla bir doldurmuştu. Yüzüne aydınlık, canlılık gelmişti şimdi.  </p>
			<p class="paragraf">“Kapıdan içeri girişte ne görünüyordu?”  </p>
			<p class="paragraf">“Dar bir aralık, sonunda bir kapı, sağda bir kapı daha.”  </p>
			<p class="paragraf">“Başka?”  </p>
			<p class="paragraf">“Şapka askılığı.”  </p>
			<p class="paragraf">“Sağda bir oda var mıydı?”  </p>
			<p class="paragraf">“Oturma odası.”  </p>
			<p class="paragraf">“Halı var mıydı?”  </p>
			<p class="paragraf">“Evet.”  </p>
			<p class="paragraf">“Ne tür halı?”  </p>
			<p class="paragraf">“Eski bir Wilton.”  </p>
			<p class="paragraf">“Resimli miydi?”  </p>
			<p class="paragraf">“Evet. Atlı bir av şenliği.”  </p>
			<p class="paragraf">Binbaşı saate bir göz attı, yalnız altı dakika kalmıştı! Votka küpünün karşısına geçip kadehleri doldururken, soru sormak ister gibi, bir adama bir de saate baktı. Adam başını salladı. Binbaşı gövdesiyle saatin önünde durarak, yelkovanı yarım saat geri aldı. Sonra nöbetçilere ikişer kadeh vokta daha verdi.  </p>
			<p class="paragraf">“Peki aralığın, şapka askılığının sonundaki oda?”  </p>
			<p class="paragraf">“Yemek odasıydı.”  </p>
			<p class="paragraf">“Sobalı?”  </p>
			<p class="paragraf">“Hayır, ocaklı.”  </p>
			<p class="paragraf">“Ev sizin ailenin malı mıydı?  </p>
			<p class="paragraf">“Evet.”  </p>
			<p class="paragraf">“Şimdi de mi?  </p>
			<p class="paragraf">“Hayır, Bridgeport’a taşınırken sattık.”  </p>
			<p class="paragraf">Adam kısa bir süre durakladıktan sonra sordu: “Arkadaşlarınız arasında bir takma adınız var mıydı sizin?”  </p>
			<p class="paragraf">Delikanlının solgun yanakları gitgide kızardı, gözleri yere eğildi. Bir iki saniye kendiyle çekişiyormuş gibi göründü, sonra yakınır gibi bir sesle, “Evet, Kız Nancy diye çağırırlardı beni,” dedi.  </p>
			<p class="paragraf">Adam kısa bir süre düşündü sonra bir soru daha buldu çıkardı:  </p>
			<p class="paragraf">“Yemek odanızda bir süsleme falan var mıydı?”  </p>
			<p class="paragraf">“Hımm, yoktu... hayır.”  </p>
			<p class="paragraf">“Hiç mi bir şey yoktu?”  </p>
			<p class="paragraf">“Hayır.”  </p>
			<p class="paragraf">“Hay Allah! Biraz garip değil mi? İyi düşünün!”  </p>
			<p class="paragraf">Delikanlı düşündü düşündü, adam biraz heyecanla bekledi. En sonunda, hapı yuttuğunu sanan çocuk, üzgün üzgün ona bakarak başını salladı.  </p>
			<p class="paragraf">“İyi düşün, iyi düşün!” diye bağırdı binbaşı kuşkuyla, gene votka doldurdu.  </p>
			<p class="paragraf">“Peki,” dedi adam, “tek bir resim bile yok muydu?”  </p>
			<p class="paragraf">“Haa, vardı tabii! Ama siz süsleme dediniz de.”  </p>
			<p class="paragraf">“Babanız ne düşündü o resim için?”  </p>
			<p class="paragraf">Delikanlının yanakları gene kızardı, susuyordu.  </p>
			<p class="paragraf">“Söyleyin,” dedi adam.  </p>
			<p class="paragraf">“Söylesene,” dedi binbaşı, titreyen elleriyle kadehlerin içinden daha çok dışını votkayla doldurdu bu kez.  </p>
			<p class="paragraf">“Söyleyemem, hayır,” diye mırıldandı delikanlı.  </p>
			<p class="paragraf">“Çabuk haydi, çabuk!” dedi adam, “çıkar ağzından baklayı, yitirilecek zamanımız yok. Yurda dönüşünüz, özgürlüğünüz, ya da Sibirya, ölüm. Ağzınızdan çıkacak söze bağlı.”  </p>
			<p class="paragraf">“Ah, acıyın bana n’olur! Babam din adamıdır, onun...”  </p>
			<p class="paragraf">“Ne olursa olsun, söyleyin ne derdi o resim için, yoksa...”  </p>
			<p class="paragraf">“Cehennemin en kızgın bucağından bir kâbustur, derdi!”  </p>
			<p class="paragraf">“Kurtuldunuz!” diye bağırdı adam, hemen kalemini eline aldı, boş bir pasaport çıkardı. “Şimdi anladım kim olduğunuzu, çünkü ben de o evde oturmuştum bir ara, o resmi ben yapmıştım!”  </p>
			<p class="paragraf">“En sonunda kurtuluşa eren zavallı yavrum benim, gel kollarıma!” diye bağırdı binbaşı. “Bu sanatçıyı yarattığı için Tanrı’ya sonsuz teşekkür borçluyuz! Sanatçı diye yarattıysa eğer...”  </p>
		</div>
</body>
</html>