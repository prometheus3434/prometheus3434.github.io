<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>5-13</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x5" xml:lang="tr-TR">
		<div class="Basic-Text-Frame">
			<p class="split">  </p>
			<p class="arabaslik_orta" id="_idParaDest-15">Çalınan Fil<span class="CharOverride-13">  </span></p>
			<p class="arabaslik_sol">I  </p>
			<p class="paragbas">Aşağıda anlatacağım garip olayı bir tren yolculuğunda rastladığım birinden dinlemiştim. Yetmiş yaşını aşkın bir beydi, son derece sevimli, iyi yüzü ile ağırbaşlı, candan davranışı, ağzından çıkan her söze hiç şaşmaz bir gerçeklik damgası vuruyordu. Şöyle dedi:  </p>
			<p class="paragraf">Siyam’da kralın beyaz filine bütün ülke halkınca ne büyük bir saygı gösterildiğini bilirsiniz. Yalnız krallara özgü, kutsal bir şeydir beyaz fil orada. Bir bakıma krallardan da üstündür, çünkü kral yalnız saygı görürken, beyaz file hem saygı gösterilir, hem de tapılır. Evet, beş yıl önce İngiltere ile Siyam arasında bir sınır anlaşmazlığı yüzünden çıkan bir çatışmada, çok geçmeden Siyam’ın haksız olduğu anlaşılmıştı. Bunun üzerine Siyam, özür dilemek için gerekli her şeyi yaptı, oradaki İngiliz elçisi de bundan hoşnut kalarak, arada geçen tatsızlıkların unutulacağını belirtti. Siyam kralı çok sevindi bu duruma, gönlünde duyduğu borçluluğun bir belirtisi olarak, ya da İngiltere’nin kendine karşı duyabileceği hoşnutsuzluğu kökünden söküp atmak için, kraliçeye bir armağan göndermek istedi. Doğuluların düşüncesine göre bir düşmanı yatıştırmanın en sağlam yolu ona bir armağan vermektir. Krallara yaraşacak, daha da yüce bir anlam taşıyacak bir armağan bulmak gerekiyordu şimdi. Bu nitelikte bir armağan ise, beyaz filden başka ne olabilirdi? Hindistan’daki yöneticilik görevim dolayısıyla, armağanı kraliçe hazretlerine götürme şerefi özellikle bana bağışlandı. Beni, uşaklarımı, fili, filin bakıcılarıyla onların yardımcılarını götürmek üzere bir gemi donatıldı, bir süre sonra New York limanına vardık, getirdiğim yüce armağanı Jersey City’de seçkin bir yere yerleştirdim. Hayvanın sağlık durumu gereği, yeniden yolculuğa çıkmadan önce bir süre mola vererek burada kalmamız gerekiyordu.  </p>
			<p class="paragraf">İlk iki hafta her şey yolunda gitti, ama sonra bir sürü iş geldi başıma. Beyaz fil çalındı! Gecenin ortasında geldiler, bu korkunç uğursuzluğu haber vermek için bana. Duyduğum korku ile dehşetin etkisiyle kendimden geçer gibi oldum. Yanmıştım şimdi. Derken yavaş yavaş toparlandım, kendime geldim. Ne yapacağımı hemen kararlaştırdım. Gerçekte bu durumda akıllı bir adamın tutabileceği tek yol vardı. Gece falan demedim, hemen New York’a gittim uçar gibi, bir polis bularak beni hemen gizli-polis örgütünün karargâhına götürmesini söyledim. Oraya vardığımda, gizli polis masası şefi ünlü Blunt tam evine gitmeye hazırlanıyordu. Orta boylu, tıknaz bir adamdı, derin düşündüğü zaman kaşlarını çatıp parmağının ucuyla alnına vuruşu, öyle sıradan bir adam karşısında bulunmadığınız izlenimini uyandırıyordu sizde hemen. Görünüşü bile güven verdi bana, içimi umutla doldurdu. Durumu kendisine anlattım. En ufak bir telaş olsun göstermedi. Kılını bile kıpırdatmadan duruyor, o demir gibi kaskatı görünüşünde hiçbir değişme göze çarpmıyordu. Sanki ona köpeğimin çalındığını söylemiştim. Oturmam için eliyle bir yer gösterdi, sonra soğukkanlı bir sesle:  </p>
			<p class="paragraf">“İzniniz olursa, düşüneyim biraz,” dedi.  </p>
			<p class="paragraf">Sonra masasına oturdu, başını eline yasladı. Odanın öbür ucunda birkaç görevli çalışıyordu, altı yedi dakika boyunca tek işittiğim ses onların kalemlerinin cızırtısı oldu. Bu arada gizli polis şefi düşüncelere gömülmüştü. En sonunda başını kaldırdı, yüzündeki kesin çizgilerden anladığıma göre, beyni kendisinden beklenen işi bitirmiş, gerekli plan tasarlanmıştı. Etkili, alçak bir sesle:  </p>
			<p class="paragraf">“Bu, sıradan bir olay değil,” dedi. “Atacağımız her adımda uyanık olmamız gerekiyor, atacağımız her yeni adımda duraklamak, bir önceki adımı sağlam basıp basmadığımızı iyice denetlemek zorundayız. Gizliliğe önem vereceğiz, son derece kesin bir gizlilik. Bu konuda hiç kimseye bir şey söylemeyeceksiniz, gazetecilere bile. Gazetecileri bana bırakın siz. Benim işime yarayabilecek şeyleri, işime gelen şeyleri söyleyeceğim onlara ancak.” Bir zile bastı, genç bir adam göründü. “Alaric, gazetecilere söyle, şimdilik beklesinler,” dedi. Delikanlı gitti. “Şimdi işimize başlayalım, sistemli olarak. Bizim işte insan kesin, ince yöntemler kullanmadan hiçbir şey elde edemez.”  </p>
			<p class="paragraf">Bir kalemle kâğıt aldı. “Evet, nedir filin adı?”  </p>
			<p class="paragraf">“Hassan Ben Ali Ben Selim Abdallah Mohammed Moisé Alhammal Jamsetjejeebhoy Dhuleep Sultan Ebu Bhudpoor.”  </p>
			<p class="paragraf">“Güzel. Kısa adı?”  </p>
			<p class="paragraf">“Jumbo.”  </p>
			<p class="paragraf">“Güzel. Doğum yeri?”  </p>
			<p class="paragraf">“Siyam’ın başkenti.”  </p>
			<p class="paragraf">“Anası babası sağ mı?”  </p>
			<p class="paragraf">“Hayır, ölü.”  </p>
			<p class="paragraf">“Bundan başka yavruları var mıydı?”  </p>
			<p class="paragraf">“Hayır, tek çocukları buydu.”  </p>
			<p class="paragraf">“Pek güzel. Kimliği konusunda bu kadar bilgi yeter. Şimdi fili bana anlatın lütfen, ne denli önemsiz olursa olsun, hiçbir noktayı atlamayın, sizin yönünüzden önemsiz noktaları demek istiyorum. Benim meslekten kimseler için önemsiz nokta olmaz, yoktur böyle bir şey.”  </p>
			<p class="paragraf">Ben anlattım, o yazdı. Sözümü bitirdiğim zaman:  </p>
			<p class="paragraf">“Dinleyin şimdi. Yanlışlar varsa, düzeltin beni,” dedi.  </p>
			<p class="paragraf">Şunları okudu:  </p>
			<p class="paragraf">“Boy, 6 metre; uzunluk, alnının tepesinden kuyruksokumuna kadar, 8 metre; hortum uzunluğu, 5 metre; kuyruk uzunluğu, 2 metre; hortumla kuyruk da birlikte toplam uzunluğu 15 metre; diş uzunluğu, 3 metre; kulaklar da bu ölçülere uygun; ayak izi karda bir fıçı dibinin bıraktığı izi andırıyor; filin rengi donuk beyaz; her kulağında küpe takılmak üzere bir tabak büyüklüğünde delikler var, kendisini seyredenlerin üzerine su püskürtmek, yalnız tanıdıklarını değil, hiç tanımadığı kimseleri de hortumuyla hırpalamak gibi, göze çarpar bir huyu vardır; sağ arka bacağında hafif bir aksaklık vardır, sol koltuk altında eski bir çıbanın izi görülür; çalındığı zaman sırtında, içinde on beş kişinin oturabileceği bir köşk ile alışılmış bir seccade büyüklüğünde altın sırmalı bir eyer örtüsü vardı.”  </p>
			<p class="paragraf">Yanlış yoktu. Şef zile bastı, bu bilgileri yazdığı kâğıdı Alaric’e uzatarak:  </p>
			<p class="paragraf">“Bundan hemen elli bin kopya bastır, ülkedeki bütün gizli polis şubelerine, bütün rehinci dükkânlarına birer tane yolla,” dedi. Alaric gitti. “Evet, bu da oldu. Şimdi yitirilen malın bir fotoğrafı gerek bana.”  </p>
			<p class="paragraf">Bir fotoğrafını verdim ona. Eleştiren gözlerle inceledi, sonra:  </p>
			<p class="paragraf">“Daha iyisi olmadığına göre bununla yetinmek zorundayız, ama hortumunu kıvırıp ağzına sokmuş. Çok yazık, yanılmalara yol açabilir bu, çünkü gerçekte hortumunu çoğunlukla böyle tutmaz,” dedi. Zile dokundu.  </p>
			<p class="paragraf">“Alaric, bu fotoğraftan da elli bin kopya yaptır, ilk işin bu olsun yarın sabah. Öbür bilgilerle birlikte bunları da yollarsın.”  </p>
			<p class="paragraf">Alaric aldığı buyrukları yerine getirmek üzere gitti. Şef:  </p>
			<p class="paragraf">“Bir de ödül koymak gerekecek bu iş için tabii. Ne kadarlık bir şey olsun?” dedi.  </p>
			<p class="paragraf">“Ne kadar olabilir sizce?”  </p>
			<p class="paragraf">“Başlangıç olarak, yirmi beş bin dolar diyelim. Çok karışık, çetin bir iştir bu; binlerce kaçma yolu, gizlenme olanağı vardır. Bu hırsızların her yerde arkadaşları, ortakları bulunur.”  </p>
			<p class="paragraf">“Demeyin, biliyor musunuz yoksa kim olduklarını?”  </p>
			<p class="paragraf">Düşüncelerle duyguları gizlemeye alışmış o hiç renk vermeyen yüzde tek bir ipucu bulamadım, sözlerinden de bir şey çıkaramadım.  </p>
			<p class="paragraf">“Orası önemli değil pek. Bilebilirim de, bilemem de. Biz genellikle aradığımız adamın kim olabileceğini, onun tuttuğu yoldan ya da ardından koştuğu avın büyüklüğünden anlarız. Bir yankesici ya da dükkân hırsızı değil karşımızdaki, bunu iyice bilmelisiniz. Çaylak bir hırsız değil sizin malınızı çalan. Ama dediğim gibi, tepilecek yolun uzunluğu, hırsızların kaçtıkları yollar boyunca izlerini ne büyük bir ustalıkla örtmeye çalışacakları göz önünde tutulursa, yirmi beş bin doların bu iş için ne az olduğu anlaşılır, ama gene de başlangıçta yeter bence.”  </p>
			<p class="paragraf">Böylece, başlangıç için yirmi beş binde anlaştık. Sonra, bir ipucu olarak kullanılmaya elverişli hiçbir şeyi gözden kaçırmayan bu adam:  </p>
			<p class="paragraf">“Gizli polisliğin tarihinde, iştahlarının derecesi ya da boğazlarına düşkün oluşları ile yakayı ele vermiş suçlular vardır. Söyleyin bana şimdi, bu fil ne yer, ne kadar yer?”  </p>
			<p class="paragraf">“Ne olursa olsun yer, her şeyi. Adam yer, Kutsal Kitabı yer. Adamdan Kutsal kitaba varıncaya kadar her şeyi yer.”  </p>
			<p class="paragraf">“Güzel, çok güzel, ama pek genel sözler. Bana ayrıntılar gerek, bizim mesleğimizde ayrıntılardır tek önemli olan. Peki, adamlara gelelim. Bir kerede mi yer, bir günde mi yer? Tazesini bulursa günde kaç adam yer?”  </p>
			<p class="paragraf">“Taze bayat dinlemez, bir oturuşta beş adamı yiyiverir.”  </p>
			<p class="paragraf">“Çok güzel, beş adam demek. Yazalım bunu da. Hangi ulustan olanları beğenir daha çok?”  </p>
			<p class="paragraf">“Hangisinden olduklarına aldırmaz. Tanıdıklarını yeğ tutar tabii, ama yabancılara karşı da önyargılara saplanmaz.”  </p>
			<p class="paragraf">“Çok güzel. Gelgelelim Kutsal Kitaplara. Bir oturuşta kaç Kutsal Kitap yer?”  </p>
			<p class="paragraf">“Yeni bir basımdaki bütün Kutsal Kitapları yer.”  </p>
			<p class="paragraf">“Bu sözünüz anlaşılmıyor pek. On altı sayfalık formalar halinde basılmış olanları mı, yoksa resimli aile İncillerini mi söylüyorsunuz?”  </p>
			<p class="paragraf">“Resimlerle pek ilgilenmez bence. Resimli kitaplara ayrıca bir düşkünlüğü olduğunu söyleyemem.”  </p>
			<p class="paragraf">“Hayır, o değil demek istediğim. Kitapların büyüklüğünü soruyorum. On altı sayfalık formalar halinde basılmış Kutsal kitaplar aşağı yukarı bir buçuk kilo, sekiz sayfalık formalar halinde basılmış resimli Kutsal Kitaplar ise en azından beş altı kilo çeker. Yaldızlı basılmış Kutsal Kitaplardan kaç tanesini bir oturuşta yiyebilir?”  </p>
			<p class="paragraf">“Bu fili tanısanız böyle şeyler sormazdınız. Ne verseniz yutar.”  </p>
			<p class="paragraf">“Peki, dolar ile sent olarak hesaplayalım öyleyse. Şu ya da bu yoldan bir değer hesabı yapmamız gerek. Yaldızlı basılmış, Rus meşini ciltli Kutsal Kitapların teki yüz dolar değerindedir.”  </p>
			<p class="paragraf">“Öyleyse bizim file bir oturuşta elli bin dolarlık Kutsal Kitap gerekir. O yaldızlılardan beş yüz tane aşağı yukarı.”  </p>
			<p class="paragraf">“Şimdi biraz daha aydınlandı bu nokta. Bunları da yazayım. Çok güzel. İnsanlarla Kutsal Kitapları seviyor, bunu biliyoruz şimdi. Başka neler yer? Başka özellikleri?”  </p>
			<p class="paragraf">“Bakarsınız Kutsal Kitapları bırakır tuğla yer, tuğlayı bırakır şişe yer, şişeyi bırakır elbise yer, elbiseyi bırakır kedi yer, kediyi bırakır istiridye yer, istiridyeyi bırakır jambon yer, jambonu bırakır şeker yer, şekeri bırakır pasta yer, pastayı bırakır patates yer, patatesi bırakır kepek yer, kepeği bırakır saman yer, samanı bırakır yulaf yer, yulafı bırakır pirinç yer, pirinçle büyütülmüştür çünkü. Avrupa tereyağından başka yemeyeceği hiçbir şey yoktur, bir tadına baksa onu da yer.”  </p>
			<p class="paragraf">“Çok güzel. Bir oturuşta yediklerinin toplamı, şöyle böyle...”  </p>
			<p class="paragraf">“Çeyrek tonla yarım ton arası.”  </p>
			<p class="paragraf">“Peki ne içer?”  </p>
			<p class="paragraf">“Sıvı olan her şeyi. Süt, su, viski, pancar şerbeti, hintyağı, neftyağı, asit fenik. Hepsini tek tek saymak boşuna olur. Aklınıza gelecek her sıvıyı yazabilirsiniz. Sıvı olan her şeyi içer, Avrupa kahvesinden başka.”  </p>
			<p class="paragraf">“Peki. Ne kadar içer?”  </p>
			<p class="paragraf">“Susuzluğunun derecesine göre, beş fıçıdan on beş fıçıya kadar. İştahı değişmese de susuzluk derecesi her zaman değişir.”  </p>
			<p class="paragraf">“Alışılmışın dışında özellikler bunlar. İzini bulmamızda bunlar bize çok sağlam ipuçları verebilir.”  </p>
			<p class="paragraf">Zile bastı.  </p>
			<p class="paragraf">“Alaric, Komiser Burns’ü çağır bana.”  </p>
			<p class="paragraf">Burns geldi. Polis şefi Blunt ona durumu bütün ayrıntılarıyla anlattı. Sonra, tasarıları kafasında büyük bir seçiklik kazanmış, buyruk vermeye alışkın bir kimsenin açık, kesin haliyle:  </p>
			<p class="paragraf">“Komiser Burns! Gizli polis Jones, Davis, Halsey, Bates, bir de Hackett’i filin izini aramakla görevlendirin.”  </p>
			<p class="paragraf">“Başüstüne efendim.”  </p>
			<p class="paragraf">“Gizli polis Moses, Dakin, Murphy, Rogers, Tupper, Higgins bir de Bartholomew’yu hırsızların izini aramakla görevlendirin.”  </p>
			<p class="paragraf">“Başüstüne efendim.”   </p>
			<p class="paragraf">“Filin çalındığı yöreye seçme adamlarımızdan otuz gözcü yerleştirin, otuz kişi de nöbet değiştirmek için yedekte beklesin. Gece gündüz aralıksız devriye gezsinler orada, gazeteciler dışında, elinde benden imzalı bir izin kâğıdı bulunmayan hiç kimseyi yaklaştırmasınlar.”  </p>
			<p class="paragraf">“Başüstüne efendim.”  </p>
			<p class="paragraf">“Tren istasyonlarına, rıhtımlara, yük boşaltma iskelelerine, Jersey City’den bütün çıkış yollarına sivil polisler yerleştirin, şüpheli kişileri izlesinler.”  </p>
			<p class="paragraf">“Başüstüne efendim.”  </p>
			<p class="paragraf">“Bütün bu görevlilere fille ilgili bilgilerle fotoğraftan birer tane verin, kentten çıkan bütün trenleri, yük gemilerini, öbür tekneleri arasınlar.”  </p>
			<p class="paragraf">“Başüstüne efendim.”  </p>
			<p class="paragraf">“Fil bulunursa hemen yakalansın, durum bir telgrafla bana bildirilsin.”  </p>
			<p class="paragraf">“Başüstüne fendim.”  </p>
			<p class="paragraf">“Hayvanın ayak izlerine, ya da bu türden başka bir ipucuna rastlanacak olursa bana gene hemen haber verilsin.”  </p>
			<p class="paragraf">“Başüstüne efendim.”  </p>
			<p class="paragraf">“Rıhtımların sıkı bir denetim altına alınması için liman karakoluna emir çıkarın.”  </p>
			<p class="paragraf">“Başüstüne efendim.”  </p>
			<p class="paragraf">“Kuzeyde Kanada’ya, batıda Ohio’ya, güneyde Washington’a kadar bütün trenlere sivil polisler yerleştirin.”  </p>
			<p class="paragraf">“Başüstüne efendim.”  </p>
			<p class="paragraf">“Her türlü haberleşmenin dinlenmesi için postaneye uzmanlar yerleştirin, bütün şifreli haberlerin önce bu uzmanlara açıklanmasını isteyin.”  </p>
			<p class="paragraf">“Başüstüne efendim.”  </p>
			<p class="paragraf">“Bütün bu işler büyük bir gizlilik içinde, iyi dinleyin, hiç kimsenin sezemeyeceği, bir biçimde, son derece gizlilikle yürütülsün.”  </p>
			<p class="paragraf">“Başüstüne efendim.”  </p>
			<p class="paragraf">“Yeni gelişmeleri hiç aksatmadan bildirin bana.”  </p>
			<p class="paragraf">“Başüstüne efendim.”  </p>
			<p class="paragraf">“Gidin!”  </p>
			<p class="paragraf">“Başüstüne efendim.”  </p>
			<p class="paragraf">Gitti.  </p>
			<p class="paragraf">Polis şefi Blunt, bir süre sustu, düşüncelere daldı. Gözlerindeki ateş soğumuş, soluklaşmıştı. Sonra bana dönerek uysal bir sesle:  </p>
			<p class="paragraf">“Kendimi övmek istemem, böyle bir huyum yoktur, ama fili bulacağız.”  </p>
			<p class="paragraf">Elini içtenlikle sıkarak kendisine teşekkür ettim, gönülden gelen bir teşekkür duygusuyla doldum ona karşı. Bu adamı baktıkça daha çok sevmiş, mesleğinin gizliliklerle dolu olağanüstü yönlerine hayranlığım daha da artmıştı. Böylece ayrıldık o gece; eve giderken gönlümü oraya geldiğim zamankinden çok daha büyük bir mutluluk dolduruyordu.  </p>
			<p class="arabaslik_sol">II<span class="CharOverride-13">  </span></p>
			<p class="paragbas">Ertesi sabah gazeteler olayı en ince ayrıntılarıyla veriyordu. Üstelik, hırsızlığın nasıl yapıldığı, hırsızların kimler olduğu, çaldıkları malla birlikte nereye kaçmış oldukları konusunda gizli polis falancanın, gizli polis filancanın, öteki beriki görevlinin görüşleri de yer alıyordu hepsinde. Her türlü olasılığı kapsayan tam on bir görüş vardı bu konuda. Bu durum bile gizli polis görevlilerinin ne bağımsız düşünen kimseler olduklarını göstermeye yeter. Görüşlerden hiçbiri ötekine benzemiyordu, bununla birlikte on bir görüşün hepsi de tek bir ortak noktada birleşiyordu. Bu ortak nokta, bizim binanın arka duvarının yıkılmış, tek çıkış kapısının da kilitli olmasıyla birlikte, filin o yarıktan değil de (bilinemeyen) bir başka yoldan çıkarılmış olduğuydu. Bütün görüşler, arka duvardaki yarığın hırsızlarca polisi şaşırtmak üzere açılmış olduğunda birleşiyordu. Böyle bir şey benim ya da benim gibi bir başka kimsenin gözünden kaçabilirdi belki, ama polislerin gözünden kaçmamıştı. Böylece, bu konuda bana apaydınlık görünen tek nokta, gerçekte olayın en karanlık düğümüydü. On bir görüşten her birinde hırsızların kimler olabileceği de belirtiliyordu, ama aynı addan söz eden iki görüş bile yoktu. Hırsızlık olayıyla ilgili oldukları sanılan kişilerin sayısı böylece otuz yediyi buluyordu. Birçok gazetelerdeki haber, polis şefi Blunt’ın, öteki görüşlerin hepsinden daha önemli gözüken düşünceleriyle sona eriyordu. Şöyle aktarılıyordu şefin görüşü bir yerde:  </p>
			<p class="paragraf">“Polis şefi olaydaki iki elebaşının ‘Tuğla’ Duffy ile ‘Kızıl’ McFadden olduklarını biliyor. Olaydan on gün önce, şef Blunt böyle bir işe girişileceğini öğrenmiş, sessizce bu iki tanınmış haydudun ardına adamlarını takmıştır. Ama ne yazık ki, tam olay gecesi haydutların izi yitirilmiş, yeniden bulununcaya kadar da kuş kafesten uçmuştur – fil uçmuştur yani.  </p>
			<p class="paragraf">“Duffy ile MacFadden o bölgenin en azılı haydutlarıdır. Polis şefi, geçen kışın acı soğuklarında bir gece gizli polis karargâhındaki sobayı çalan kişilerin de bunlar olduğuna inanmaktadır. O gecenin ertesi günü, daha ortalığın ağarmasına kalmadan şef ile emrindeki gizli polisler, kimisi ayaklarının, kimisi parmaklarının, kimisi kulaklarının, kimisi de daha başka organlarının donması yüzünden, doktorların eline düşmüşlerdir.”  </p>
			<p class="paragraf">Bu satırların daha yarısını okuduğum zaman, bu olağanüstü adamdaki görüş keskinliği karşısında şaşakalmıştım. Yalnız şimdiyi büyük bir seçiklik içinde kavramakla kalmıyor, geleceğin gizliliklerini bile gözden kaçırmıyordu. Hemen dairesine giderek, o sözünü ettiği iki kişiyi önceden tutuklamış olsaydı, benim başıma gelen bu üzücü durumun, uğradığım zararların zamanında önlenmiş olabileceğini söylemekten kendimi alamadım. Ama bana çok yalın, kesin bir karşılık verdi:  </p>
			<p class="paragraf">“Bizim görevimiz suçun işlenmesini önlemek değil, suçu cezalandırmaktır. İşlenmemiş bir suçu cezalandıramayız.”  </p>
			<p class="paragraf">Başlangıçta önem verdiğimiz gizliliğin, gazetelerin işe el atmasıyla bozulduğunu görüyordum. Yalnız olaylar değil, bütün planlarımız, tasarılarımız da açıklanmıştı. Bütün şüpheli kişilerin adları biliniyordu. Bu durumda onlar ya değişik kılıkla dolaşacak, ya da gizleneceklerdi.  </p>
			<p class="paragraf">“Ne isterlerse yapsınlar,” dedi polis şefi. “Sırası geldiği an benim elim, o gizlendikleri yerlerde, alınyazısının şaşmaz pençesi gibi yakalarına yapışacaktır. Ün, tanınmışlık, dilden dile dolaşmak, bir gizli polis için peynir ekmek gibi şeylerdir. Gizli polis, el koyduğu olayla ilgili bilgilerini yayımlamak zorundadır, yoksa hiç bilgisi yok sanılır. Görüşünü yayımlamak zorundadır, çünkü hiçbir şey onun görüşleri ölçüsünde ilginç, çarpıcı olamaz, hiçbir şey daha büyük bir saygı uyandıramaz ona. Tasarılarımızı yayımlamak zorundayız, çünkü gazeteler de isterler bunu, açıklamazsak onları kızdırmış oluruz. Ne yaptığımızı sürekli olarak kamuoyuna göstermeliyiz ki bizi hiçbir şey yapmıyor sanmasınlar. Ayrıca bir gazetenin ‘Polis şefi Blunt’ın bu konudaki olağanüstü usta görüşü’ diye bir haber vermesi bizim için acı şeyler yazmasından, daha da kötüsü, bizimle dalga geçmesinden çok daha iyidir.”  </p>
			<p class="paragraf">“Söylediklerinizin önemini anlıyorum. Ama bu sabah gazetelerde yayımlanan demecinizde küçük bir noktayı açıklamaktan kaçınmanız dikkatimi çekti.”  </p>
			<p class="paragraf">“Evet, her zaman yaparız bunu, iyi bir etki uyandırır. Ayrıca, o noktayla ilgili bir düşünce de kafamda belirmiş değildi daha.”  </p>
			<p class="paragraf">Şefin önüne, yapılan masrafları karşılamak üzere oldukça büyük bir para bıraktım, sonra oturdum haberleri beklemeye başladım. Telgrafları her an bekliyorduk artık. Bir yandan da gazeteleri, fille ilgili bilgi veren genelgeyi yeniden gözden geçirdim, derken ortaya koyduğumuz yirmi beş bin doların gizli polislere ödeneceği yolunda bir haber çarptı gözüme. Bu paranın fili bulacak kimseye ödül olarak verileceğini sandığımı söyledim. Bunun üzerine şef:  </p>
			<p class="paragraf">“Fili bulacak olan bizim polislerden başkası değildir, böylece ödül gene yerine ulaşacaktır. Fili başkaları bulacak olsa, bunu ancak polis görevlilerinin davranışlarını izlemek, onların bulduğu ipuçları ile belirtileri çalmak yoluyla yapacaklarından, sonunda ödülü hak edenler gene polisler olacaktır. Bir ödülden amaç, kişisel değerleriyle çabalarının hiçbir etkisi olmadan, aranan şeye bir rastlantı sonucu toslayıverecek fırsatçı vatandaşlara bir avanta kapısı açmak değil; zamanları ile bilenmiş zekâlarını böyle bir işe adamış kimseleri yüreklendirmektir.”  </p>
			<p class="paragraf">Doğrusu akla yatkın sözlerdi bunlar. Derken köşedeki telgraf alıcısı tıkırdamaya başladı, aşağıdaki haber alındı:  </p>
			<p class="icerden ParaOverride-14">Flower İstasyonu, N.Y. Saat 7.30  </p>
			<p class="icerden ParaOverride-15">“Bir ipucu yakaladım. Yakın bir çiftlik ortasından geçen kesintisiz derin ayak izlerine rastladım. Doğu yönünde iki mil gittim iz üzerinde, sonuç alamadım. Fil batıya gitmiş sanıyorum. Şimdi o yöne dönüyorum.”  </p>
			<p class="yazar">Gizli Polis DARLEY  </p>
			<p class="paragbos">  </p>
			<p class="paragbas">“Darley en iyi adamlarımızdan biridir, çok geçmeden yeni haberler alacağız ondan,” dedi polis şefi.  </p>
			<p class="paragraf">Sonra 2 no.lu telgrafı aldık:  </p>
			<p class="icerden ParaOverride-14">Barker’s, N.J. Saat 7.40  </p>
			<p class="icerden ParaOverride-15">“Şimdi geldim. Gece cam fabrikası, kapısı kırılarak açılmış, sekiz yüz şişe götürülmüş. Yalnız buradan ancak beş mil ötede bol su var. Hemen o yana gidiyorum. Fil susamış olmalı. Şişeler boştu.”  </p>
			<p class="yazar">Gizli Polis BAKER  </p>
			<p class="paragbos">  </p>
			<p class="paragbas">“Bu da çok umut verici bir haber,” dedi şef. “Ben dememiş miydim size hayvanın iştah durumu bir hayli ipucu verebilir diye?”  </p>
			<p class="paragraf">3 no.lu telgraf geldi:  </p>
			<p class="icerden ParaOverride-14">Taylorville, L.I. Saat 8.15  </p>
			<p class="icerden ParaOverride-15">“Yakındaki bir ot yığını geceleyin ortadan kalkmış, belki de yenmiş. Bir ipucu üzerindeyim, harekete geçiyorum.”  </p>
			<p class="yazar">Gizli Polis HUBBARD.  </p>
			<p class="paragbos">  </p>
			<p class="paragbas">“Nasıl da oradan oraya koşturuyor,” dedi şef. “Güç bir görev karşısında olduğumuzu biliyordum, ama üstesinden geleceğiz bu işin.”  </p>
			<p class="paragraf">  </p>
			<p class="icerden ParaOverride-14">Flower İstasyonu, N.Y. Saat 9  </p>
			<p class="icerden ParaOverride-15">“Batı yönünde üç mil iz üzerinden gittim. Geniş, derin, pütürlü izler. Rastladığım bir çiftçi bunların fil izi olmadığını söyledi. Geçen kış toprak donduğu zaman genç fidanlar için kazdığı çukurlarmış bunlar. Ne yapacağımın bildirilmesi.”  </p>
			<p class="yazar">Gizli Polis DARLEY.  </p>
			<p class="paragbos">  </p>
			<p class="paragbas">“Ahha! Hırsızların bir ortağı! İş kızışıyor,” dedi şef.  </p>
			<p class="paragraf">Darley’e şu telgrafı gönderdi:  </p>
			<p class="icerden ParaOverride-14">“Çiftçiyi tutukla, kendisini arkadaşlarının adlarını vermeye zorla. İzlerin ardını bırakma. Pasifik okyanusuna kadar git gerekirse.”  </p>
			<p class="yazar">Polis Şefi BLUNT.  </p>
			<p class="paragbos">  </p>
			<p class="paragbas">Sonraki telgraf:  </p>
			<p class="icerden ParaOverride-14">Conney Point, Pa. Saat 8.45  </p>
			<p class="icerden ParaOverride-15">“Geceleyin havagazı idarehanesine girilmiş, karşılıkları ödenmemiş üç aylık faturalar götürülmüş. Bir ipucu yakaladım gidiyorum.”  </p>
			<p class="yazar">Gizli Polis MURPHY.  </p>
			<p class="paragbos">  </p>
			<p class="paragbas">“Hay allah!” dedi şef, “Havagazı faturalarını yer mi?”  </p>
			<p class="paragraf">“Bilmeden yapabilir bu işi, ama faturalar doyurmaz onu, yalnız başlarına doyurmazlar hiç değilse.”  </p>
			<p class="paragraf">Derken şu heyecanlı telgrafı aldık:  </p>
			<p class="icerden ParaOverride-14">Ironville, N.Y. Saat 9.30  </p>
			<p class="icerden ParaOverride-15">“Şimdi geldim. Bütün köy şaşkınlıktan allak bullak durumda. Fil bu sabah beşte buradan geçmiş. Kimi doğuya, kimi batıya, kimi kuzeye, kimi de güneye gittiğini söylüyor, ama hepsi de pek dikkat etmediklerini ekliyorlar. Bir at öldürmüş, atın ölüsünden bir parça aldım, ipucu olarak kullanılır diye, Hortumuyla öldürmüş atı. Soldan vurduğu anlaşılıyor. Atın yerde yatışından, filin Berkeley demiryolu boyunca kuzeye doğru gittiği sonucu çıkıyor. Buradan ayrılalı dört buçuk saat olmuş, izi üzerinden hemen ardına düşüyorum.”  </p>
			<p class="yazar">Gizli Polis HAWES.  </p>
			<p class="paragbos">  </p>
			<p class="paragbas">Sevinç çığlıkları atmaya başladım. Şef kaskatı bir heykel gibi soğukkanlıydı. Usulca zile bastı.  </p>
			<p class="paragraf">“Alaric, Komiser Burns’e söyle gelsin.”  </p>
			<p class="paragraf">Burns geldi.  </p>
			<p class="paragraf">“Hemen göreve hazır kaç adamımız var?”  </p>
			<p class="paragraf">“Doksan altı, efendim.”  </p>
			<p class="paragraf">“Hemen kuzeye gönder onları. Ironville’in kuzeyindeki Berkeley yolu boyunca yayılsınlar.”  </p>
			<p class="paragraf">“Başüstüne efendim.”  </p>
			<p class="paragraf">“Son derece gizli tutsunlar işi. Görevde olanlar döner dönmez, emre hazır beklesinler.”  </p>
			<p class="paragraf">“Başüstüne efendim.”  </p>
			<p class="paragraf">“Gidin!”  </p>
			<p class="paragraf">“Başüstüne efendim.”  </p>
			<p class="paragraf">Derken başka bir telgraf geldi:  </p>
			<p class="icerden ParaOverride-14">Sage Corners, N.Y. Saat 10.30  </p>
			<p class="icerden ParaOverride-15">“Şimdi geldim. Fil saat 8.15’te buradan geçmiş. Bir polisten başka herkes bırakıp kaçmış. Anlaşılan fil gerçekte polise değil de bir lamba direğine saldırmış. İkisini de yere sermiş. İpucu olarak polisin bir parçasına el koydum.”  </p>
			<p class="yazar">Gizli Polis STUMM  </p>
			<p class="paragbos">  </p>
			<p class="paragbas">“Fil batıya yöneldi demek,” dedi şef. “Ama kaçamayacak, çünkü adamlarım bütün o bölgeye yayılmış durumdalar.”  </p>
			<p class="paragraf">Sonraki telgraf şöyle diyordu:   </p>
			<p class="icerden ParaOverride-14">Glover’s, saat 11.15  </p>
			<p class="icerden ParaOverride-15">“Şimdi geldim. Köyde yaşlılarla hastalardan başka kimse kalmamış. Üç çeyrek saat önce fil buradan geçmiş. İçki Sevenler Derneğinin genel toplantısı yapılıyormuş. Hortumunu bir pencereye dayamış, sarnıçtan çektiği suyu salona püskürtmüş. Su yutanlar ölmüş durumda, birçoğu boğulmuş. Sivil polis Cross ile O’Shaughnessy o sırada kasabadan geçmişler, ama güneye gittikleri için fili kaçırmışlar. Kilometreler boyunca bütün çevre korku içinde, insanlar evlerini bırakıp kaçıyor. Ne yana dönseler fil karşılarında, ölü sayısı kabarık.”  </p>
			<p class="yazar">Gizli Polis BRANT.  </p>
			<p class="paragbos">  </p>
			<p class="paragbas">Bu yıkım haberinin karşısında, ağlamaklı oldum. Ama polis şefi ancak:  </p>
			<p class="paragraf">“Görüyorsunuz ya, yaklaşıyoruz file. Yaklaştığımızı sezdi, gene doğuya döndü,” dedi.  </p>
			<p class="paragraf">Ama daha da tatsız haberler almak üzereydik. Şu telgraf geldi:  </p>
			<p class="icerden ParaOverride-14">Hoganport, Saat 12.19  </p>
			<p class="icerden ParaOverride-15">“Şimdi geldim. Fil yarım saat önce buradan geçmiş. Büyük bir korku ile heyecan yaratmış. Sokakları birbirine katmış. Yoldan geçen iki muslukçudan birini öldürmüş, öteki kaçmış, kurtulmuş. Herkes üzgün.”  </p>
			<p class="yazar">Gizli Polis O’FLAHERTY  </p>
			<p class="paragbos">  </p>
			<p class="paragbas">“Şimdi adamlarımın tam ortasında. Artık hiçbir şey onu kurtaramaz,” dedi polis şefi.  </p>
			<p class="paragraf">New Jersey ile Pennsylvania arasına yayılmış gizli polislerden art arda bir sürü telgraf daha geldi. Yağma edilmiş ambarlardan, fabrikalardan, kilise okullarından elde edilmiş ipuçlarından büyük bir umutla, hemen hemen kesin bir güvenle söz ediyorlardı. Şef:  </p>
			<p class="paragraf">“Keşke onlarla haberleşebilsem de kuzeye yönelmelerini söylesem kendilerine, ama yazık ki olanaksız bir şey bu şu anda. Bir polis ancak kendi telgrafını yollamak için postaneye uğrar, sonra gene işine döner, onu nerede bulacağınızı bilemezsiniz.”  </p>
			<p class="paragraf">Şimdi şöyle bir haber gelmişti:  </p>
			<p class="icerden ParaOverride-14">Bridgeport, Ct. Saat 12.15  </p>
			<p class="icerden ParaOverride-15">“Barnum, polis buluncaya kadar fili gezici reklam aracı olarak kullanmak istiyor, bunun karşılığında yılda 4.000 dolar vermeyi öneriyor. Sırtına sirk afişleri asacakmış. Hemen cevap bekliyorlar.”  </p>
			<p class="yazar">Gizli Polis BOGGS   </p>
			<p class="paragbos">  </p>
			<p class="paragbas">“Saçmalığın daniskası bu!” diye haykırdım.  </p>
			<p class="paragraf">“Gerçekten de öyle,” dedi şef. “Açıkça anlaşıldığına göre, kendisini çok açıkgöz bir kimse sanan Mr. Barnum beni tanımıyor, ama ben onu tanıyorum.”  </p>
			<p class="paragraf">Sonra şu yanıtı yazdırdı:  </p>
			<p class="icerden ParaOverride-14">“Mr. Barnum’un isteğine hayır. 7.000 dolar verirse olur, aşağı olmaz.”  </p>
			<p class="yazar">Polis Şefi BLUNT  </p>
			<p class="paragbos">  </p>
			<p class="paragbas">“Yanıtı uzun boylu beklemek zorunda kalmayacağız. Mr. Barnum evinde değil postanededir şimdi. Bir iş ardında olduğu zamanlar hep öyle yapar. Göreceksiniz üç da...”  </p>
			<p class="icerden">“Kabul – P.T. BARNUM.”  </p>
			<p class="paragbas">Telgraf alıcısının tıktıkları böylece sözünü ağzında komuştu şefin. Bu inanılmaz olay üzerine bir söz söylemeye kalmadan gelen aşağıdaki yeni telgraf düşüncelerimi bambaşka bir yöne, üstelik çok üzücü bir yöne saptırdı:  </p>
			<p class="icerden ParaOverride-14">Bolivia, N.Y. Saat 12.50  </p>
			<p class="icerden ParaOverride-15">“Fil saat 11.50’de buraya geldi, yoldaki bir cenaze alayını darmadağın ederek ağıtçıları ikiye ayırdıktan sonra ormana doğru geçti gitti. Birtakım kişiler küçük mermilerle ateş ettiler, sonra kaçtı. Gizli polis Burke ile ben olaydan on dakika sonra buraya vardık. Kuzeyden gelirken yoldaki birtakım çukurları ayak izi sanarak oyalanmıştık, ama en sonunda gerçek izi bularak ormana kadar kovaladık. Orada yüzükoyun sürünerek ilerliyor, gözlerimizi dört açarak izi yitirmemeye çalışıyorduk, böylece çalılıklara kadar vardık. Burke benden ilerdeydi. Ama ne yazık ki fil dinlenmek için durmuştu orada. İzi yitirmemek için başını yerden hiç kaldırmayan Burke duran hayvana yaklaştığını anlayamadan filin arka bacaklarına tosladı. Burke hemen ayağa fırladı, filin kuyruğuna yapıştı, sevinçle “Ödülü kazandı...” diye haykırırken sözü yarıda kaldı, çünkü o sırada dev hortumun bir vuruşuyla yiğit arkadaşımın her parçası bir yana dağıldı. Gerisin geri dönerek kaçmaya başladım, fil de dönerek beni ormanın bitimine kadar kovaladı. Çok hızlı koştuğu için neredeyse işimi bitirecekti, ama tam o sırada cenaze alayının artakalan bölüğü birden karşımıza çıkınca, dikkati o yana kaydı. Şu anda öğrendiğime göre, o cenaze alayından hiç kimse kalmamış geriye, ama yitirilmiş bir şey yok sayılır, çünkü ikinci bir cenaze alayı için gereğinden de bol ölü var ortalıkta. Fil gene görünmeze karışmıştır.”  </p>
			<p class="yazar">Gizli Polis MULROONEY  </p>
			<p class="paragbos">  </p>
			<p class="paragbas">New Jersey, Pennsylvania, Delaware, Virginia yöresine yayılmış çalışkan, güvenilir gizli polis görevlileri dışında hiç kimseden bir haber alamadık. Polislerin hepsi de yepyeni, umut verici ipuçları ardındaydılar, ama öğleden sonra saat ikiyi beş on dakika geçe şu telgraf geldi:  </p>
			<p class="icerden ParaOverride-14">Baxter Centre, Saat 14.15  </p>
			<p class="icerden ParaOverride-15">“Fil buraya gelmiştir. Her yanı sirk afişleriyle kaplı olarak. Sonra gösterileri altüst etmiş, insanları tepelemeye başlamış, birçoğunu daha iyi bir yaşama kavuşabilecekleri sırada büyük zarara sokmuştur. İnsanlar onu bir yere kıstırmış, çevresine de nöbetçiler dikmişlerdir. Az sonra gizli polis Brown ile ben oraya vardığımızda, filin yanına sokularak elimizdeki bilgilerle fotoğrafa uyup uymadığını araştırmaya başladık. Bütün bilgiler uydu, yalnız bir şeyi göremedik. Koltuk altındaki yara izini aradık, aradık bulamadık. Kesin bir sonuca varmak için Brown hayvanın altına sokulmaya çalıştığı sırada ansızın bir uğursuzlukla karşılaştı. Hayvan Brown’ın beynini parçaladı, kafasını yamyassı ediverdi, ama geriye pek bir şey kalmadı kafadan. Herkes kaçtı, sağa sola yıldırıcı saldırarak fil de kaçtı. Kaçtı ama aldığı mermi yaralarından dolayı ardında kan izleri bıraktı. Güneye yönelerek sık bir ormana daldı.”  </p>
			<p class="yazar">Gizli Polis BRENT  </p>
			<p class="paragbos">  </p>
			<p class="paragbas">Bu son telgraftı. Akşam karanlığıyla birdenbire öyle yoğun bir sis çöktü ki, üç adım ötedeki nesnelerin bile ayırt edilmesi güçleşti. Bu durum bütün gece sürdü. Vapurlar gidemez, otobüsler işleyemez oldu.  </p>
			<p class="paragraf">Ertesi sabah gazeteler gene polis görevlilerinin görüşleriyle dolup taşıyordu. Bildiğimiz o korkunç olaylar bütün ayrıntılarıyla veriliyor, buna kendi özel muhabirlerinin telgrafla bildirdiği haberler de ekleniyordu. Dizi dizi sütunların yukarıdan üçte biri, okudukça yüreğime eziklik veren iri harfli başlıklarla doluydu. Başlıklar aşağı yukarı şu nitelikteydi:  </p>
			<p class="icerden">“Beyaz fil kaçıyor! Ölüm yürüyüşü devam ediyor! Korkan insanlar evlerini, köylerini bırakıp kaçtılar! Önünde korku, ardında yıkım! Yıkımın ardında da gizli polisler! Ambarlar yıkıldı, fabrikalar yağmalandı, harmanlar talan edildi, dernek toplantıları darmadağın oldu! Ayrıca anlatılamayacak ölçüde korkunç kanlı olaylar! En seçkin polis görevlilerinden otuz kişinin görüşleri uygulama alanında! Polis şefi Blunt’ın görüşü!”  </p>
			<p class="paragbas">“İşte,” dedi polis şefi Blunt, kendini büyük bir heyecana kaptırmış durumda, “Bu çok güzel işte! Bir gizli polis örgütünün erişebileceği en büyük talih bu. Bizim örgütün ünü dünyanın en uzak köşelerine kadar yayılacak, zamanın bile ötesine varacak, böylece benim adım da daha büyük üne erecek.”  </p>
			<p class="paragraf">Ama benim için sevinilecek bir durum yoktu. O kanlı suçları hep kendi elimle işlemiştim sanki, sanki o fil benim buyruğumdaki sorumsuz bir araçtan başka bir şey değildi. İşte böyle duygular içindeydim. Nasıl da kabarıyordu verdiği zararların listesi! Bir yerde, yapılmakta olan seçimleri altüst etmiş, kaçamaktan üst üste oy veren beş kişinin defterini dürmüştü. Bunun hemen ardından, daha iki gün önce, ‘Bütün Ülkelerin Ezilmiş İnsanları Yardımlaşma Kurumu’nda başlarını sokacak biryer bulabilen, Amerikan yurttaşlarının en yüce hakkını ilk kez kullanmayı denemek üzere seçim sandığı başına giden O’Donohue ile McFlanningan adlı iki adamı yok etmişti. Zavallılar Siyam canavarının kamçısından kurtulamamışlardı. Bir keresinde de, önümüzdeki mevsimde, dans, tiyatro gibi konularda kahramanca saldırılara hazırlanan sapık bir çığırtkanı ayaklarının altına aldığı gibi tepelemişti. Birçok da sokak satıcısı öldürmüştü. Böylece liste gitgide büyüyor, gitgide kızıl kanlara bürünüyordu. Altmış kişi ölmüş, iki yüz kırk kişi de yaralanmıştı. Bununla birlikte bütün yazılanlarda gizli polis görevlilerinin çabalarıyla mesleklerine bağlılıkları haklı olarak belirtiliyor, bütün yazılar ‘üç yüz bin vatandaşla dört gizli polisin canavarı gözleriyle gördüklerini, sözü geçen polislerden ikisinin de öldürüldüğünü’ bildiren sözlerle sona eriyordu.  </p>
			<p class="paragraf">Telgraf alıcısının yeniden tıkırdamaya başlayacağından ödüm kopuyordu. Nitekim gene haberler gelmeye başladı, ama haberlerin niteliği çok tatlı bir umut kırıklığı uyandırdı bende. Çok geçmeden filin izi her yerde yitirilmişti. Sis ona hiç kimsenin gözüne çarpmayacak bir gizlenme yeri arayıp bulma olanağını vermiş olmalıydı. Hiç olmayacak en uzak köşelerden gelen telgraflarda, şu şu saatlerde sisler arasında kocaman belirsiz bir beyaz kütlenin göze çarptığı, bunun hiç şüphesiz beyaz fil olduğu ileri sürülüyordu. Bu belli belirsiz dev kitle New Haven’da, New Jersey’de, Pennsylvania’da, New York’un ta göbeğinde bile görülmüştü! Ama her seferinde de büyük beyaz kütle hiçbir iz bırakmadan hemen görünmeze karışmıştı. Ülkenin geniş alanı üzerine yayılmış gizli polis gücünde görevli her polis saat başlarında raporunu gönderiyor, her biri bir ipucundan, bir iz üzerinde olduğundan, işi sıkı yürüttüğünden söz ediyordu.  </p>
			<p class="paragraf">Ama bütün gün bir sonuç vermeden geçti.  </p>
			<p class="paragraf">İkinci gün de öyle.  </p>
			<p class="paragraf">Üçüncü gün de öyle.  </p>
			<p class="paragraf">Gazete haberleri, anlamsız olaylar, hiçbir yere varmadan ipuçları, insanı heyecanlandıracak şaşırtacak göz kamaştırıcı nitelikten bütünüyle yoksun öykülerle can sıkmaya başlamıştı.  </p>
			<p class="paragraf">Polis şefinin öğüdüne uyarak, koyduğumuz ödülü bir kat daha artırdım.  </p>
			<p class="paragraf">Dört anlamsız gün daha geçti. Sonra, canlarını dişlerine takarak çalışan zavallı gizli polisler acı bir durumla karşılaştılar: Gazeteciler onların görüşlerini yayımlamaktan kaçınarak, soğuk bir ağızla, “Bizi rahat bırakın,” dediler.  </p>
			<p class="paragraf">Filin çalınışından iki hafta sonra, koyduğum ödülü polis şefinin öğüdü üzerine 75.000 dolara çıkardım. Büyük bir paraydı bu, ama hükümetimin güvenini yitirmektense, bütün varlığımı bu yola koymaya hazırdım. Gizli polis görevlileri artık gözden düşünce, gazeteler de saldırıya geçtiler, onları en iğneli alaylara konu etmeye başladılar. Bu durum güldürü topluluklarının da işine yaradı, oyuncular gizli polis kılığına girerek, olmadık maskaralıklarla fili tiyatro sahnelerinde aramaya başladılar. Karikatürcüler, beyaz filin arka ceplerindeki elmaları aşırdığından habersiz dört yanı büyüteçle adım adım inceleyen polis görevlileri çizdiler. Gizli-polis armasının türlü türlü gülünç resimlerini yaptılar. Polis romanlarının arka kapağına basılan o armayı siz de görmüşsünüzdür. Faltaşı gibi açılmış bir göz resmi altında yazılı “BİZ HİÇBİR ZAMAN UYUMAYIZ” sözleri. Bir gizli polis bir yerde içki isteyecek olsa, satıcı hemen alaycı bir yüz takınarak soruyordu:  </p>
			<p class="paragraf">“Gözünüz açılsın diye mi içiyorsunuz yoksa?”  </p>
			<p class="paragraf">Ne yana dönseler alayla karşılaşıyorlardı.  </p>
			<p class="paragraf">Ama bütün bu durumlarda soğukkanlılığını hiç yitirmeden, alayları umursamayan tek bir kişi vardı: ulu bir meşe gibi duran polis şefi. Yiğit gözleri hiçbir zaman önüne eğilmiyor, kendine güveni hiçbir zaman eksilmiyordu. Gene her zaman:  </p>
			<p class="paragraf">“Ne derlerse desinler, aldırmayın. Son gülen iyi güler,” diyordu.  </p>
			<p class="paragraf">Bu adama duyduğum hayranlık gitgide bir tapınmaya dönüşmüştü. Her zaman onun yanını tutuyordum. Dairesi benim için sevimsiz bir yer olmuştu, üzerimdeki bu izlenim günden güne de artıyordu. Ama o bu sevimsizliğe katlandığı için, ben de katlanmaya çalışıyordum. Gücümün yettiğince katlanacaktım. Böylece, düzenli olarak oraya gidiyor, orada kalıyordum. Polislik mesleği dışındakilerden bunu yapabilen tek kişiydim. Herkes şaşıyordu bana. İkide bir, kaçıp gitmek geçiyordu içimden, ama karşımdakinin soğukkanlı, görünüşte aldırmaz yüzüne bakınca olduğum yerde kalıyordum.  </p>
			<p class="paragraf">Filin çalınışından üç hafta sonra bir sabah, artık bu işe daha fazla katlanamayacağımı söyleyerek çekip gitmeyi düşündüğüm sırada, büyük polis şefi yepyeni, ustaca bir çözüm yolu ileri sürerek bu düşüncemi önleyiverdi.  </p>
			<p class="paragraf">İleri sürdüğü yol, hırsızlarla anlaşmaktı. Bu adamdaki sınırsız buluş gücü daha önce hiç eşine rastlamadığım bir şeydi. Oysa yeryüzünün en seçkin kafalarıyla yakından tanışmış bir kimseydim. Hırsızlarla anlaşarak fili 100.000 dolar karşılığında geri alabileceğine kesin gözüyle bakıyordu. Bu parayı belki son bir çabayla bir araya getirebileceğimi belirterek, böyle bir durumun bunca gündür büyük bir bağlılıkla çalışan gizli polislere haksızlık olacağını söyledim. Bunun üzerine:  </p>
			<p class="paragraf">“Böyle anlaşmalarda her zaman paranın yarısını da onlar alır,” dedi.  </p>
			<p class="paragraf">Böylece, ileri sürdüğüm tek karşı görüş de ortadan kalktı. Polis şefi şöyle iki not karaladı:  </p>
			<p class="icerden ParaOverride-14">“Sayın Bayan. Kocanız hemen benimle görüşmeye gelirse, yasaların vereceği her türlü cezadan uzak tutulacağı gibi, büyük bir paraya da sahip olacaktır.”  </p>
			<p class="yazar">Polis Şefi BLUNT  </p>
			<p class="paragbos">  </p>
			<p class="paragbas">Özel bir haberciyle bu notu hem Tuğla Duffy’nin hem de Kızıl McFadden’ın ünü dillere düşmüş karılarına gönderdi.  </p>
			<p class="paragraf">Bir saat geçmeden şu sert yanıtları aldık:  </p>
			<p class="icerden ParaOverride-14">“Koca sersem: Tuğla McMuffy öleli iki yıl oluyor.”  </p>
			<p class="yazar">BRIDGET MAHONEY  </p>
			<p class="icerden ParaOverride-14">“Kereste şefi, Kızıl McFadden asılalı on sekiz ay oluyor. Bir gizli polisten başka her eşek biliyor bunu.”  </p>
			<p class="yazar">MARY O’HOOLIGAN  </p>
			<p class="paragbos">  </p>
			<p class="paragbas">“Uzun süredir kuşkulanıyordum bunun böyle olduğundan. Bu belgeler içgüdümün yanılmazlığını gösteriyor işte,” dedi şef.  </p>
			<p class="paragraf">Başvurduğu bir yol başarısızlığa uğrayınca, hemen ikinci bir yol buluyordu. Hemen sabah gazetelerine bir duyuru yazdı, bir örneğini aldığım duyuru şöyleydi:  </p>
			<p class="icerden">“A.-xwblv. 242 N. Tjnd-fz328wmlg. Ozpo,-; 2 m! ogw. Mum.”  </p>
			<p class="paragbas">Hırsızın, sağ ise bu duyuruyu okur okumaz kendisiyle görüşmeye geleceğini söyledi. Ayrıca, belli zamanlarda yapılacak görüşmelerin, gizli polisle suçlular arasındaki bütün ticari anlaşmazlıkların çözüme bağlandığı yerler olduğunu da belirtti. Görüşme, o gece saat ikide yapılacaktı.  </p>
			<p class="paragraf">Gecenin saat ikisine kadar yapacak başka bir işimiz olmadığından, hemen soluğu dışarda aldım. Birazcık olsun kafamı dinleyebileceğimden çok sevinçliydim.  </p>
			<p class="paragraf">O gece 100.000 doları banknot olarak getirdim, polis şefinin eline saydım, hemen sonra, gözlerinde hiç sönmeyen o güvenle benden ayrıldı. Geçmek bilmeyen bir saatlik bir bekleme süresinden sonra, onun ayak sesleriyle umutlandım, yerimden fırlıyarak soluk soluğa yalpalayan adımlarla ona doğru yürüdüm. Gözleri nasıl da zaferle parıldıyordu!  </p>
			<p class="paragraf">“Anlaştık!” dedi. “Bizimle alay edenler yarın başka bir hava çalmak zorunda kalacaklar! Ardımdan geliniz!”  </p>
			<p class="paragraf">Eline bir mum aldı, her zaman içinde altmış gizli polisin yattığı, şimdi de kalanlardan beş kişinin zaman öldürmek için kâğıt oynadığı, kemerli geniş bodruma indi. Hemen ardından izliyordum. Bodrumun en loş bucağına hızlı adımlarla ilerledikten sonra, korku ile heyecandan tıkanacağım bir sırada, yere uzanmış, kocaman bir nesnenin bir yanına çarparak, tökezleyip kapaklandı. Düştüğü sırada bir yandan da:  </p>
			<p class="paragraf">“Bizim yüce mesleğimiz temize çıkmıştır artık. İşte filiniz!” diye bağırdı.  </p>
			<p class="paragraf">Beni yukarıya taşımış, kendime gelmem için asit fenik vermişlerdi. Bütün gizli polisler de oraya toplanmış, daha önce hiç rastlamadığım bir coşkunluk içinde büyük başarılarını kutluyorlardı. Gazeteciler de çağrıldı, kasalar dolusu şampanyalar patlatıldı, kadehler karşılıklı tokuşturuldu; birbirini kutlamalar, ateşli el sıkışmalar, heyecan içinde sürüp gidiyordu. Gizli polis şefi günün kahramanıydı tabii. Mutluluğu öyle büyük, öylesine uzun bir sabırla, yiğitlikle kazanılmıştı ki, onu öyle görmek beni de mutlu kılıyordu. Bununla birlikte, ben kendim, yersiz yurtsuz bir dilenciye dönmüştüm artık, değerine paha biçilemeyecek fil ölmüş, kutsal bir emanetin korunmasına ilgisizlik göstermek gibi bir suçlama karşısında, ülkemin hizmetindeki görevimden, işimden de olmuştum. Odayı dolduranların gözleri şefe duyulan büyük hayranlıkla yanıp sönüyor, gizli polislerden birçoğunun, “Bakın hele, mesleğinin kralı olarak yaratılmış sanki, tek bir ipucu yakalasın yeter, bulup çıkaramayacağı hiçbir gizli şey yoktur onun,” diye fısıldaştıkları işitiliyordu. 50.000 doların paylaşılması büyük bir coşkunluk yarattı, şef kendi payına düşen parayı cebine koyarken kısa bir konuşma yaparak, “Güle güle harcayın çocuklar, çünkü bu parayı hak ettiniz, ayrıca da gizli polislik mesleğine ölümsüz bir ün kazandırdınız,” dedi.  </p>
			<p class="paragraf">O sırada şöyle bir telgraf geldi:  </p>
			<p class="icerden ParaOverride-14">Monroe, Mich, Saat 22  </p>
			<p class="icerden ParaOverride-15">“Üç haftadır ilk olarak bir postaneye rastlıyorum. Ayak izlerini, şimdi bulunduğum yerden bin mil uzakta bulunan ormanlardan beri sürüyorum, izler her gün biraz daha büyük, daha yeni görünüyor. Önümüzdeki hafta içinde fili bulacağımdan kuşkunuz olmasın. Yüzde yüz kesin bu.”  </p>
			<p class="yazar">Gizli Polis DARLEY  </p>
			<p class="paragbos">  </p>
			<p class="paragbas">Polis şefi, gizli polis örgütünün en usta elemanlarından olan Darley için kadeh tokuşturulmasını, üç kez de “Yaşa!” diye bağrılmasını, sonra da geri dönüp ödülden payını alması için ona hemen bir telgraf çekilmesini emretti.  </p>
			<p class="paragraf">İşte çalınan filin olağanüstü serüveni böyle sona erdi. Ertesi gün gazeteler övgülerle doldu. İçlerinden yalnız biri acı bir eleştiri yapıyordu. Şöyle diyordu bu gazete: “Büyük bir gizli polistir o! Yanlış yere konmuş fil gibi küçücük bir nesneyi bulmakta yavaş davrandığı ileri sürülebilir; üç hafta boyunca gündüzleri fili bucak bucak arayıp geceleri de onun çürümeye yüz tutmuş leşinin yanıbaşında yatmış olabilir; en sonunda filin yerini ona hayvanı o yanlış yere koyan kişi göstermiş olabilir, ama bütün bunlardan ne çıkar! Filin bulunmasıdır önemli olan!”  </p>
			<p class="paragraf">Zavallı Hassan, artık hiç dönmemecesine yoktu benim için. Silahların mermileri çok ağır bir biçimde yaralamıştı onu. Siste sürünerek o sevimsiz yere gelmiş, düşmanlarıyla sarılmış bir durumda, her an yakalanmak tehlikesiyle karşı karşıya, açlıkla, bitkinlikle pençeleşerek ölümle gelecek kurtuluşu beklemişti.  </p>
			<p class="paragraf">Hırsızlarla anlaşma bana 100.000 dolara mal oldu; gizli polis örgütünün masrafları da 42.000 doları buldu. Bu olaydan sonra bir daha, bir iş isteğiyle hükümetime başvuramadım. Yıkılmış bir adamım şimdi, yeryüzünün o yanından o yanına başıboş dolaşıp duruyorum. Ama dünyada gelmiş geçmiş gizli polis şeflerinin en büyüğü olduğuna inandığım o adama duyduğum hayranlık, bugün bile hiç eksilmeden içimde sürmektedir. Bütün yaşamım boyunca da sürecek.  </p>
		</div>
</body>
</html>