<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>VAL McDERMID</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_28" id="calibre_pb_30"> </p>

  <p class="block_29"> </p>

  <p class="block_25">Bir insan bir cinayetle karşı karşıya kaldığı zaman gözlerini, kulaklarını ve anlayışını cebine koymak zorunda değildir. Hemen komaya girmezse sanırım bir cinayetin başka bir cinayetten daha iyi ya da daha kötü olduğunu görebilmelidir. Cinayetler arasında da heykel, resim, oratoryo, değerli taşlar, oyma işleri vb.de olduğu kadar erdem açısından küçük fark ve gölgeler vardır.</p>

  <p class="block_4"> </p>

  <p class="block_2">Tony banyosunda uzanmış yatıyordu, elinin altında bir brendi bardağı vardı. Böyle rahatlamış, tükenmiş durumdayken kendini en son ne zaman bu kadar rahat, bu kadar iyimser hissettiğini hatırlamıyordu. Angelica’yla telefonda yaşadıkları iyi bir profil çıkardığına inanmasıyla birleşince ona yeni bir umut vermişti. Belki anormal olması gerekmiyordu. Belki dünyanın geri kalanına, işlerini halleden, geçmişi özümsemiş ve dünyalarını görmek istedikleri biçimde biçimlendirmiş kişiler arasına katılabilirdi. “Hayatımı değiştirebilirim” dedi.</p>

  <p class="block_2">Telsiz telefon çaldı. Tony yavaş, akıcı bir hareketle telefona uzandı. Artık hiç panik hissetmiyordu. Angelica’nın telefonlarından duyduğu korkunun yerini beklentinin alması ne kadar tuhaftı. Neşeli bir sesle, “Alo” dedi.</p>

  <p class="block_2">“Tony, ben John Brandon. Senin için bir araç gönderiyorum. Birini daha bulduk.”</p>

  <p class="block_2">Tony yerinde dikildi, sular üzerinden deniz laboratuvarında bir deneydeymiş gibi süzülüyordu. “Emin misin?”</p>

  <p class="block_2">“Carol Jordan ve Don Merrick olayın duyulmasından beş dakika sonra olay yerine gittiler.”</p>

  <p class="block_2">Tony gözlerini sımsıkı kapattı. “Aman Allahım” diye homurdandı. “Nerede?”</p>

  <p class="block_2">“Clifton Sokağı’nda genel tuvaletlerde. Temple Fields.”</p>

  <p class="block_2">Tony küvetten çıktı. “Orada görüşürüz” dedi.</p>

  <p class="block_2">“Tamam, Tony. Otomobil beş dakika içinde orada olur.”</p>

  <p class="block_2">“Hazır olurum.” Telefonu kapadı ve banyodan çıkarak yürürken kurulandı. Bir yandan düşünürken bir yandan da blucin tişört, gömlek, süveter ve deri ceketini giydi. Gecenin ne kadar soğuk olduğunu hatırlayarak bir çift çorap daha giydi. Bot bağcıklarını bağlarken kapı çaldı.</p>

  <p class="block_2">Devriye otomobilindeki gerginlik her tür yapıcı düşü olanağını yok ediyordu. Karanlık sokaklardan geçerken mavi ışık, sokak lambalarının tuhaf turuncu ışığıyla kontrast oluşturuyordu. Kendisine eşlik eden iki maço trafik polisi, konuşmaya olanak tanımayan kibirli bir poz takınmıştı. Lastik gıcırtılarıyla hızla Clifton Sokağı’na girdiler. Sürücü sokağın orta kesiminde girişi kesen polis şeritlerini görünce antiblokaj frenlere bastı.</p>

  <p class="block_2">Şerit Tony için kaldırıldı. Tony, dosdoğru rastgele park edilmiş polis arabaları ve bir ambulansın durduğu orta kesime gitti. Yaklaşırken umumi tuvalet işaretini görebiliyordu. Levha binanın karanlığında ışıklıydı. Ambulansın yanında Don Merrick’i gördü, başındaki bandajdan dolayı onu tanımaması olanaksızdı. İnceleme yapan polis memurlarını görmezden gelen Tony hemen Merrick’in yanına gitti. Merrick cep telefonuyla hararetli bir konuşma yapıyordu. Tony’yi gördüğünü anlatmak için elini salladı ve konuşmasını “Tamam, teşekkürler, sizi rahatsız ettiğim için özür dilerim” diye bitirdi.</p>

  <p class="block_2">Tony, “Çavuş” dedi. “Bay Brandon’ı arıyorum. Ya da Detektif Jordan’ı.”</p>

  <p class="block_2">Merrick başını salladı. “Her ikisi de içeride. Sanırım göz atmak istersiniz.”</p>

  <p class="block_2">“Cesedi kim buldu?”</p>

  <p class="block_2">“Sokak kızlarından biri. Kadınlara ait tuvaletlerin hepsinin dolu olduğunu iddia ediyor, bu yüzden özürlülerin tuvaletine gitmiş. Yanında bir müşteri olduğuna bahse girerim. Adam belanın kokusunu alır almaz tüymüştür.”</p>

  <p class="block_2">Tony göz ucuyla Carol’ın tuvaletlerden çıktığını gördü. Carol hemen onların yanına geldi. Merrick uzaklaşıp cep telefonunu çevirmeye başlarken, Carol, “Geldiğin için teşekkür dedi.</p>

  <p class="block_2">Tony, “Dünyada kaçırmayacağımı söyleseydim bunu kesinlikle birileri yanlış anlardı” dedi alayla. “Neden ‘Becerikli’ olduğunu düşündünüz?”</p>

  <p class="block_2">“Kurban çıplak ve boğazı kesilmiş. Belli ki buraya tekerlekli iskemleyle getirilmiş ama yere fırlatılmış. Üzerinde de dün akşamki <span class="text_">Sentinel Times’ın</span> ön sayfası var.” Carol’ın sesi gergin, gözleri sertti. “Onu kışkırttık, değil mi?”</p>

  <p class="block_2">Tony, “Biz kışkırtmadık. Gazete kışkırtmış olabilir ama biz değil” dedi dalgınca. “Ama bu kadar hızlı harekete geçmesini beklemiyordum.”</p>

  <p class="block_2">Merrick tekrar yanlarına gelerek neşeli bir sesle, “Öyle görünüyor ki tekerlekli iskemlenin izini bulduk. Biri bu gece erken saatte hastane resepsiyonundan almış. Şansımız yaver giderse olayı gören birini bulabiliriz.”</p>

  <p class="block_2">Carol, “iyi iş yaptın, Don” dedi. “O halde bir göz atabilir miyiz?” diye sordu Tony’ye. Tony başını sallayarak Carol’ın arkasından gitti. Yavaşça tuvaletleri dolaşarak gördüklerine kafasına yazdı. Siyah PVC döşemenin, duvarda rastgele döşenmiş gri ve siyah karoların, açık saçık duvar yazılarının, havadaki kokunun farkına vardı. Girişin iç kısmında tuvaletler ikiye ayrılıyordu, solda erkekler, sağda da kadınlar için bölmeler vardı. Özürlü tuvaleti sağda, kadınlara ait tuvaletlerin hemen girişindeydi. Brandon ile Kevin Matthews kapının kenarında durmuş geniş kapı girişinden içeriye bakıyorlardı. Tony içeri girerek sessizce onların yanına gitti. Bir fotoğrafçı kapının iç kısmında durmuş, Brandon Becerikli Andy’yi ellerine teslim ederse jüriyi ikna edebilecek fotoğraflar çekiyordu. Birkaç saniyede bir flaşın ışığı izleyenlerin gözlerini acıtıyordu.</p>

  <p class="block_2">Tony yerde kıvrılmış yatan cesede dikkatle baktı. Carol’ın dediği gibi çıplaktı ama temizlenmemişti. Diz, dirsek ve bir ayak bileğinde bir tür koyu, yağlı bir maddenin kalıntıları vardı. Cesette kan izleri de vardı. Boğaz kesiği genişti ama şüphelendiği gibi ölüme neden olacak kadar derin değildi. Görebildiği kadarıyla cinsel organlar zarar görmemişti ama adamın rektum ve anüsüyle çevresindeki yumuşak et keskin bir bıçakla vahşice kesilip alınmıştı. Tony’nin içinden sıcak bir rahatlama dalgası geçerek onu düşünmeyi reddettiği şeyi düşünmeye zorladı. Carol gibi o da kendi yaptıklarının Becerikli Andy’yi tarzını değiştirip tekrar harekete geçmeye kışkırttığından korkmuştu. Brandon’ın telefonundan bu yana bu dehşet, alıcı kuş gibi omuzlarında duruyordu.</p>

  <p class="block_2">Tony, Brandon’a dönerek tereddüt etmeden konuştu. “Bu o değil. Taklit bir cinayet bu.”</p>

  <p class="block_2">Clifton Sokağı’nın öbür ucundaki gölgelerin arasından Tom Cross, cinayet araştırmasının tanıdık ritüel dansını izlemek için bir anda beliren hayaletimsi kalabalığa katıldı. Dudaklarını sıkarak gülümsüyordu, gölgelerin arasından biraz daha ortaya çıktı. İç cebinden günlüğünü çıkararak not almak için bir sayfa yırttı. Sokak lambasının solgun ışığının altında, “Sevgili Kevin, İbne Katili’nin bu cinayeti işlemediğine bir altın saatine bahse girerim. En iyi dileklerimle, Tom” diye yazdı.</p>

  <p class="block_2">Seaford acı olduğu kadar utandırıcı bir tecrübe olmuştu ama Tom Cross aşağılanmanın amacını engellemesine izin verecek insanlardan değildi. Notu dörde katlayarak üzerine, “Detektif Kevin Matthews. Özel” diye yazdı. Kalabalığı yara yara şeridin ardındaki bir polisi yakaladı. “Kim olduğumu biliyorsun, değil mi?” diye sordu.</p>

  <p class="block_2">Polis memuru tereddütle başını sallayarak iki yana baktı Teşkilatın yeni cüzamlısıyla konuşmasını gören olur mu diye kaygılanıyordu.</p>

  <p class="block_2">Cross notu uzattı. “Bunu Detektif Matthews’a götür, haydi evladım” dedi.</p>

  <p class="block_2">Polis memuru, “Evet, efendim” diyerek notu eldivenli elinin içine aldı. Temel Reis Cross’un gözünü morartacak cesareti kimin bulduğunu bir an merak etti.</p>

  <p class="block_2">Cross seyircilerin arasına dönerken omzunun üzerinden, “Göreve döndüğümde seni hatırlayacağım” dedi. Dar geçitten bir gece kulübünün yangın çıkışının önüne park ettiği Volvo’sunun yanına gitti. Gün tatmin edici olmaktan uzaktı ve sabah da bir gelişme vaat etmiyordu. Ama Kevin Matthews’a gönderdiği mesajın doğru olduğuna inanması Tom Cross’un yararlı bir iş yaptığını düşünmesine yetmişti.</p>

  <p class="block_2">Tony inatçı bir tavırla, “Otopsi beni destekleyecektir” dedi. “Bu adamı öldüren her kimse, bizim katil değil.”</p>

  <p class="block_2">Bob Stansfield suratını astı. “Sırf birkaç yağ lekesi var diye nasıl bu kadar emin olduğunuzu anlayamıyorum.”</p>

  <p class="block_2">“Yalnızca cesedin temiz olmaması değil.” Tony parmaklarını şıklattı. “Yanlış yaş grubunda. Yirmi yaşında bile değil. Kendini gizli tutmak bir yana eşcinsel dünyada iyi tanınıyor. Bu sabah üçte kimliğini teşhis ettiniz.”</p>

  <p class="block_2">Kevin Matthews başını salladı. “Asayiş Şubesi iyi tanıyor. Chaz Collins. Bir barda çalışan ve şiddet içeren cinsellikten hoşlanan eski bir kiralık oğlan.”</p>

  <p class="block_2">Tony, “Kesinlikle” dedi. “Ayrıca penisinde ya da testislerinde bir işaret yok, oysa bizim katil bu organlara giderek daha fazla şiddet uyguluyor. Şimdiye kadar basma yalnızca kurbanların cinsel organlarının kesildiği söylendi. Nasıl ve hangi bölgeler olduğunu açıklamadık. Bu katil bütün anal bölgeden kurtulma gerekçesi olarak yorumladı bunu. Öldürmeden önce kurbana tecavüz ettiği ve adli tıbbın meni bulmasını istemediği için böyle davrandığını düşünüyorum.” Tony düşüncelerini toplamak ve John Brandon’ın sabah toplantısında istettiği kahvaltı tepsisinden bir fincan kahve daha almak için sustu.</p>

  <p class="block_2">Carol, “Tekerlekli iskemle” dedi. “Hastaneden çalarak büyük bir riskin altına girdi. Bizim katilin şimdiye kadar sergilediği dikkatliliğe uyan bir şey değil bence.”</p>

  <p class="block_2">Kevin ağzı yumurta ve sosla dolu, “İşkence de görmemiş diye ekledi. “Ya da hiç değilse belirgin bir işkence yok.” Cebinde bu görüşünü odanın içinde söylenenler kadar belirleyen bir not vardı. Temel Reis’e işten el çektirilmiş olabilirdi ama Kevin onun içgüdülerine güveniyordu.</p>

  <p class="block_2">Ama Bob Stansfield vazgeçecek gibi değildi. “Tamam taklit cinayet olarak düşünmemizi sağlamak için kasten böyle yapmışsa? Ya kasten kafamızı karıştırmaya çalışıyorsa? Kaldı ki şuradaki gazeteyi görmezden gelemezsiniz. Dr. Hill’in profili de yanlış gazete yazılarının onun çalışma tarzını değiştirmesine neden olabileceği uyarısında bulundu.”</p>

  <p class="block_2">Tony özenle bir sandviç hazırlamaya devam etti. Sandviç ekmeğinin içindeki yumurtanın üzerine sos sürerek sarısı ezilene kadar sıkıştırdı. Sonra, “Bu teoride bir yanlış yok” dedi. “Becerilerini konuşturmak için de öldürmesi çok mantıklı. Öbürleri gibi planlanarak yapılmış bir iş değil, bu yüzden kurban seçimi çok farklı olabilir. Ama yöntemin aynı olması gerekirdi.”</p>

  <p class="block_2">Stansfield ısrar etti. “Ama yöntem aynı. Bu adamın boğazı kesilmiş, tıpkı öbürleri gibi. Bu orospu çocuğu adamı berbat hale getirmiş. Kıçının durumuna bakarak işkence görmediğini nasıl söyleyebilirsiniz?”</p>

  <p class="block_2">“Bahse giriyor olsaydım, Chaz Collins’in boğazındaki kesik nedeniyle ölmediğine bire yüz koyardım. Elle boğulduktan sonra dizi katilin kurbanlarından biri gibi gözükmesi için boğazının kesildiğine bahse girerdim. Bence biraz kontrolden çıkmış şiddet içeren bir cinsellik var. Chaz arkadan ilişki kurulurken boğuşuyordu, öbür adam onu sakinleştirmek için boğazın sıkı sıkı tuttu. Orgazm anında fazla sıktı ve elinde bir ceset kaldı. Bu cesetten kurtulmanın tek yolunun dizi katilin işine benzetmek olduğunu düşündü, mesajı belki alamayız diye cesedin üzerine dünün gazetesini bıraktı.”</p>

  <p class="block_2">Brandon yağlı parmaklarını cebinden çıkardığı bir kâğıt mendile silerken, “Kesinlikle çok mümkün” dedi.</p>

  <p class="block_2">Carol kararlı bir tavırla, “Sanırım Tony haklı” karşılığını verdi. “İlk tepkim bunun beşinci kurban olduğuydu ama üzerinde kadar çok düşünürsem yanıldığıma o kadar emin oluyorum. Beni asıl rahatsız eden nedir biliyor musunuz?” Dört çift göz soruşturur gibi ona baktı. Carol kendini bir tanık iskemlesindeymiş gibi baskı altında hissetti. “Dün gece Pazartesi değildi. “</p>

  <p class="block_2">Tony sırıttı. Stansfield gözlerini yukarı kaldırdı. Kevin isteksizce başını salladı ve Brandon, “Haftanın bugünü onun için önemli mi?” diye sordu.</p>

  <p class="block_2">Carol başını salladı. “Bunun nedeni ister pratik uygunluk ister boş inanç olsun, Pazartesini seçmesi için çok güçlü bir neden var belli ki. Bu neden her neyse onun için çok önemli. Sırf bizi sıkıştırmak için bu kuralı ihlal ettiğini düşünmüyorum.”</p>

  <p class="block_2">Kevin araya girdi. “Carol’a katılıyorum. Sırf Pazartesi nedeniyle değil. Başka bir şey de var.”</p>

  <p class="block_2">Stansfield şaşırarak ona baktı. İyi niyetle, “Tamam, anlaşılan benim teorim geçerli değil” dedi. “Ayrı bir iş. Peki bu işi kim soruşturacak?”</p>

  <p class="block_2">Brandon içini çekti. “Merkez’deki Müdür Sharples’la konuşacağım, işi ona aktarırım. Cinayet bizimkine ait değilse onların şefinin başına patlar.”</p>

  <p class="block_2">Kevin dalgın dalgın, “O hasta” diye hatırlattı.</p>

  <p class="block_2">“Demek öyle. Peki, bu sabah hangi müfettiş şanssızsa ona paslarım. Şimdi, dün geceki olaylar Dr. Hill’in profiline gereken önemi vermemizi engelledi ama şimdi bunu ele almalıyız.” Brandon’ın sözü kapının vurulmasıyla kesildi. “Girin” derken sesindeki rahatsızlığı saklamaya çalışıyordu.</p>

  <p class="block_2">Üniformalı çavuş birkaç zarfla içeriye girdi. “Bunlar yeni geldi efendim. Biri adli tıptan, öbürü laboratuvardan” diyerek zarfları Brandon’ın önüne bıraktı. Brandon zarflardaki çıkarırken çavuş çoktan gitmişti.</p>

  <p class="block_2">Brandon patoloğun ön otopsi raporunu incelerken öbürleri sabırsızlıklarını güçlükle gizlediler. Brandon, “sevgili John” diye okudu. ‘“Bu olayda bir sevinç çığlığı atacağını biliyorum, çünkü öyle görünüyor ki katil sonunda bazı izler bırakmış. Kötü haber şu ki, sizin adamın işi olduğunu sanmıyorum. Kurban boğazı kesilmeden önce boğularak ölmüş. Muhtemel elle boğazı sıkılmış. Ayrıca önceki dört kurbanda kullanılan bıçak kullanılmamış. Öyle görünüyor ki bu daha uzun ve daha kalın bir bıçak, aşçıların sebze doğrama bıçağına benziyor. Oysa bildiğin gibi daha önceki kurbanlarda fileto bıçağına çok benzeyen bir şey kullanılmıştı. Ölüm saatini dün gece sekiz ile on arasında tahmin ediyorum. En kısa zamanda ayrıntılı raporu göndereceğim... Vay, vay vay. Peki, sen haklısın sanırım, Tony.”</p>

  <p class="block_2">Bob Stansfield elini Tony’ye uzatarak, “Sizin görüşünüze tam zamanında katılmışım yoksa bok gibi ortada kalacaktım” dedi. “İyi iş, Doktor.” Carol içinden gülümsedi. Ekibin geri kalanı neyse ki Tony’nin söylenmeye değer bir şeyleri olduğunu kabul etmeye başlamıştı. Cross gittikten sonra ortamın bu kadar farklılaşması şaşırtıcıydı.</p>

  <p class="block_2">Kevin iskemlesinde rahatsızca kıpırdanarak, “Adli tıp ne diyor? Bizim vakalarla ilgili bir şey var mı, yoksa yalnızca Chaz Collins’le ilgili ön rapor mu?”</p>

  <p class="block_2">Brandon öbür sayfaları karıştırdı. “On rapor... ön rapor... ön rapor...” Derin bir nefes aldı. Sesindeki bastırılmış bir iğrenmeyle, “Aman Allahım” dedi.</p>

  <p class="block_2">Carol, “Ne oldu efendim?” diye sordu.</p>

  <p class="block_2">Brandon bir eliyle uzun yüzünü ovuşturarak kâğıda yanlış okuyup okumadığını anlamak istermiş gibi tekrar baktı. “Damien Connolly’nin cesedindeki yanıkları incelemişler. Bu yanıkların nedenini bulmaya çalışmışlar.”</p>

  <p class="block_2">Tony durdu, sandviçinin son lokması havada kaldı. “Peki sonuç nedir?” diye sordu Bob Stansfield.</p>

  <p class="block_2">Brandon, “Tam düşündüğüm gibi” dedi. “Adli tıptaki çocuklar yalnızca bir pasta süsleme aletinin parçaları olduğunu düşünüyorlar.”</p>

  <p class="block_2">Tony hayaldeymiş gibi, dudaklarında uzak bir gülümsemeyle, “Elbette” dedi. “Bütün o farklı yıldız biçimleri. Söylendiği anda o kadar açıkça görülüyor ki.” Birden dört kişinin ona bakakaldığını fark etti. Yalnızca Carol kaygılı duruyordu. Öbür yüzlerde daha önce görmüş olduğu ifadeleri gördü. Bıkkınlık, tiksinti, anlayamama.</p>

  <p class="block_2">Stansfield acı acı, “Yirmi dört karat bir kafa” dedi. Kimse onun katili mi yoksa Tony’yi mi kastettiğini tam olarak anlayamadı.</p>

  <p class="block_12">*</p>

  <p class="block_2">Penny Burges, Bradfield Evening <span class="text_">Sentinel Times’ın</span> suç bölümünü üstlendiği gün, erkek seleflerinden daha iyi haber kaynakları bulacağına söz verdi. Masonik locanın erkek ritüellerinin ve erkek toplantılarının kendisi için kapalı bir dünya olarak kalacağını biliyordu ama kendi bilgisi dışında orada bile önemli bir şey olmaması için kararlıydı.</p>

  <p class="block_2">Ev telefonunun o sabah altıyla yedi arasında iki kez çalmış olması şaşırtıcı değildi o halde. Her iki telefon da polistendi, İbne Cinayetleri’yle ilgili olarak daha önce sorguladıkları kişinin ülke dışına kaçarken gözaltına alındığını söylüyorlardı. İsim yoktu, eşkâl yoktu ama adı bilinmeyen zanlı o sabah adaleti yanıltma suçlamasıyla mahkemeye çıkacaktı. Penny’nin o gece ikiye kadar ayakta kalmasına neden olan beşinci cesedin bulunmasından sonra, bağlantı çok açıktı.</p>

  <p class="block_2">Penny koyu Earl Grey çayından ikinci fincanı içerken kendi kendine gülümsedi. Bu gece onun için yeni bir baş sayfa olacaktı. Editör ve avukat cesaretlerini kaybetmezlerse tabii. Fincanını ve mısır gevreği kâsesini lavaboya bırakıp mantosunu aldı. Her iki durumda da ilginç bir gün olacaktı.</p>

  <p class="block_2">Mahkemeye çıkma zamanı geldiğinde savcılığın önünde her şeyin plana göre gitmesini kimin sağlayacağı konusunda kısa çöpü Carol seçmişti. Stansfield ile Kevin’ın takip etmeleri gereken rutin soruşturmaları vardı. Tony de, bir konferansa katılan Kanadalı bir akademisyen psikologla randevusu için Leeds’e gitmişti. Bu profil bölümü kurma çalışmalarının bazı yanlarını almaları gerekiyordu. Grup toplantısından sonra birkaç dakika yalnız kaldıklarında Carol’a, “Kavramsal harita çıkarma” demişti.</p>

  <p class="block_2">Carol adliye binasının merdivenini çıkarken alayla, “kuantum mekaniği” de diyebilirdi, diye düşündü. Yakasını yemekten önce durması beklenen doğu rüzgârına karşı kaldırmıştı. Bu bölümde yer almasını birileri ciddi olarak düşünecekse, öğrenmesi gereken çok şey vardı, bu kadarı açıktı.</p>

  <p class="block_2">Güvenlikten geçip on iki mahkeme salonunun bulunduğu uzun koridorda yürürken bölümle ilgili bütün düşünceleri yok oldu. Her zamanki homurdanan, küstah suçlular ve onların zavallı aileleri yerine bir medya ordusuyla karşı karşıya geldi. Bir Cumartesi sabahı adliyede hiç bu kadar medya mensubu görmemişti, Cumartesi normal olarak haftanın en sakin günü olurdu. Kalabalığın arasında Don Merrick’i görebildi. Merrick’in sırtı mahkeme salonuna dönüktü, rahatsız olmuş görünüyordu.</p>

  <p class="block_2">Carol hemen hızlandı. Ama çok geç kalmıştı. Görülmekle kalmamış, iyi bir yazı kokusuyla ulusal medyanın gönderdiği yeni muhabirler olmayan bir avuç gazeteciden biri tarafından da tanınmıştı. Köşeyi dönerken muhabirler arkasından seğirttiler. Duvara yaslanıp Don Merrick’e gülümseyen Penny Burgess dışında hepsi.</p>

  <p class="block_2">Merrick alayla, “Bu sabah telefon alan tek kişi sen değilsin demek ki” dedi.</p>

  <p class="block_2">“Ne yazık ki hayır, Çavuş. En azından çocuklar yöneticinizle sizden daha çok ilgileniyorlar.”</p>

  <p class="block_2">Merrick, “Dikkat etse iyi olacak” dedi.</p>

  <p class="block_2">“Ah, ben olsam böyle demezdim.”</p>

  <p class="block_2">Merrick kuru bir sesle, “Ben böyle duydum” dedi.</p>

  <p class="block_2">Penny’nin kaşları kalktı. “Sana bir ara içki ısmarlamama izin vermelisin, Don. O zaman dedikodunun doğru olup olmadığını kendin de görebilirsin.”</p>

  <p class="block_2">Merrick başını iki yana salladı. “Sanmıyorum, canım. Karım bundan hoşlanmaz.”</p>

  <p class="block_2">Penny sırıttı. “Yöneticiyi boş ver. Peki Don, hepsi Detektif Jordan’ın peşinden gittiğine göre, mahkemenin işleyişi hakkında haber yazma hakkımı yerine getirmeme izin verecek misin?”</p>

  <p class="block_2">Don Merrick kapı ağzından çekilerek eliyle ona içeri geçmesini işaret etti. “Konuğum ol” dedi. “Ama unutmayın, Bayan Burgess, gerçekler, yalnızca gerçekler. Masum insanları risk altına sokmak istemeyiz, değil mi?”</p>

  <p class="block_2">Penny onun yanından geçip mahkeme salonuna girerken tatlı bir sesle, “Yani İbne Katili’nin yaptığı gibi mi?” diye sordu.</p>

  <p class="block_2">Brandon, Tom Cross’a kulaklarına inanamayarak baktı. Yüzü derin bir gönül rahatlığıyla doluydu, morarmış gözü kendinden hoşnut duruşunun tek istisnasıydı. “Aramızda kalacak, John” diyordu, “McConnell konusunda doğru davrandığımı kabul etmek zorundasın. Dün geceki o olay İbne Katili’nin işi değildi, haksız mıyım? Tabii ki olamazdı, olabilir mi, beni alt kata kapattığını düşünürsek.” Brandon’ın odasında küllük olmadığını göz ardı ederek bir sigara yaktı ve dumanı keyifle havaya savurdu.</p>

  <p class="block_2">Brandon uğraştı ama gereken kelimeleri bulamadı. İlk kez söyleyecek söz bulamıyordu.</p>

  <p class="block_2">Cross külünü silkmek için çevresine baktı, sonra yerde karar kılarak ayakkabısıyla halının üzerinde külleri ezdi. “Peki işe ne zaman başlamamı istiyorsun?” diye sordu.</p>

  <p class="block_2">Brandon arkasına yaslandı ve tavana baktı. “Bu bana kalsaydı bu şehirde asla seni işe başlatmazdım” dedi memnuniyetle.</p>

  <p class="block_2">Duman Cross’un boğazında kaldı. Brandon anın keyfini çıkarıyormuş gibiydi. “Lanet olası, şakadan hoşlanıyorsun, John” dedi tükürür gibi.</p>

  <p class="block_2">Brandon soğuk bir sesle, “Hayatımda hiç bu kadar ciddi olmamıştım” karşılığını verdi. “Bu sabah seni uyarmak için aradım. Dün öğleden sonra Steven McConnell’a yaptıklarınız tacizdi. Dosya açık, müfettiş. Bu araştırmaya bir daha yaklaşırsanız sizi gözaltına almakta tereddüt etmem. Doğrusunu istersen bundan da keyif duyarım. Bu teşkilatta görev yapan ya da açığa alınan hiçbir polisin adını kötüye çıkarmayacağım.” Brandon’ın sözleri kafasına dank ettikçe Cross sarardı, sonra yüzü öfke ve aşağılanmayla doldu. Brandon ayağa kalktı. “Şimdi büromdan ve karakolumdan çık” dedi.</p>

  <p class="block_2">Cross başına bir darbe yemiş gibi ayağa kalktı. “Bundan pişman olacaksın Brandon” dedi öfkeyle.</p>

  <p class="block_2">“Beni zorlama Tom. Kendi iyiliğin için beni zorlama.”</p>

  <p class="block_12">*</p>

  <p class="block_2">Ayaklarıyla düşünen Carol gazetecileri avukatlar kafeteryasının dışındaki küçük salonda topladı. “Tamam, tamam” diyerek abartılı el hareketleriyle onları sakinleştirmeye çalıştı. “Bakın, bana iki dakika izin verirseniz, hemen dönüp sorularınıza cevap vereceğim, tamam mı?”</p>

  <p class="block_2">Gazeteciler tereddütle durdular, arkadaki bir ikisi mahkeme salonuna dönme eğilimi gösteriyordu. Çenesini hafifçe ovalayan Carol, “Bakın çocuklar” dedi. “Acı çekiyorum. Dişim ağrıyor ve ondan önce dişçimi aramazsam bugün beni görmesi şansını kaçırırım. Lütfen. Bana izin verin. Sonra tamamen sizin olacağım, söz veriyorum” Carol zoraki gülümsedi ve kafeteryaya girdi. Duvarda bir telefon vardı. Ajandasını çıkarıp bir sayfaya bakıyormuş gibi yaparak adliyenin tanıdık numarasını çevirdi. “Birinci mahkeme lütfen” dedi. Telefonun bağlanmasını bekledikten sonra mübaşire, “Ben Detektif Jordan. Savcıyla konuşabilir miyim?” dedi.</p>

  <p class="block_2">Birkaç dakika sonra Kraliyet savcısıyla konuşuyordu. “Eddie. Ben Carol Jordan. Burada Steven McConnell’ın gelmesini bekleyen otuz gazeteci var Yanlış sonuçlara varmaya can atılıyorlar, doğaçlama bir basın toplantısıyla onları burada tutarken senin adamı içeriye sokmayı tercih edeceğini düşündüm. Mübaşire söyler misin?” Savcının mübaşirle konuşmasını bekledi.</p>

  <p class="block_2">“Olur Carol” dedi savcı. “Teşekkürler.”</p>

  <p class="block_2">Oyununa devam eden Carol telefonu kapattıktan sonra ajandasına bir şeyler karaladı. Sonra derin bir soluk alarak gazetecilerin yanına gitti.</p>
</body>
</html>
