<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>VAL McDERMID</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_27" id="calibre_pb_25">***</p>

  <p class="block_29"> </p>

  <p class="block_25">Ama bu arada kim kurbandı? Çünkü öldürecek rastgele birini arayarak yolculuk yapacak kadar akılsızca davranamazdı. Ah, hayır: Kendine bir süre önce bir kurban, yani eski ve çok yakın bir arkadaş bulmuştu.</p>

  <p class="block_4"> </p>

  <p class="block_2">Brandon daktilodaki kâğıda boş gözlerle baktı. Tom Cross ACC’nin mükemmel polis kavramından çok uzaktı ama her zaman iyi bir hırsız yakalayıcı olarak görünmüştü. Bu geceki gibi alışılmadık davranışlar ancak bütün kariyeri hakkında kuşku uyandırmaya yarayabilirdi. Yıllar boyunca Cross hiç kimsenin ruhu duymadan, kanıtları düzenleyip başka kaç kişiyi suçlu göstermişti? Kuralları çiğneyip Tony’yi yasadışı aramaya götürmüş olan kendisi olmasaydı kimse Tom Cross’un bulduğu “kanıt”tan şüphelenmeyecekti. Stevie McConnell dışında kimse, Cross’un üç “bulgu”sundan ikisinin eve onunla birlikte geldiğini bilmeyecekti. Bunun sonuçlarını düşünmek bile Brandon’ın sırtından soğuk terler dökülmesine yetmişti.</p>

  <p class="block_2">Cross, Brandon’a onu görevden alma seçeneğinden başka bir şey bırakmamıştı. Kaçınılmaz olarak bunu izleyecek disiplin toplantısı ilgili herkes için acılı olacaktı ama bu Brandon’ın hiç de derdi değildi. Olayın cinayet bölümünün morali üzerindeki etkisiyle daha çok ilgileniyordu. Bununla savaşmanın tek yolu, soruşturmanın sorumluluğunu doğrudan üstlenmekti. Şimdi yapması gereken tek şey Şefi haklı olduğuna ikna etmekti. Brandon iç çekerek daktilodan son kâğıdı çıkardı ve yeni bir kâğıt taktı.</p>

  <p class="block_2">Şefe gönderdiği not kısa ve amacına uygundu. Eve sürünerek gitmeden önce yapması gereken tek bir iş kalmıştı. Brandon saate baktı. On ikiye otuz dakika var. Daktiloyu iterek özel not defterine yazmaya başladı: “Detektif Kevin Matthews’a. John Brandon, Emniyet Müdür Yardımcısı. Konu: Steven McConnell. Müfettiş Cross’un görevden alınmasından sonra cinayet bölümünün yöneticiliğini doğrudan üstlenmiş bulunuyorum. McConnell’ı cinayetle suçlamak için hiçbir gerekçe yoktur. McConnell saldırı suçundan kefaletle serbest bırakılmalı ve daha başka kanıtlar ortaya çıkarsa onu daha fazla sorgulayabilmemiz için bir hafta içinde Scargill Sokağı’na dönecek biçimde ayrı bir kefalet duruşmasına çıkmalı. Bize ilişkide bulunduğu kişiler hakkında bilgi ya da Gareth Finnegan ve Adam Scott’la tanıştırmış olabileceği insanların adlarını vermeyi kabul etmediğini göz önüne alırsak, yapacağı her tür teması takip etmeliyiz. Scott ve Finnegan’la ve artık bildiğimiz gibi mesleki boyutta Damien Connolly ile bağlantısını gerekçe göstererek telefonunun dinlenmesi için izin de çıkarılmalı. Birbiriyle ilgili dört cinayet konusundaki soruşturmalarımız geniş bir cephede sürdürmeli. Kefaletle serbest bırakılmasından sonra McConnell’ın takip edilmesini öneriyorum. Yarın öğleyin kıdemli polislerle bir toplantı yapılacak.” Brandon notunu imzaladı ve bir zarfın içine koydu. Nöbetçi çavuşun yanına gitmek için merdivenden inerken, dost kazanma ve insanları etkileme yolu diye düşündü. Tony Hill’in Stevie McConnell hakkında yanılmaması için dua etti. Tom Cross içgüdüleri konusunda haklıysa, bu polislerin moralini bozmaktan çok daha riskli olurdu.</p>

  <p class="block_12">*</p>

  <p class="block_2">Carol yemek masasına yığılır gibi oturdu, çenesini kavuşturduğu kollarının arasına sokmuş, bir eliyle Nelson’un karnını gıdıklıyordu. “Ne düşünüyorsun oğlum? Yalan söyleyen bir orospu çocuğu daha mı?”</p>

  <p class="block_2">Kedi gözlerini kısarak, “Mırr” dedi.</p>

  <p class="block_2">“Bunu söyleyeceğini biliyordum. Sana katılıyorum, nasıl da hep onları seçerim.” Carol içini çekti. “Haklısın, mesafemi korumalıydım. Hamleyi sen yaparsan böyle olur. Arkadan darbe yersin. Ama genellikle hiç beklenmedik bir yerden gelir. Şimdi hiç değilse neden benden uzak durduğunu biliyorum. Onsuz olmak daha iyi kediciğim. Hayat ikinci keman ol da yeterince zor zaten.”</p>

  <p class="block_2">Nelson, “Mırr” diyerek ona katıldığını belirtti.</p>

  <p class="block_2">“Kafamın çalışmadığını sanmış olmalı, benim, yaban birinin telesekreterdeki gibi mesajlar bıraktığına inanmamı bekliyor.”</p>

  <p class="block_2">Nelson sırt üstü dönerek “Hırrr” diye şikâyet etti, pençeleriyle onun parmaklarını çiziyordu.</p>

  <p class="block_2">“Tamam, demek sen de bunun aptalca olduğunu düşünüyorsun. Ama adam bir psikolog. Bana yalan söylediğini açıklamak için bir şey uydurması gerekseydi, komik telefon konuşmalarından daha kabul edilebilir bir görüntü yaratır. Yapması gereken tek şey, ilişkiyi bitirdiği mesajını almayan biri olduğunu söylemekti.” Carol gözlerini ovuşturarak esnedi ve bir an öylece durdu.</p>

  <p class="block_2">Michael’ın çalışma odası olarak kullandığı küçük odanın kapısı açıldı ve Michael kapı ağzında belirdi. “Sesler duyduğumu sanmıştım. Benimle konuşabilirsin, biliyorsun. Ben sana cevap verebilirim hiç değilse.”</p>

  <p class="block_2">Carol yorgunca gülümsedi. “Nelson da veriyor. Kedilerle konuşamamamız onun hatası değil. Seni rahatsız etmek istemedim, çalıştığını biliyorum.”</p>

  <p class="block_2">Michael içki dolabının önüne giderek kendine biraz Skoç koydu. “Şimdiye kadar yaptıklarımızı denetliyordum. Fazla bir şey değil. Senin günün nasıl geçti?”</p>

  <p class="block_2">“Hiç sorma. Bizi Scargill Sokağı’na transfer ettiler. Tam bir cehennem. Hesaplamalarını bir abaküste yaptığını düşün, o zaman çalışma ortamım hakkında bir fikir edinebilirsin. Ortam berbat ve Tony Hill’den hiç söz etmeyelim. Bunun dışında her şey mükemmel.” Carol, Michael’ı izleyerek kendisine bir içki koydu.</p>

  <p class="block_2">Michael kanepelerden birinin koluna tüneyerek, “Konuşmak ister misin?” diye sordu.</p>

  <p class="block_2">“Teşekkürler ama ben almayayım.” Carol içkisini bir dikişte bitirdi, içkinin etkisiyle ürperdi ve “Bu arada sana bazı fotoğraflar getirdim. Ne zaman bakabilirsin?” diye sordu.</p>

  <p class="block_2">“Yarın akşam bazı programlarla uğraşma işini bitireceğim. Yarın akşam uygun mu?”</p>

  <p class="block_2">Carol, Michael’a sarılarak onu kucakladı. “Teşekkür ederim, kardeşim” dedi.</p>

  <p class="block_2">Michael da ona sarılarak, “O zevk bana ait” dedi. “Meydan okumayı ne kadar sevdiğimi bilirsin.”</p>

  <p class="block_2">Carol, “Ben yatıyorum” dedi. “Uzun süredir ayaktayım.”</p>

  <p class="block_2">Carol ışığı söndürür söndürmez Nelson’un yatağın ayak ucuna yattığını hissetti. Onun sıcaklığını bacaklarında hissetmek güzeldi, gerçi akşamüstü umduğu bedenin yerini alamazdı. Elbette başını yastığa koyar koymaz uykusu kaçtı gitti. Yorgunluğu geçmemişti ama zihni hiç de uykulu değildi. Lütfen Allahım, yarın öğleden sonra Tony ile kendisinin arasındaki gerginlik buhar olup uçsun. Aşağılanma hissi hâlâ varlığını sürdürecekti ama Carol yetişkin ve profesyonel bir insandı. Artık Tony’nin sınırlarını bildiğinden onu tekrar zor duruma sokmayacaktı ve Tony de onun öğrendiğini bildiğinden belki biraz rahatlamış olurdu. Her iki durumda da profil aralarındaki tarafsız zemini sağlayabilirdi. Carol, Tony’nin ortaya çıkaracağı şeyleri dört gözle bekliyordu.</p>

  <p class="block_12">*</p>

  <p class="block_2">Uyuyan şehrin öbür tarafında Tony de yatağına yatmış tavana bakıyordu. Alçının kalktığı yerlerde hayali yol haritalarını izliyordu. Başucundaki lambayı kapamanın bir anlamı olmadığını biliyordu. Uyku tutmayacak, karanlıkta bir klostrofobiye yakalandığını hissetmeye başlayacaktı. Koyunları saymak hiçbir zaman işe yaramamıştı. Gecenin yavaş ilerleyen saatlerinde Tony Hill kendi terapisti haline dönüşüyordu. “Bu gece neden telefon ettin ki?” diye mırıldandı. “Carol Jordan’dan <span class="text_">hoşlanıyorum.</span> Onu hayatımda istemediğimi biliyorum ama onu incitmek de istemedim. Hayatımda kimsenin olmadığını söyledikten telesekreterde senin sesini duyunca suratına bir yumruk yemiş gibi olmalı.</p>

  <p class="block_2">Yabancı biri birbirimizi pek tanımadığımızı, bu gece olan her şeyin aşırı bir tepki olduğunu söylerdi. Ama yabancılar, bir insan avında, saat bir sonraki kurbanın hayatından çaldığı sırada birlikte çalışırken ortaya çıkan bağı, yakınlığı anlayamaz”</p>

  <p class="block_2">İçini çekti. Hiç değilse Carol’ı yalan söylemediğine ikna edebilecek bir şey kaçırmamıştı ağzından, kendi içinde dikkatle gizli tuttuğu gerçeği. Hastalarına ne derdi? “Dışarı çıkarın. Ne olduğu önemli değil, konuşmak acıyı yok etmenin ilk adımıdır.”</p>

  <p class="block_2">Acıyla, “Ne saçmalık ama” dedi. “Sihir torbamdaki hilelerden biri, fantezilerini toplumun kabul edemeyeceği bir biçimde gerçekleştirme yoluna giden çarpık zihinleri ortaya çıkarmaya yönelik merakımı meşrulaştırma yollarından biri daha. Carol’a gerçeği, i ile başlayan sözcüğü söyleseydim bile duyduğum acı azalmayacaktı. Sadece kendimi değersiz bir bok yığını gibi hissedecektim. Yaşlıların iktidarsız olmaları önemli değil. Benim yaşımda kaldıramayanlar ise fıkra konusudur.”</p>

  <p class="block_2">Telefon çalınca şaşırdı. Sırtüstü dönerek almacı kaldırdı. “Alo” dedi, sesi tereddütlüydü.</p>

  <p class="block_2">“Anthony, sonunda. Ah, seni ne kadar özledim.”</p>

  <p class="block_2">Boğuk, kısık sese duyduğu öfke parladığı kadar çabuk söndü. Ona kızmanın ne anlamı vardı? Sorun o değildi. Kendini tutarak, “Mesajını aldım” dedi. Carol’la yaşadığı beceriksizliğe bu kadın neden olmamıştı. Bir erkeğe göre bu kadar hastalıklı bir mazereti olmasa çirkinlik olmayacaktı. Güzel, normal bir kadınla ilişkiyi düşünmenin bile anlamı yoktu. Tıpkı yakınlaştığı diğer kadınlarla olduğu gibi Carol’la da aynı şey olacaktı. Umabileceği tek şey telefon seksiydi. Bu, hiç değilse bir tür eşitlik yaratıyordu. Yalnızca orgazm değil, ereksiyon olmuş taklidi de yapabilirdi.</p>

  <p class="block_2">Angelica kıkırdadı. “Eve geldiğinde hoş bir şey bulmanı düşünmüştüm. Umarım biraz oynaşmak için çok yorgun değilsindir”</p>

  <p class="block_2">Tony kendinden iğrenmesini göz ardı etmeye çalışarak, “Senin oynaşmaların için asla çok yorgun olmam” dedi. Bunu bir terapi olarak düşün, dedi kendine. Sırtüstü yattı, sesin kendisini etkilemesine izin vererek elini göğsünden kasıklarına kaydırdı.</p>

  <p class="block_12">*</p>

  <p class="block_2">Penny Burgess, Bradfield Evening <span class="text_">Sentinel Times’ın</span> üçüncü katında belirdiğinde temizlikçiler asansörün yanında dedikodu yapıyorlardı. Haber bölümüne geçerken ışıkları yaktı, bu arada bir şarkı mırıldanıyordu. Çantasını bilgisayarın yanındaki masaya bırakarak ekranı açtı. Kütüphane veri tabanına girdi ve “arama” tuşuna bastı. Önüne beş seçenek çıktı.</p>

  <p class="block_2">1. Konu;</p>

  <p class="block_2">2. Ad;</p>

  <p class="block_2">3. Ek bilgi;</p>

  <p class="block_2">4.Tarih;</p>

  <p class="block_2">5.Fotoğraflar.</p>

  <p class="block_4"> </p>

  <p class="block_2">Penny 2’ye bastı. “Soyadı” hanesine “Hill” yazdı. “Ad” yazısı çıkınca “Tony”, “unvan” hanesine de “Dr.” yazdı. Sonra arkasına yaslanarak bilgisayarın dev belleğine depolanmış bilgileri bulmasını bekledi. Sigara paketini çıkararak günün ilk sigarasını yaktı. Birkaç nefes almıştı ki ekran da “Bulundu (6)” yazısı belirdi.</p>

  <p class="block_2">Penny altı bilgi kalemini ekrana çağırdı. Bilgiler kronolojik olarak sondan başlayarak belirdiler. Birincisi <span class="text_">Sentinel Times’dan</span> kesilmiş iki aylık bir bilgiydi. Yeni muhabirlerden biri tarafından yazılmıştı. Gerçi yazıyı o dönemde okumuştu ama sonradan tamamen unutmuştu. Okurken hafif bir ıslık çaldı.</p>

  <p class="block_4"> </p>

  <p class="block_12">BİR KATİLİN ZİHNİNİN İÇİNDE</p>

  <p class="block_4"> </p>

  <p class="block_2">Şehrin eşcinsel topluluğunu dehşete sokan en son cinayetle ilgili olarak bugün İçişleri’nin dizi cinayetler katilini bulmak üzere görevlendirdiği kişi konuştu.</p>

  <p class="block_2">Adli tıp psikoloğu Tony Hill, bir yıldır hükümetin finanse ettiği önemli bir araştırma yürütüyor. Bu sonunda FBI’ın Kuzuların Sessizliğinde canlandırılana benzer bir suçlu profili çıkarma bölümü kurulup kurulmayacağına karar verilecek.</p>

  <p class="block_2">34 yaşındaki Dr. Hill daha önce Blamires Hastanesi’nde klinik psikolog olarak çalıştı. Burası İngiltere’nin en tehlikeli suçluların tutulduğu maksimum güvenli bir akıl hastanesidir ve içinde kitle katili David Harney dizi cinayetler katili Keith Bond, nam-ı diğer Otoyol Çılgını da bulunmaktadır.</p>

  <p class="block_2">Dr. Hill, “Polis bu olaylarda danışmanlık yapma için beni görevlendirmedi, bu yüzden cinayetler hakkında okurlarınızdan daha çok şey bilmiyorum” dedi.</p>

  <p class="block_12">*</p>

  <p class="block_2">Ya Tony Hill meslektaşlarına yalan söylemişti ya da olayla bu görüşmeden sonra ilgilenmeye başlamıştı. Eğer böyleyse Penny, editörünü cezbetmek için bunu nasıl kullanacağını biliyordu. Manşeti gözünün önünde canlandırabiliyordu. “POLİS İNSAN AVINDA BEST ÖRNEĞİNİ İZLİYOR.” Öbür bilgileri çabucak taradı. Zaten bilmediği bir şey yoktu, gerçi Dr. Hill’in üçüncü cinayetteki farklılıkların sokaklarda iki katil olduğu anlamına geleceği varsayımıyla ilgilenmişti. Bu, fazla yankı yaratmadan kaybolmuş bir düşünceydi. Telefonda bulduğu zaman Kevin’a bunu sorması gerekiyordu.</p>

  <p class="block_2">Bir sonraki kupür Guardian’dandı ve dizi suçlar saldırganlarıyla ilgilenecek bir ulusal bölüm geliştirmek için İçişleri’nin bir program başlattığını açıklıyordu. Proje, Bradfield Üniversitesi’nce yürütülecekti. Yazı Dr. Hill’in geçmişi hakkında daha fazla bilgi veriyordu, Penny onun kariyer ayrıntılarını defterine kaydetti. Hiç de yabana atılacak bir adam değildi. Onu dikkatle ele alması gerekecekti. Kalemiyle dişlerine vurarak Sentinel Times’ın neden Dr. Hill’in profiliyle ilgili bir araştırma yapmadığını merak etti. Belki denemişler ama hüsrana uğramışlardı. Meslektaşlarıyla bunu konuşması iyi olacaktı.</p>

  <p class="block_2">Öbür iki gazete yazısı ulusal çapta bir renkli gazetedendi, Sessizliğinin sinemalarda oynadığı dönemle çakışan, dizi cinayetler katilleriyle ilgili iki bölümlü bir diziydi. Her iki yazıda da Dr. Hill’den söz ediliyor, psikolojik profilcilerin çalışmalarından bahsediliyordu.</p>

  <p class="block_2">Son iki gazete yazısı onun en ünlü hastalarından biriyle, Otoyol Çılgını Keith Pond’la ilgiliydi. Pond otoyol üzerindeki benzin istasyonlarından beş kadını kaçırmış, vahşice tecavüz etmiş ve öldürmüştü. Duruşma sırasında ancak iki ceset bulunmuştu. Ama Dr. Hill’le birçok terapi seansına katıldıktan sonra Pond öbür üç cesedin nerede olduğunu itiraf etmişti. Dr. Hill kurbanlardan birinin acılı ailesi tarafından mucize bir iş başardığı söylenerek tebrik edilmişti. İki yazıdan birinde Dr. Hill’in özel yaşamından söz ediliyordu ama fazla bir ayrıntı yoktu. Her zamanki gibi gazeteci bunun iyi bir hikâyeyi engellemesine izin vermemişti.</p>

  <p class="block_12">*</p>

  <p class="block_2">Hiç evlenmemiş olan Tony Hill kendisini işine adamıştır. Eski bir meslektaşı, “Tony işkoliktir. İşiyle evlidir” demiştir.</p>

  <p class="block_2">“Hastalarını neyin harekete geçirdiğini anlama isteğiyle doludur. Herhalde ülkede onun kadar çarpık zihinlerin içine girme ve yaptıklarının nedenlerini bulma yeteneğine sahip ikinci bir kişi daha yoktur.</p>

  <p class="block_2">Bazen normal hastalardan çok dizi cinayetler katilleriyle daha iyi ilişki kurabildiğini düşünüyorum.”</p>

  <p class="block_2">Dr. Hill yalnız yaşıyor ve meslektaşlarıyla sosyal ilişki kurmamasıyla ünlü. Dizi cinayet katillerinin zihinlerini incelemenin dışında tek hobisi yürüyüşe çıkmak. Hafta sonları düzenli olarak Lakes ya da Yorkshire Dales’e gidiyor ve kayalık bölgede dolaşıyor.</p>

  <p class="block_12">*</p>

  <p class="block_2">Penny defterine notlar alırken yüksek sesle, “Tam bir kahkaha varili gibi görünüyor” dedi. Ana menüye dönerek beşinci seçeneği seçti. Resim için tekrar Tony’nin adını yazdı. Veri bankası dosyada bir resim olduğunu açıkladı. Penny fotoğrafı çağırdı ve ekranda beliren yüze baktı. “İşte oldu” diye bağırdı. Adam daha önce yalnızca bir kez görmüştü ama şimdi Carol Jordan’ın yanında gördüğü kişinin kim olduğunu biliyordu.</p>

  <p class="block_2">Penny koltuğunda arkasına yaslanarak üçüncü sigarasın keyfini çıkardı ve haber bölümünün dolmaya başladığını fark etti. Tek bir küçük telefondan sonra kantinden patates kızartması alarak kendini ödüllendirecek zamanı bulabilirdi. Telefona uzanarak Kevin Matthews’un ev numarasını çevirdi. Kevin telefonu ikinci çalışta açtı. “Detektif Matthews” dedi uykulu bir sesle.</p>

  <p class="block_2">Penny, “Merhaba Kev, ben Penny” diyerek karşılığında duyduğu şaşkın sessizliğin tadını çıkardı. “Seni evinden rahatsız ettiğim için özür dilerim ama sorularıma bürodan çok evinde cevap vermeyi tercih edeceğini düşündüm.”</p>

  <p class="block_2">Kevin, “N-nne?” diye kekeledi. Sonra fısıltılı bir sesle, “Evet, iş. Sen uyumana devam et canım” dedi.</p>

  <p class="block_2">“Dr. Tony Hill ne kadar zamandır ekipte?”</p>

  <p class="block_2">“Bunu nasıl duydun? Allah kahretsin, bunun çok gizli bir bilgi olması gerekiyordu” diye patladı. Gerginliği öfkeye dönüşmüştü.</p>

  <p class="block_2">“Cık, cık, Kev. Böyle bağırırsan asla uyuyamazsın. Nasıl bildiğimi boş ver, elini kalbine koyup bilginin senden kaynaklandığını reddedebileceğine şükret. Ne kadar zamandır, Kev?”</p>

  <p class="block_2">Kevin boğazını temizledi. “Yalnızca birkaç gündür.”</p>

  <p class="block_2">“Brandon’ın fikri miydi?”</p>

  <p class="block_2">“Doğru. Bak, bu konuda gerçekten konuşamam. Çok gizli tutulması gerekiyor.”</p>

  <p class="block_2">“Bir profil çıkarıyor, doğru mu?”</p>

  <p class="block_2">“Sen ne zannediyordun?”</p>

  <p class="block_2">“Carol Jordan’la birlikte mi çalışıyor? Brandon’ın gözbebeği de bu işin içinde, değil mi?”</p>

  <p class="block_2">“İrtibatı o sağlıyor. Bak, kapatmam gerek. Seninle daha sonra konuşuruz, tamam mı?” Kevin sesini tehditkâr çıkarmaya çalıştı ama başaramadı.</p>

  <p class="block_2">Penny gülümseyip ağzındaki sigara dumanını yavaş yavaş üfledi. “Teşekkürler, Kev. Sana çok özel bir borcum var.” Almacı yerine koydu, ekranı temizledi ve bir haber dosyası açtı.</p>

  <p class="block_2">“Özel haber. Penny Jordan” diye yazdı. Kahvaltıyı boş ver. Yapacak çok daha ilginç bir işi vardı.</p>

  <p class="block_12">*</p>

  <p class="block_2">Tony sekiz buçukta ekranın önüne oturmuştu. Erotik ilişkisi hakkında hissetmeyi beklediği suçluluk yerine, kendini tazelenmiş hissediyordu. Angelica’yla böyle bir ilişkiye izin vermek nedense onu rahatlatmıştı. Bu koşullar altında bunu şaşırtıcı bulmasına karşın, onunla yaratıcı cinsellikle konuşurken gerçekten de uyarılmıştı. Orgazm olana kadar ereksiyonunu koruyamamıştı ama yanında başarısızlığını paylaşacak kimse olmadığı için bu da önemli görünmüyordu. Belki Angelica’nın birkaç telefonundan sonra gerçeklerle panikten daha az bir duyguyla yüzleşebilecekti.</p>

  <p class="block_2">Ama çalışırken değil. Şimdi tam bir huzur içinde olması gerekiyordu. Sekreterine telefon bağlamamasını söylemiş ve direkt hattının sesini kısmıştı. Düşünce akışını hiçbir şey ve hiç kimse kesmeyecekti. Bir gün önce yaptığı çalışmayı okurken tatmin duygusu devam etti. Şimdi kendini onun yerine koyup Becerikli Andy hakkındaki sonuçlarını kâğıda dökmeye hazırdı. Termostan kendine kahve koyarak derin bir soluk aldı.</p>

  <p class="block_12">*</p>

  <p class="block_2">Yakalanana kadar kesinlikle tekrar cinayet işleyecek bir dizi cinayetler katiliyle karşı karşıyayız. Süreci hızlandıracak bir şey olmazsa, bir sonraki cinayet, Damien Connolly’nin ölümünden sonraki sekizinci Pazartesi gerçekleşecek. Onu süreyi kısaltmanın eşiğine itebilen şey fanteziyi canlı tutmak için kullandığı şeyi kaybetmesine neden olan bir olay olabilir. Örneğin video kaset kullandığı için kasetlerin kaybolması ya da zarar görmesi denetimini yitirmesine neden olabilir. Diğer bir olası senaryo da masum bir insanın cinayetlerle ilgili olarak suçlanmasıdır. Bu kendi benliğine bir hakaret olarak algılayıp bir sonraki cinayetini programladığından önce işleyebilir.</p>

  <p class="block_2">Yeni kurbanını şimdiden seçmiş olduğuna ve kurbanın davranışlarıyla yaşam tarzını öğrenmeye çalıştığına inanıyorum. Seçilen kurbanın eşcinsel camiada tanınmamış biri olması olasılığı yüksek. Bu kişi, neredeyse her açıdan, heteroseksüel bir yaşam süren normal bir erkek olacaktır.</p>

  <p class="block_2">Son kurbanının bir polis olması kafa karıştırıyor. Bunun kazayla ya da rastlantıyla yapılmayan bir seçim olma olasılığı çok yüksek. Katil soruşturmaya bir mesaj gönderiyor. Onu fark etmemizi, ciddiye almamızı talep ediyor. Bize kendisinin en iyisi olduğunu da söylüyor. O bizi yakalayabilir ama biz onu yakalayamayız. Böyle bir davranışın yakalanmaya davetiye çıkarma yolu olduğunu söyleyen bir teori var ama bu olayda böyle olduğuna inanmıyorum.</p>

  <p class="block_2">Bir sonraki hedefinin de bir polis memuru, hatta belki soruşturmada çalışan biri olma olasılığı var. Bu kendi başına katilin polisleri seçmesi için yeterli bir neden değil. Aynı zamanda cinayetin onun gözünde bir anlam taşıması için belirlediği kurban ölçütlerine de uymalı. Kurban profiline uyan bütün polislerin sürekli tetikte olmaları gerektiğini, evlerinin çevresine park etmiş her tür şüpheli araca dikkat etmelerini ve işe ya da sosyal faaliyetlere gidiş gelişte takip edilip edilmediklerini kontrol etmelerini öneriyorum.</p>

  <p class="block_2">Kurbanı izlemek ve hazırlık süreci, katil için iki önemli amaca hizmet ediyor: Cinayeti işlemek üzere geldiği zaman potansiyel sürprizleri yok ediyor ve katilin hayatının en önemli kısmı olan fanteziyi ateşliyor.</p>

  <p class="block_2">Katilimiz büyük ihtimalle beyaz, erkek, 25 ile 35 yaşları arasında. Uzun boylu, iri yapılı olma ihtimali yüksek. Buna rağmen muhtemelen kendi bedenini beğenmiyor. Jimnastik salonuna gidebilir ama buna parası yetiyorsa evinin mahremiyetinde kendi donanımını kurmayı tercih edecektir. Sağ elini kullanıyor.</p>

  <p class="block_2">Görüntüsü sıradışı değil. Çok, çok sıradan görünüyor. Şüphe uyandırmayacak davranışları var. İki kez bakmayacağınız türde bir insan ve kesinlikle dizi cinayetler katili şüphesi uyandırmıyor. Dövmeleri ve/veya kendi yaptığı yara izleri olabilir ama bunlar büyük ihtimalle görünmüyor.</p>

  <p class="block_2">Bradfield’ı iyi biliyor ve Temple Fields hakkındaki bilgisi de çok iyi. Bu da şehirde oturan ve büyük ihtimalle burada çalışan birini düşündürüyor. Sıradan bir ziyaretçi olduğunu sanmıyorum, buraya yalnızca öldürmek için dönen eski bir şehir sakini de değil. Hepsinin tramvay hattı çevresinde oturmaları dışında kurbanlarının evleri ya da işyerleri arasında coğrafi bir modeli düşündüren bir belirti yok. Birinci kurbanın evi, katilin oturduğu ya da çalıştığı yere coğrafi olarak en yakın yer olabilir. Kurbanların genel geçmişi ve tarzına, katilin tanıdığı ve bildiği bir ortama sıkı sıkıya bağlı çalıştığına bakılırsa, katilin kiralık değil sahibi olduğu bir mülkte, bir dairede değil bir evde, kurbanlarınkine benzer özelliklerde bir banliyöde oturduğunu sanıyorum. Kurbanların evleri herhalde katilinkinden daha değerlidir. Bunlar bir açıdan ulaşmak istediği erkekler.</p>

  <p class="block_2">Büyük olasılıkla ortalamanın üzerinde bir zekâ düzeyi var, gerçi üniversite bitirmiş olmasını beklemiyorum. Okul kayıtları muhtemelen gelmediği günlerin fazla olduğunu ve çok değişken notları olduğunu gösteriyordur.</p>

  <p class="block_2">Hiçbir zaman potansiyeline ya da başkalarının beklentilerine uygun yaşamadı. Birçok dizi cinayet katilinin kötü bir meslek geçmişi vardır, işten işe geçerler, istifa etmekten çok işten atılırlar. Ama bu katil cinayetleri işlerken olağanüstü bir denetim düzeyi sergiliyor, bu yüzden düzenli bir işte, muhtemelen belirli bir sorumluluğu, planlama gereken bir işte çalışmasını beklerim. Ne var ki bu işin öbür insanlarla fazla ilişki gerektirdiğini sanmıyorum, çünkü başkalarıyla ilişkileri bozuk karakterini ortaya çıkaracaktır. Kurbanlarının hepsi orta sınıftan insanlar, bunun tek istisnası Damien Connolly. Bu da bana muhtemelen onun da benzer bir iş ortamında çalıştığını düşündürüyor. Onu teknolojiyle ilgili alanlarda, muhtemelen bilgisayar alanında çalışırken bulursak şaşırmam. Bu alan insanların önemli beceriye sahip olmadan iyi işler yapabilecekleri bir istihdam alanı. Bilgisayar programcılarının tuhaf dünyasında aykırı insanlar kolaylıkla kendilerine bir yer bulabilir. Çoğunlukla çok yüksek maaşlar alırlar, çünkü yerlerine başkasını almak zordur. Katilimizin yazılım dünyasında yaratıcı bir insan olduğundan şüpheliyim ama onu bir sistem müdürü ya da program test yöneticisi olarak görsem şaşırmazdım. Büyük olasılıkla patronlarıyla iyi geçinemiyor, onlara boyun eğmiyor ve tartışma eğiliminde.</p>

  <p class="block_2">İşi, hırsları, giysileri ve evi açısından orta sınıfa dâhil, gerçi ailesi işçi sınıfından gelmiş olabilir. Ellerini iyi kullanıyor ama ellerini kullandığı bir işte çalışmadığını düşünme eğilimindeyim, çünkü bu cinayetlerde yüksek bir planlama derecesi var.</p>

  <p class="block_2">Sosyal açıdan kendini terk edilmiş hissediyor. Yalnız olmayabilir ama insanlarla ilişki kurmuyor. Kendini yabancı gibi hissediyor. Büyük olasılıkla yüzeysel sosyal beceriler geliştirmiştir ama nedense davranışları her zaman yanlış notaya vuruyor. Çok yüksek sesle gülen, aslında saldırgan davranışlar gösterirken şaka yaptığını sanan, bazen kendi başına hayallere dalmış gibi görünen biridir. Gerçekte hiç arkadaşı olmayan, bir gruba katılan ama özellikle bir kişiyle asla ikili olmayan biridir. Sosyal başarısızlıklarını anlayamıyor. Fantezileriyle yalnız kalmayı tercih ediyor, çünkü başkalarıyla birlikte olduğu zaman çevresinde olup bitenleri tam olarak denetleyemiyor.</p>

  <p class="block_2">Tek başına yaşamıyor olması da çok mümkün. Biriyle birlikte yaşıyorsa, bu bir erkek değil, bir kadındır. Cinsel olarak erkekleri çekici bulduğu ve bunu kabul edemediği için, hiçbir koşul altında bir erkekle birlikte yaşamaz, hatta platonik bir ilişki içinde bile olmaz. Kadınlarla cinsel ilişki kurabilir ama coşkulu ve başarılı bir âşık değildir. Performansı yeterli olmaz, ereksiyona ulaşmakta ya da korumakta sürekli sorun yaşayabilir. Bununla birlikte cinayet işlerken iktidarsız olmayacak ve hemen hemen kesin olarak kurbanlarıyla bir tür tam cinsel ilişkiye girme gücünde olacaktır.</p>

  <p class="block_12">*</p>

  <p class="block_2">Tony durdu ve pencereden dışarı baktı. Bazen tavuk yumurta ikilemini hissediyordu. Kendisi de iktidarsızlığın öfke ve ketlemelerini çok iyi bildiği için hastalarına empati duyuyordu, yoksa kendi cinsel sorunları bu işi daha iyi yapabilmesi için mi bu kadar çok artmıştı? Sabırsızlıkla, “Önemli mi?” diye sordu. Elini saçında gezdirerek tekrar ekrana yoğunlaştı.</p>

  <p class="block_12">*</p>

  <p class="block_2">Biriyle birlikte yaşıyorsa, bu kişi hemen hemen kesin olarak sevgilisinin katil olduğundan hiç kuşkulanmıyor. Bu yüzden ilk içgüdüsü onu korumak olabilir, çünkü katilin o olamayacağına inanacaktır. Bu yüzden yalnızca kız arkadaşların ya da eşlerin yanında olduklarını iddia ettikleri her tür şüpheli yalnızca bu nedenle bir kenara bırakılmamalıdır.</p>

  <p class="block_2">Kendi otomobili var ve otomobil iyi durumda. (yukarıya bakınız). Ve Pazartesi geceleri bir yere gitme yükümlülüğü olmadan serbest kalabiliyor.</p>

  <p class="block_2">Hayli yapılanmış bir kişiliği var, bir denetim manyağı. Kız arkadaşı en sevdiği mısır gevreğini almayı unuttuğu için deliye dönen tiplerden. Gerekçelerinin mükemmel olduğuna inanıyor, işlediği suçlarda yaptığı tek şeyin, herkesin yapmak istediği ama cesaret bulamadığı şeyleri yapmak olduğunu düşünüyor. Omuzlarında büyük bir yük var ve bütün dünyanın kendisine karşı olduğunu hissediyor. Bu kadar akıllı ve yetenekli olmasına karşın bu pis işi yapmak yerine neden şirketi o yönetmiyor? Bu kadar çekici olmasına karşın nasıl oluyor da bir süper modelle çıkamıyor? Cevap, bütün dünyanın onu alt etmeye çalışmasıdır Şımarık bir çocuğun benmerkezci dünya görüşüne sahip ve davranışlarının başkaları üzerindeki etkisini hiç anlayamıyor. Gördüğü tek şey, olayların onu nasıl etkilediği.</p>

  <p class="block_2">Israrlı bir fantezici ve hayalci. Fantezileri incelikle kurulmuş ve onun için gerçeklikten daha önemli. Fantezi dünyası, hem seçtiği hem de günlük yaşamda her tür engelle karşılaştığında sığındığı yer. Fantezileri büyük olasılıkla seks kadar şiddet de içeriyor ve fetişist olabilir. Bu fanteziler durağan değil, güçlerini yitirdikçe daha da geliştirilmeleri gerekiyor.</p>

  <p class="block_2">Kimse onu durduramadan şiddet içeren fantezilerini gerçekleştirebileceğinden emin. Polisten daha akıllı olduğundan da son derece emin. Yakalanacağı günü planlamıyor. Bundan çok daha akıllı olduğunu düşünüyor. Adli tıpta saptanabilecek ipuçlarını silmekte çok dikkatli davrandı. Bu yüzden, daha önce Detektif Jordan’a da söylediğim gibi, dördüncü cinayet yerinde bırakılan Rus geyik derisi parçasının en kör gözüm parmağına türden bir kandırmaca olduğunu düşünüyorum. Hemen hemen kesin olarak soruşturmayı dikkatle izliyor ve biz etrafta derinin kaynağını bulmaya çalışırken gülmekten yerlere yattığına kuşku yok. Polis derinin nereden geldiğini bulsa bile, katili bulduğumuz zaman eşyaları arasında bu deri parçasıyla uzaktan yakından bağlantılı hiçbir şeyin olmamasına şaşırmayacağım.</p>

  <p class="block_2">Bir sabıkası varsa bile küçük yaşta alınmış bir sabıka olma olasılığı yüksek. Olası suçlar arasında şunlar var: Vandalizm, önemsiz kundakçılıklar, çalma, kendinden küçük çocuklara ya da hayvanlara karşı saldırgan davranışlar, öğretmenleri taciz. Ne var ki zaman içinde katil muazzam bir özdenetim kurmayı öğrenmiştir ve yetişkinken sabıkası olma olasılığı çok düşüktür.</p>

  <p class="block_2">Soruşturmayı olabildiğince yakından takip edecek ve ona özlemini çektiği saygıyı verdiği sürece popülerlik peşinde koşacak. Adam Scott’ın mezarına ikinci cinayetten kısa süre sonra saygısızlık edilmesi ilginç. Bu suçlarının profilini yükseltmeye yönelik bir girişim olabilir. Muhtemelen polislerle bağlantısı olan biri ve eğer böyleyse bunu soruşturmanın gidişatı hakkında bilgi edinmek için kullanmaya çalışacaktır. Bu şekilde ağzından laf alınmaya çalışıldığını hisseden bütün polisler, cinayet bölümündeki amirlerine bunu rapor etmeye teşvik edilmelidir.</p>

  <p class="block_12">*</p>

  <p class="block_2">Tony dosyayı kaydetti ve hepsini baştan sona okudu. Birlikte çalıştığı bazı psikologlar, katilin çocukluğuna ilişkin bilgiler ve katilin yetişirken göstermesinin bekleneceği davranışlar listesini de profile katardı. Tony bunu yapmazdı. Sorgulanacak bir şüpheli ortaya çıktığında böyle bilgileri edinmek için yeteri kadar zaman olurdu. Tony, topun ağzında olan polislerle iş yaptığını asla unutmazdı. Tom Cross gibi, şüphelilerin ne tür gizli çocukluk yaşadıklarına hiç aldırmayan insanlar.</p>

  <p class="block_2">Tom Cross’u düşünmek Tony’nin eleştirel gözünü biledi. Onu profilinin değerine ikna etmek bir kâbus olacaktı.</p>

  <p class="block_12">*</p>

  <p class="block_2"><span class="text_">Bradfield Evening Sentinel Times’ın</span> ilk baskısı öğlede önce bayilere ulaştı. İş, ev ve kelepir mal peşinde koşanlar sokak satıcılarından gazeteyi başlığına bile bakmadan aldılar. Doğrudan ihtiyaçlarını karşılayacağını umdukları küçük ilanlar bölümünü açtılar ve önle arka sayfayı geçenlerin göreceği şekilde tuttular. İlk sayfadaki manşete göz atacak kadar meraklı herkes “CİNAYET AVININ ŞEFİNE İŞTEN EL ÇEKTİRİLDİ. Cinayet muhabiri Penny Burgess’ın özel haberi” yazısını keşfederdi. Sayfanın sağ alt tarafında Tony’nin bir fotoğrafı ve “CİNAYET POLİSLERİ BEST’İN ÖNERİSİNİ DEĞERLENDİRİYOR. Penny Burgess’ın özel haberi” yazısı bulunuyordu. Gazeteyi satın alacak kadar merakı uyananlarsa, “Seçtiğimiz üst düzey psikiyatr İbne Katili avına katıldı, sayfa üçte” alt başlığını okuyabilirdi.</p>

  <p class="block_2">Bradfield’ın kalabalık sokaklarından hayli yüksekteki bir büroda bir katil gazeteye baktı, içindeki heyecan kabardı. İşler iyi gidiyordu. Sanki polis katilin fantezilerine göre davranarak, düşlerin gerçek olabileceğini kanıtlıyordu.</p>
</body>
</html>
