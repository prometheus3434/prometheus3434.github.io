<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>arzu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">4. BÖLÜM<br class="chapter" />
  &nbsp;<br class="chapter" />
  <span class="ideitalik">Arzu: Kontrol<br class="chapter" />
  Bitki: Patates<br class="chapter" />
  &nbsp;(SOLANUM TUBEROSUM)&nbsp;</span></h1>

  <p class="normal">Bana sorarsanız, doğada görüp görebileceğiniz en heyecan verici sahnelerden biri de, bahar aylarında yeşil bir şehir gibi yükselen, sıra sıra dizili sebze fideleridir. Topraktan yeni çıkan yeşil bitki ile iyice koyulaşmış killi toprağın o "aç-kapa" tarzı dijital ritmine ve sebze bahçesinin mayıs ayında sergilediği geometrik düzene resmen bayılırım –yaz mevsimi ile gelen salgınların, taşkınlıkların ve karmaşanın öncesindedir bunlar. Yüce bakir doğanın ayrı bir yeri var, kabul ediyorum, ve Tanrı biliyor ya, bir sürü de Amerikalı şair var; fakat ben burada, düzenlenmiş bir toprağın verdiği tatmin duygusu hakkında bir iki söz söylemek istiyorum. Kulağa fazlasıyla tezat gelmeseydi, buna Tarımsal Yücelik derdim.</p>

  <p class="normal">Ki muhtemelen de tezattır. Yücelik, doğanın bize istediği gibi davranmasıyla ilgilidir. Gücü karşısında hissettiğimiz huşu duygusu hakkındadır –kendimizi görece küçük hissederiz. Bense bunun tam tersinden, doğaya istediğimiz gibi davranmanın verdiği tatminden söz ediyorum: kendi emek ve zekâmızın toprağa yansımasını görmekten aldığımız zevk. Niagara ya da Everest, yücelik dürtüsünü nasıl harekete geçiriyorsa, bir çiftçinin tepeleri ilmikleyen metodik sıraları ya da Versailles gibi bir bahçeyi düzenleyen budalı ağaç geçitleri de, sözünü ettiğim bu ikinci dürtüyü canlandırır –<span class="ideitalik">kendi</span> gücümüzü hisseder, bu duyguyla coşarız.</p>

  <p class="normal">Bugünlerde yücelik tatile çıkmaya benzer; gerek kelime anlamıyla, gerekse ahlâkî anlamda. Zaten artık kim bakir doğa hakkında kötü bir söz söyleyebilir ki? Onunla kıyaslanınca bu öteki dürtü, doğanın yabanıllığını kontrol etme arzusu, bir anlam karmaşasından ibaret. Doğadaki gücümüzden, bunun meşruluğundan ve gerçek olup olmadığından emin değiliz; ki böyle düşünmekte haklıyız da. Çiftçilerle ile bahçıvanlar şunu belki de herkesten iyi bilir; kontrolleri aslında hep bir sözde olmuştur –çünkü şansa, havaya ve kontrolleri dışındaki pek çok faktöre bağlıdır. Onların her yıl yeniden ekim yapmasına, mevsimin belirsizliklerinde bata çıka yürümeye devam etmesine yol açan, bu gerçeği görmezden gelişleridir. Çok geçmeden zararlılar, fırtınalar, kuraklıklar, bitki hastalıkları gelecek ve onlara, bu şahane sıraların temsil ettiği insan gücünün gerçekte hiç de mükemmel olmadığını hatırlatacaktır.</p>

  <p class="normal">1999 yılında, Avrupalılar'ın o güne kadar tanık olduklarından çok daha güçlü, acayip bir aralık kasırgası, André Lenôtre'un Versailles'daki yüzlerce yıllık bitkilerini harap etti; birkaç saniyede bahçenin kusursuz geometrisini çökertti. O bahçe, insan hâkimiyetinin gelmiş geçmiş en görkemli sahnesiydi. Berbat olmuş geçitlerin, kargacık burgacık hale gelmiş düz çizgilerin, mahvolmuş ressamlara has perspektifin fotoğraflarını gördüğümde şunu düşündüm; düzen unsurunun bu kadar öne çıkmadığı bir bahçe, hem fırtınayı daha iyi göğüslerdi, hem de daha kolaylıkla kendini toparlardı. Öyleyse böyle bir felaketten ne sonuç çıkarmamız gerekiyor? Fırtınaya hangi gözle baktığınıza bakar: insanoğlunun kibrinin ve doğanın sonsuz üstünlükteki gücünün bir kanıtı mı, yoksa (bazı bilim adamlarının şimdi yaptığı gibi) atmosferin istikrarsızlığına katkıda bulunan küresel ısınmanın bir etkisi mi? Küresel ısınma görüşüne göre, fırtınanın kendisi de yıktığı bahçenin düzeni kadar insan elinden çıkma; yani insan gücünün bir tezahürü –olup biten sadece, birinin diğerinin altındaki halıyı çekip alması.</p>

  <p class="normal">Bahçıvan bu tür ironilere alışkındır; çünkü zamanla şunu öğrenir: bahçe üzerindeki kontrolü söz konusu olduğunda, ileriye doğru attığı her adım, aynı zamanda yeni bir düzensizliğe davetiye çıkartacaktır. Bakir doğa dönüm dönüm azaltılabilir, ancak yabanıllık, bambaşka bir şeydir. Yeni çapalanmış bir toprak, yeni bir yabani ot topluluğunu davet edecektir; yeni, güçlü bir tarım ilacı, zararlılarda direnişe neden olur ve basitleştirme yönünde atılan her yeni adım –monokültüre doğru, diyelim, ya da genetik olarak birbirinin eşi bitkilere– hayal bile edilemeyen yeni karmaşıklıklara yol açar.</p>

  <p class="normal">Ancak bu basitleştirmeler de inkâr edilemeyecek derecede güçlüdür: bazen tersi olsa da, genellikle "işe yarar"lar –doğadan ne istiyorsak, onu sağlarlar. Tarım, doğası sonucu, acımasızca sınırlayıcıdır. Doğanın anlaşılmaz karmaşıklığını basitleştirip, insani ölçülerde idare edilebilir bir boyuta indirir; ne de olsa, bir avuç dolusu seçilmiş tür dışında her şeyi defetmek gibi basit bir eylemle işe başlar. Bunları sıralar halinde dikmek, yalnızca düzen duygumuzu hoş tutmakla kalmaz, sağduyuya da işaret eder: yabani otları ayıklamak da, hasat da, bir o kadar basitleşir. Ve doğa, bitkilerini asla bizim gibi sıralar halinde dikmese de, böyle yaptık diye bize kin tutmaz.</p>

  <p class="normal">Aslında bahçede birçok yeni şey olur; doğada, bizim kontrol etme çabalarımızın öncesinde gerçekleşen bilinmedik yenilikler. Birkaçının adını vermek gerekirse: yenilebilen patatesler (yabani olanları yenilemez derecede acı ve zehirlidir), katmerli laleler, sinsemilla, nektarinler. Doğa her seferinde gerekli genleri ya da mutasyonları sağlar; ancak bahçe ile bahçıvan, bu yeniliklere bir yer ayırmazsa, asla gün yüzü göremezler.</p>

  <p class="normal">Bahçe, insanlar için olduğu gibi doğa için de daima bir deneme, yeni melezler ile mutasyonları sınama yeri olmuştur. Bakir doğada asla çaprazlama yapmayan türleri, insanların açtığı toprak alanlarda serbestçe melezleştirir. Çünkü yeni bir melezin, oturmuş bir çayır ya da orman ekosistemininin sıkı örgüsünde kendine bir yer edinmesi zordur; var olan en ufak kovuğun çoktan dolmuş olma ihtimali yüksektir. Fakat bir bahçe –ya da bir yol kıyısı ya da bir çöp yığını– yeni bir melezin çok daha fazla şans bulacağı, "açık" bir habitattır. Ve eğer gözümüze çarparsa, insani bir arzuyu tatmin ederse, dünyaya açılacak duruma gelmiş demektir. Tarımın kökenlerine ilişkin bir teoriye göre, evcilleşmiş bitkiler ilk kez insanların toplayıp yediği –daha o zamandan tatlılıkları, boyları ya da güçleri nedeniyle bilinçsizce seçilmiş– yabanıl bitkilerin atılan çekirdeklerinin kök saldığı, serpildiği ve sonunda melezleştiği çöp yığınlarında ortaya çıktı. İnsanlar zamanla bu melezlerin en iyilerine bahçelerinde yer verdi ve orada, insanlar ile bitkiler birlikte, her ikisini de ebediyen değiştirecek bir dizi birlikte evrim deneyine girişti.</p>

  <p class="normal">Bahçe bugün de bir deney yeri; bütün bir çiftliği riske atmaksızın, yeni bitki ve tekniklerin sınanmasına uygun bir alan. Bugün organik çiftçilerin kullandığı yöntemlerin çoğu, ilk kez bahçelerde keşfedilmişti. Bir sonraki "Yeni Şey", bütün bir çiftlik ölçeğinde uygulanırsa pahalıya patlar, üstelik risklidir de. Çiftçiler işte bu yüzden değişime hep ayak diremiştir; muhafazakâr insanlardır. Ancak benim gibi, görece kaybedecek bir şeyi olmayan bir bahçıvan için, yeni bir tür patatesi ya da zararlılara karşı geliştirilen yeni bir yöntemi denemek ölüm kalım meselesi değildir; ben de her mevsim bunu yaparım.</p>

  <p class="normal">İtiraf ediyorum ki, bahçede yürüttüğüm deneyler bilimsel değil; güvenir ve kesin sonuçlar vermekten son derece uzak. Bu yıl böcekleri başarıyla kontrol altında tutmamı sağlayan şey, patateslere püskürttüğüm yeni tesbih ağacı yağı mı? Yoksa, patatesin yakınına –böceklerin yapraklarını patatese tercih ettiği– diktiğim bir çift Meksika domatesi mi? (Onlara günah keçilerim diyorum.) İdeal bir dünyada, biri hariç her değişkeni kontrol ederdim. Fakat bunu bir bahçede, (doğanın tamamında olduğu gibi) <span class="ideitalik">sadece</span> değişkenlerden oluşan bir yerde gerçekleştirmek zor. "Her şey diğer her şeyi etkiliyor" –bir bahçede olup bitenleri gayet güzel tanımlıyor. Ve hatta, herhangi bir ekosistemde olup bitenleri de.</p>

  <p class="normal">Tüm bu karmaşıklıklara rağmen, eğer bahçem bir ilerleme kaydedecekse, bunu ancak deneme-yanılma yöntemiyle yapabiliyor; ben de bu yüzden deney yapmayı sürdürüyorum. Bu yakınlarda yeni bir şey ektim –yeni derken, çok çok yeni– ve bugüne kadar yürüttüğüm en iddialı deneye giriştim. Kendi böcek ilacını üretmek üzere, (Monsanto şirketi tarafından) genetik olarak yeniden yapılandırılmış, "NewLeaf (YeniYaprak)" adlı bir patates. Bitki, bu ilacı her bir yaprağın, sapın, çiçeğin, kökün ve –en rahatsız edici olan da bu– her bir patatesin, her bir hücresinde yapıyor.</p>

  <p class="normal">Patateslerin daimi belalısı, Colorado patates böceğidir. Yakışıklı, doymak bilmez bir böcek olan Colorado patates böceği, bitkinin yapraklarını bir gecede temizler ve böylece yumru köklerin (tuberler) açlıktan ölmesine neden olur. İddialara göre, NewLeaf'ten ufacık bile olsa, tek bir lokma alan böcek ölüm fermanını imzalamış oluyor, çünkü bitkinin her yanında üretilen bakteryel toksin, böceğin hazım borusunu parçalıyor.</p>

  <p class="normal">Mevsimin sonunda hasat edeceğim bu NewLeaf patatesleri, sahiden <span class="ideitalik">istediğimden</span> bile emin değildim. Bu açıdan bakıldığında, patates yetiştirme deneyimim bahçede yaptığım diğer her işten –elma, lale ve hatta ot yetiştirmek olsun– oldukça farklıydı. Diğer bitkileri, vaat ettiklerini gerçekten istediğim için dikmiştim. Bu durumda ise, bir arzudan çok bir merakı tatmin etmek istiyordum: işe yarıyorlar mıydı? Bu genetiği değiştirilmiş patatesleri ekmek ya da yemek, iyi bir fikir miydi? Benimkini değilse, <span class="ideitalik">kimin</span> arzusunu tatmin ediyorlardı? Ve nihayetinde, bitki-insan ilişkisinin geleceği hakkında bize neler söyleyeceklerdi? Bu sorulara yanıt vermek, bir bahçıvanın (ya da o patatesi yiyecek kişinin) elinin altındaki aletlerden daha fazlasını gerektiriyordu. Bunu başarabilmek için, bir gazetecinin mesleğini icra ederken kullandığı araçlara da ihtiyacım vardı. Onlar olmaksızın bu patateslerin geldiği dünyaya adım atmam, söz konusu bile değildi. Sonuç olarak, NewLeaf patates yetiştirme deneyimimin temelden suni bir yanı olduğunu söyleyebilirsiniz. Ancak görünüşe göre buradaki asıl mesele de bu: sunilik.</p>

  <p class="normal">NewLeaf'lerime uygun bir isim konduğu kesin. Onlar, yeni bir kültür bitkisi sınıfının üyeleri. Her birimizi toprağa bağlayan, uzun, karmaşık ve artık büyük ölçüde gözlerden ırak olan besin zinciri, bu bitkiler sayesinde değişiyor. Bahçemde deneyimi yürüttüğüm sırada, Amerika'daki çiftlik arazilerinin iki yüz milyon kilometre kareden fazlasına halihazırda –çoğu ya kendi haşere ilacını üretmek ya da zararlı ot ilaçlarına karşı koymak üzere– genetiği değiştirilmiş mısır, soya fasulyesi, pamuk ve patates ekilmişti. Söylenene göre, çok da uzak olmayan bir gelecek bize, kızartıldığında daha az yağ emecek şekilde genetiği değiştirilmiş patatesler, kuraklığa dayanabilen mısırlar, asla biçilmesi gerekmeyen çimenler, A vitamininden yana zengin "altın pirinç"ler, aşı yerine geçecek muz ve patatesler, pisibalığı genleriyle pekiştirilmiş domatesler (dona dayanması için) ve gökkuşağının her renginde yetişen pamuklar getirecek.</p>

  <p class="normal">Bu yeni teknolojinin –insanların ilk kez bir bitkiyi diğeriyle çaprazlamayı öğrenmesinden bu yana– bitkilerle ilişkimiz açısından gelmiş geçmiş en büyük değişimi temsil ettiğini söylemek, abartı bir ifade olmayacaktır. İnsanın doğa üzerindeki kontrolü, genetik yeniden yapılandırma ile dev bir adım atıyor. Bir çiftçinin tarlasındaki sıraların temsil ettiği "doğayı yeniden düzenleme" işi, artık yepyeni bir boyutta gerçekleşebilir: bizzat bitkilerin genomlarında. Hakikaten de, yeni bir boyuta adım attık.</p>

  <p class="normal">Ya da, attık mı?</p>

  <p class="normal">Bu bitkilerin gerçekte ne kadar yeni olduğu, onlara ilişkin en büyük sorulardan biri. Onları geliştiren şirketler, bu soruya çelişkili yanıtlar sunuyor. Sanayi, bu bitkileri hem biyolojik bir devrimin temel taşı olarak görüyor (tarımı daha sürdürülebilir bir hale getirip, dünyanın beslenmesini sağlayacak "paradigmal değişim"in bir parçası oldukları için), hem de tuhaf bir şekilde, bunların bildiğimiz patates, mısır ve soya fasulyelerinden hiçbir farkı olmadığını söylüyor; en azından besin zincirinin tüketici ucunda yer alan insanları ilgilendirdiği kadarıyla. Yeni bitkiler, patent almayı gerektirecek kadar yeni, fakat bize ne yediğimizi söyleyecek bir etiketi gerektirecek kadar yeni değil. Tek bedende çok kimlikli yaratıklara benziyorlar: patent bürosunda ve çiftlikte "devrimci", süpermarkette ve çevrede "yeni bir şey yok" etiketleri taşıyorlar.</p>

  <p class="normal">Kendi NewLeaf'lerimi ekerek, gerçeğin hangi versiyonuna inanacağımı bulmayı umuyordum; bunlar aslında bildiğimiz eski patatesler mi, yoksa ihtiyatla yaklaşılmayı ve zorlu sorular sormayı gerektiren yeni bir şeyler mi (doğada, yediğimiz besinlerde)? Konuyu incelemeye başlar başlamaz, genetiği değiştirilmiş bitkiler hakkında, iki yüz küsur milyon kilometre karede bile cevaplandırılmamış ve daha da ilginci, henüz sorulmamış pek çok soru olduğunu fark ediyorsunuz –benimkinin, süregelen tek deney olmayabileceğini düşündürecek kadar.</p>

  <p class="normal"><span class="ideitalik">2 Mayıs.</span> Monsanto'nun yeni NewLeaf'lerine deneme ekimi yapmamı kabul etmesinin ardından, deneyime başlayacağım noktadayım. Burada, besin zincirinin üretici ucunda, her şey bambaşka ve yepyeni görünüyor. Sebze bahçemde iki ufak çukur kazıp içlerine biraz gübre koyduktan sonra, Monsanto'nun gönderdiği ekilecek patateslerin olduğu mor file torbanın bağını çözdüm ve boynuna iliştirilmiş yetiştirici kılavuzunu açtım. Anaokulu deneylerinden hatırlayacağınız gibi, patates tohumlardan değil, yumruları üzerindeki gözlerden yetiştirilir. Çukurun dibine özenle yerleştirdiğim tozlu, taş rengindeki yumru kökler, tıpkı diğerlerine benziyordu. Fakat yanlarında gelen yetiştirici kılavuzu bende, sebze ekmekten ziyade, piyasaya yeni sürülen bir yazılımı bilgisayarıma yüklüyormuşum hissi uyandırdı.</p>

  <p class="normal">Kartın üzerinde yazan bilgilere göre, "Bu ürünü açarak ve kullanarak," artık bu patatesleri yetiştirme "ehliyetine sahip"tim; ancak sadece tek bir nesil için. Sulayacağım, yetiştireceğim ve hasat edeceğim ekin benimdi, fakat aynı zamanda benim değildi. Yani, önümüzdeki Eylül ayında topraktan kazacağım patatesler yemek ya da satmak üzere benim olacaktı ancak genleri, 5,196,525; 5,164,316; 5,322,938; ve 5,352,605 no'lu patentler dahil olmak üzere birkaç A.B.D. patenti ile, Monsanto'nun entelektüel malı olarak koruma altındaydı. Bu patateslerden birini bir sonraki yıl ekmek üzere saklayacak olursam –geçmişte patateslerimle rutin olarak yaptığım bir uygulama– federal yasayı ihlal ediyor olacaktım. ("Gönüllüler"in –yani bir önceki hasatta gözden kaçmış olan ve her bahar bahçıvanın müdahelesi olmaksızın sürgün veren bitkilerin– hukuki durumu ne olur diye merak ettim ister istemez.) Etiketteki küçük punto, patateslerimin <span class="ideitalik">kendilerinin</span> de, Çevre Koruma İdaresi'nde haşere ilacı olarak kayıtlı olduğuna dair endişe verici bir haber veriyordu.</p>

  <p class="normal">Eğer tohumlarla başlayıp tabaklarımızda sona eren besin zincirinin devrimsel boyutlarda bir değişimin orta yerinde olduğuna dair bir kanıta ihtiyaç varsa, NewLeaf'lerime eşlik eden o küçük puntolar bunu sağlamaya yeter de artar. O besin zinciri, üretkenlik yönünden rakip tanımaz: bugün bir Amerikalı çiftçi her yıl, ortalama yüz kişiyi doyurmaya yetecek kadar besin yetiştiriyor. Ancak bu başarının –doğayı kontrol eden gücün– bir bedeli oldu. Modern sınai çiftçi, büyük miktarlarda kimyasal gübre, haşere ilacı, makine ve yakıt olmaksızın o kadar besini yetiştiremez. Onlara verilen adla, bu pahalı "girdiler", çiftçiye borç yükler, sağlığını riske atar, toprağını erozyona uğratır, verimliliği bozar, yeraltı sularını kirletir ve yediğimiz besinlerin güvenliğine gölge düşürür. Böylece çiftçinin gücünü arttıran kazanım, pek çok yeni hassasiyeti ardı sıra getirir.</p>

  <p class="normal">Tüm bunları önceden duymuştum elbette; ancak ya çevrecilerden ya da organik çiftçilerden. Yeni olan, aynı eleştiriyi sınai çiftçilerden, hükümet görevlilerinden ve çiftçilere en baştan tüm o pahalı girdileri satmış olan tarım şirketlerinden duymak. Olacak iş değil ama, Wendell Berry'den bir alıntı yaparsak, Monsanto bu yakınlardaki yıllık raporlarının birinde, "günümüzde kullanılan tarımsal teknoloji sürdürülemez nitelikte" beyanında bulunmuş.</p>

  <p class="normal">Amerika'nın besin zincirini kurtaracak olan, yeni türde bir bitki. Genetik mühendislik, pahalı ve toksik kimyasal maddelerin yerine yine pahalı, ancak besbelli iyi tabiatlı genetik bilgiler koymayı vaat ediyor: benim NewLeaf'lerim gibi, haşere ilaçlarının yardımı olmaksızın, kendilerini böcek ve hastalıklardan koruyabilecek ekinler. NewLeaf'te durum şu şekilde oluyor; toprakta sık rastlanan bir bakteriden –<span class="ideitalik">Bacillus thuringiensis</span>, ya da kısaca "Bt"– ödünç alınan bir gen, patatesin hücrelerine, Colorado patates böceği için öldürücü olacak bir toksini üretmesi için gerekli olan bilgiyi veriyor. Bu gen, artık Monsanto'nun entelektüel malı. Genetik mühendislikle birlikte tarım da bilgi çağına girdi ve Monsanto'nun amacı, anlaşıldığı kadarıyla, bu yeni bitkiler kuşağını yönetecek patentli "çalıştırma sistemleri"ni –benzetme onlara ait– temin ederek, tarımın Microsoft'u olmak.</p>

  <p class="normal">Doğal dünyayı tanımlamak için kullandığımız mecazlar, ona yaklaşma biçimimizi, kontrol çabalarımızın üslubunu ve kapsamını büyük ölçüde etkiler. İnsanlar bir çiftliği fabrika, ya da bir ormanı çiftlik olarak görmeye başladığında, o dünyada (ve dünyaya yönelik) ne varsa değişecektir. Bugün, insanlar besin sağlayan bitkilerin genlerine yazılımlarmışcasına yaklaşmaya başladığında neler olacağını öğrenmek üzereyiz.</p>

  <p class="normal"><span class="ideitalik">And Dağları</span>, <span class="ideitalik">1532</span>. Ektiğim patentli patatesler, patatesin "çeşitlilik merkezi" olan And platosunda yetişen yabanıl atalarının soyundan geliyor. <span class="ideitalik">Solanum tuberosum</span>, yedi bin yılı aşkın bir süre öncesinde ilk kez burada, İnka'ların ataları tarafından evcilleştirilmişti. Aslında bahçemdeki patateslerin bazıları, o kadim patateslerle yakından ilişkili. Yetiştirdiğim yarım düzine civarındaki farklı çeşit arasında, aralarında Peru mavi patatesin de bulunduğu birkaç ata yadigârı var. Peru mavi patates, golf topu büyüklüğünde nişastalı bir patates; ortasından kestiğinizde eti, batik yöntemiyle capcanlı bir mavi renkle boyanmış gibi görünüyor.</p>

  <p class="normal">Mavi patatesim, İnkalar'ın ataları ve soylarından gelenlerle birlikte geliştirdiği patates bolluğunun bir parçası. Mavi patatese ek olarak kırmızı, pembe, sarı ve turuncu patatesler de yetiştirmişler; her türlü sıskalar ve şişkolar, düzgün kabuklular ve kızıl kahverengiler, kısa mevsim patatesleri, uzun, kuraklığa dayanıklı, su seven, tatlı yumrulular, acı yumrulular (at yemi olur), nişastalı patatesler ve dokusu neredeyse tereyağına benzeyen diğerleri –toplam üç bin kadar farklı çeşitte patates. Patates çeşitliliğinin bu aşırı çiçeklenmesini kısmen İnkalar'ın çeşitlilik arzusuna, kısmen deney yeteneklerine ve kısmen de İspanyol fethi sırasında dünyanın en ileri derecede gelişmiş tarımı olan tarımlarının çetrefilliğine borçluyuz. O Mayıs patateslerim çıksın diye beklerken, İnkalar'ın (ve İrlandalılar'ın) patatesleri hakkında yazılanları okumaya başladım; insanlar ile patatesler arasındaki ilişki ve bu ilişkinin hem bitkiyi, hem de bizi nasıl değiştirdiği hakkında daha net bir tablo edinmeyi umuyordum.</p>

  <p class="normal">İnkalar, en talihsiz koşullar altında son derece iyi mahsul alabilmek için bir yöntem geliştirdi; ki söz konusu yöntem bugün halen Andlar'ın bazı bölgelerinde kullanımdadır. Dikey bir doğal ortam, hem bitkiler, hem de yetiştiricileri için mücadele edilmesi gereken pek çok durum yaratır; çünkü mikroiklim, gerek yüksekliğe, gerekse güneş ile rüzgâra nazaran konumlanmaya göre ciddi şekilde farklılıklar gösterir. Belli bir yükseklikte, bir bayırın bir yanında büyüyüp serpilen patates, oradan birkaç adım uzaktaki bir başka parselde çürüyebilir. Bu şartlar altında hiçbir monokültür başarıya ulaşamaz; İnkalar da bu nedenle, monokültürün tam karşıtı olan bir tarım yöntemi geliştirmişti. Andlı çiftçi, –bugün olduğu gibi o gün de– ekim alanının tümünü tek bir kültür bitkisine ayıracağına, her ekolojik konum için bir tane olmak üzere pek çok bitkiyi denemişti. İnkalar, çoğu çiftçinin yaptığı gibi tek bir patatese –diyelim, Russet Burbank'e– uysun diye çevreyi değiştirmeye kalkacağına, her çevre için yeni bir patates geliştirmişti. Bunun sonucunda ortaya çıkan çiftlikler Batılı gözlere kaotik, bölük pörçük görünür; parsellerde devamlılık yoktur (burada biraz bundan, orada biraz şundan). Bariz şekilde düzenli bir peyzajın, aşina, Apollon'ca tatminlerinin hiçbirini sunmaz. Buna karşılık Andlar'daki bir patates çiftliği, 1999'da Versailles ya da 1845'te İrlanda'nın aksine, doğanın ona savurmaya kalkacağı her türlü zorluğa dayanabilir ve böylelikle doğanın karmaşık düzenini temsil eder.</p>

  <p class="normal">And çiftliğinin sınırları, gerek o zamanlar gerekse bugün, yabani otlar gibi yabani patateslerle de dolu olduğu için, çiftçinin ektiği çeşitler düzenli olarak yabani akrabalarıyla çaprazlanmış ve bu sayede de gen havuzunu tazeleyerek yeni melezler yaratmıştır. Bu yeni patateslerden biri –diyelim bir kıtlık ya da fırtınadan sağ çıkarak ya da yemek masasında övgü alarak– değerini kanıtladığında, sınırlardan tarlalara ve zamanla komşuların tarlalarına da terfi ederdi. Böylelikle suni seçilim, sürekliliği olan yerel bir işlem oluyor; her yeni patates, toprak ile onu ekip biçenler arasında süregelen gidiş-gelişin ürünü. Bu sürece muhtemelen tüm patatesler –yani, türün genomu– aracılık ediyor.</p>

  <p class="normal">İnkalar ve onların soyundan gelenler tarafından geliştirilen genetik çeşitlilik, olağanüstü bir kültürel başarı olmasının yanı sıra, dünyanın geri kalanı için de değeri hesaplanamaz bir armağandır. Bedava ve hiçbir yükümlülüğü olmayan bir armağan olduğunu da eklemeliyim; patentli ve ticari markalı NewLeaf'lerimin aksine. "Entelektüel mülkiyet", o zamanlar olduğu gibi şimdi de Perulu bir çiftçi için hiçbir anlam ifade etmeyen, Batı kaynaklı bir kavram.<sup class="calibre4"><a href="../Text/arzu_split_031.html#footnote-100-20" id="footnote-100-20-backlink">[20]</a></sup> Tabii Francisco Pizarro İnkalar'ı fethettiği zaman ne bitki arıyordu ne de entelektüel mülkiyet; onun gözü sadece altını görüyordu. Fatihlerin hiçbirinin aklının ucundan bile geçmese de, Andlar'da karşılarına çıkan o komik görünümlü yumrular, Yeni Dünya'dan getirecekleri yegâne kıymetli hazineydi.</p>

  <p class="normal"><span class="ideitalik">15 Mayıs.</span> Birkaç gün süren sağanak yağmurun ardından bu hafta güneş çıktı. NewLeaf'lerim de çıktı; bir düzine kadar koyu yeşil filiz topraktan baş verdi ve büyümeye başladı –üstelik diğer patateslerimin hepsinden daha hızlı ve daha gürbüz şekilde. Ancak, zindelikleri bir yana, NewLeaf'lerim tamamen normal görünüyordu –bahçemi ziyaret eden birkaç kişinin şakayla karışık sorduğu gibi, ne bipliyor, ne de parlıyorlardı. (Aslına bakarsanız bu parlama yakıştırması, öyle ‘yok artık' denecek türden bir fikir değil: Okuduklarıma göre, yetiştiriciler ateşböceğinden aldıkları bir geni ekleyerek ışıldayan bir tür tütün geliştirmiş. <span class="ideitalik">Niye</span> yaptıklarını henüz okumuş değilim. Belki de sadece yapılabileceğini kanıtlamak içindir; bir nevi güç gösterisi yani.) Fakat o ilk günlerde, NewLeaf'lerimin ışıl ışıl, koyu yeşil yapraklarının sayısını çoğalttığını ve her şeyden habersiz ilk böceğin gelişini hevesle beklediğini gözledikçe, onların varoluşsal açıdan diğer bitkilerimden farklı olduğunu düşünmeden edemedim.</p>

  <p class="normal">Tüm evcilleşmiş bitkiler bir anlamda sunidir; insanların "tasarlama"ya yardımcı olduğu kültürel ve doğal bilgilerin yaşayan arşivleridir. Hangi tipte olursa olsun, her patates ona hasıl olunan insani arzuları yansıtır. Uzun boylu, yakışıklı kızarmış patatesler (ya da yarasız beresiz, yuvarlak patates cipsleri) üretmek amacıyla seçilen patatesler, ulusal bir besin zincirinin olduğu kadar, patateslerini yüksek derecede işlem görmüş şekliyle seven bir kültürün ifadesidir. NewLeaf'lerimin yanında büyüyen daha narin bazı Avrupalı parmakboylar ise, ufak çaplı yetiştiricilerinden oluşan bir ekonomiye ve patatesleri taze tüketmeyi tercih eden bir kültüre işaret ediyor –çünkü bu çeşitlerin hiçbiri, ne uzun seyahatlere, ne de uzun süreler depolarda beklemeye dayanmaz. Peru mavi patateslerime tam olarak ne gibi kültürel değerler atfedeceğimi bilemiyorum; belki de sabah, öğlen, akşam patates yiyen insanların çeşit isteğidir.</p>

  <p class="normal">Anthelme Brillat-Savarin'in o meşhur sözü, "Bana ne yediğini söyle, sana kim olduğunu söyleyeyim." der. Bir patatesin nitelikleri –diğer tüm evcilleşmiş bitki ya da hayvanlarda olduğu gibi– onu yetiştiren ve tüketen insanların değer yargılarının gerçeğe yakın bir yansımasıdır. Ancak tüm bu nitelikler zaten patateste vardı; <span class="ideitalik">Solanum tuberosum</span> türünün sunduğu genetik imkânlar, evreninin içinde bir yerlerde duruyordu. Ve bu evren, muazzam da olsa, sonsuz değildir. Doğada birbiriyle ilgisi olmayan türler çaprazlanamayacağından, yetiştiricilik sanatı daima patatesin yapmak istediklerinin ya da yapabileceklerinin doğal sınırına çarpar; ki bu da, o türün temel kimliğidir. Doğa her zaman, bir kültürün bir patatesle neler yapabileceği konusunda gerektiğinde veto hakkını kullanarak son sözü söylemiştir.</p>

  <p class="normal">Bugüne kadar. NewLeaf bu vetoyu geçersiz kılan ilk patates. Monsanto'nun gözünde genetik mühendisliği, insanın doğayı değiştirmesinin kadim tarihinde yeni bir bölüm sadece –ki bu tarih, fermentasyonun keşfine kadar uzanır. Şirket, <span class="ideitalik">biyoteknoloji</span> kelimesini o kadar geniş bir anlamda kullanıyor ki, bira yapmak, peynir yapmak, seçici yetiştirme de bu kelimenin kapsamına giriyor: hepsi de, yaşam biçimlerinin kullanılmasına ilişkin "teknolojiler".</p>

  <p class="normal">Ancak bu yeni biyoteknoloji, bir bitkide doğa ile kültürün ilişkisine hâkim olan eski kuralları alaşağı etmiş. Evcilleştirme asla bizim türümüzün diğerlerini kontrol ettiği tek yollu basit bir süreç olmamıştı. Diğer türler, ancak kendi çıkarlarına hizmet edildiği ölçüde katılımda bulunur ve birçok bitki de (meşe gibi), oyun boyunca kenarda oturur. Bu oyun, Darwin'in "suni seçilim" dediği oyundur; kuralları da doğal seçilime hâkim olan kurallardan farklı değildir. Bakir doğasındaki bitki yeni nitelikler önerir ve daha sonra insan (ya da, doğal seçilim söz konusuysa, doğa) bu niteliklerden hangilerinin varlığını sürdüreceğini ve serpileceğini seçer. Ancak Darwin, <span class="ideitalik">Türlerin Kökeni</span>'nde şu kuralı defalarca vurgulamıştı: "İnsanoğlu bizzat çeşitliliği üretmez."</p>

  <p class="normal">Şimdi üretiyor. Yetiştiriciler ilk kez, doğada herhangi bir yerden aldıkları nitelikleri, bir bitkinin genomuna bizzat isteyerek yerleştiriyor: ateşböceklerinden (ışıldama özelliği), pisibalığından (dona karşı tolerans), virüslerden (hastalığa karşı dayanıklılık) ve benim patateslerimin durumunda da, <span class="ideitalik">Bacillus thuringiensis</span> olarak bilinen bir toprak bakterisinden. Bu türler, bir milyon yıl da geçse, ne doğal ne de yapay seçilimle bu nitelikleri asla önermezdi. "Miras yoluyla değişme"nin yerini... başka bir şey aldı.</p>

  <p class="normal">Genlerin bazen türler arasında hareket ettiği de bir gerçek; pek çok türün genomu, bilim adamlarının önceden düşündüğünden daha akıcı görünüyor. Ancak tam olarak anlayamadığımız nedenlerden ötürü belirgin türler doğada mevcut ve bunlar belli bir genetik bütünlük sergiliyor –aralarında cinsel bir ilişki oluşsa bile, doğurgan döller üretmiyorlar. Doğanın böylesi duvarlar örmek için bir nedeni olsa gerek, zaman zaman bu duvarlar geçirgen olsa da. Belki de türleri ayrı tutmanın amacı, kimi biyologların da düşündüğü gibi, patojenlerin önünü kesmektir; tek bir mikrobun bir kerede Yerküre'deki tüm yaşamı silmesinin önüne geçmek adına, bir tür hasar kontrol yöntemidir.</p>

  <p class="normal">Bir bitkiye yalnızca başka bir türden değil, çok daha öteden, başka bir filumdan alınmış genlerin kasıtlı sunumu, o bitkinin asıl kimlik duvarının –indirgenemeyen yabanıllığının da denebilir– doğada bazen olduğu üzere bir virüs tarafından değil, güçlü yeni âletler kullanan insanlar tarafından bozulduğu anlamına gelir.</p>

  <p class="normal">Genomun kendisi ilk kez evcilleştiriliyor; böylece, insan kültürünün çatısı altına sokululuyor. Bu durum, yetiştirdiğim patatesleri bu kitapta yer alan –hepsi evcilliğin hem öznesi hem de nesnesi olmuş– diğer bitkilerden biraz farklı bir konuma taşıyor. Diğer bitkiler, insanlarla bir tür sohbetimsi alışveriş içinde birlikte evrim geçirirken, NewLeaf patates sadece aldı, sadece dinledi. Yeni genlerinden ister yararlanır, ister yararlanmaz; bu konuda bir şey söylemek için erken. Ancak bu patatesin, elmada olduğu gibi, kendi hikâyesinin kahramanı olmadığını söyleyebiliriz. Bu Bt entrikasını, evrimsel çerçevede kendi kendine bulmadı. Hayır, NewLeaf hikâyesinin kahramanları, Monsanto'da çalışan bilim adamlarıdır. Laboratuvar önlüklü bilim adamlarının kahve çuvalı giyen adamla ortak bir yanları var elbette: hepsi de bitki genlerini dünyaya yaymak için çalışıyor ya da çalıştı. Ancak diğer tüm "biyoteknologlar" (ister Johnny Appleseed, ister bira ve peynir imalâtçıları, ister yüksek teknoloji kullanarak marihuana yetiştirenler olsun), üzerinde çalıştıkları türleri ne kadar kullanmış, seçmiş, zorlamış, klonlamış ve başka şekillerde değiştirmiş de olsa, türler bu konuda evrimsel düzeyde söz sahibi idi. Onlar asla sadece arzularımızın nesnesi haline gelmemişti. Şimdi ise bu bitkilerin indirgenemez yabanıllığı.... indirgendi. Bunun bitkiler –ya da bizim– için iyi mi, yoksa kötü mü olduğu ise, <span class="ideitalik">yeni</span> bir tartışma kuşkusuz.</p>

  <p class="normal">Bahçemde büyüyen NewLeaf'lerle ilgili belki de en çarpıcı şey, bitkiye insan zekâsının eklenmiş oluşu; <span class="ideitalik">Bacillus thuringiensis</span> geni işte bunu temsil ediyor. Geçmişte bu zekâ bitkinin dışında yer alıyordu; yani, Bt'yi çoğunlukla sprey şeklinde kullanan organik çiftçiler ile (ben dahil) bahçıvanların kafasındaydı. Onlar, söz konusu zekâlarını kullanarak, böceklerle bakteri arasındaki ekolojik ilişkiden yararlandı. Yeni Bt ekinlerin (benzer bir gen mısırlara da dahil edildi) ironisi şuradan kaynaklanıyor: içerdikleri kültürel bilgi, yüksek teknolojiye hiç mi hiç güvenmeyen kişilerin –yani, organik yetiştiricilerin– kafasında ezelden beri yer alan bilginin ta kendisi. Diğer biyoteknolojik ekinlerin büyük kısmı –örneğin Monsanto'nun, şirketin kendi zararlı ot ilacı Roundup'a karşı koymak üzere geliştirdiği ekinler gibi– çok daha farklı, çok daha endüstriyel türde bir zekâ içerir.</p>

  <p class="normal">Genetik mühendisliğe şu açıdan da bakılabilir; bu çalışmalar sayesinde insan kültürü ile zekâsı, bitkilerin doğasına çok daha büyük oranlarda işlenmiştir. Bu perspektiften bakınca, NewLeaf'lerim, geri kalan patateslerimden resmen daha akıllı. Colorado patates böcekleri hücum ettiğinde diğer patateslerim bana güveniyor; sahip olduğum bilgiye ve tecrübeye güveniyorlar. Ancak benim gerek böcekler, gerekse Bt hakkında bildiklerimi halihazırda bilen NewLeaf'ler, kendi başlarının çaresine bakıyor. İşte bu nedenle, genetiği yeniden yapılandırılmış bitkilerim ilk bakışta uzaydan gelmiş yaratıklara benzese de, bu tam anlamıyla doğru sayılmaz. Onlar, diğer bitkilerin benzediğinden daha çok insana benziyor; çünkü onlarda, daha fazla biz varız.</p>

  <p class="normal"><span class="ideitalik">İrlanda, 1588.</span> Patates, on altıncı yüzyılın sonlarına doğru Avrupa'ya ilk kez –tahminen bir İspanyol gemisinin ambarında– geldiğinde, oturmuş bir ekosisteme giriş yapan uzaylı bir türmüşcesine, tutunacak yer bulamamıştı. Sorun –en azından, kuzeyde– Avrupa'nın toprağı ya da iklimi değildi; hatta sonradan ortaya çıktığı üzere, patates bu şartlardan son derece memnun kalacaktı. Sorun Avrupalılar'ın zihniyetiydi. Bu tuhaf yeni bitkinin, diğer ekinlere görece daha az toprakta daha fazla mahsül verdiğini fark etmelerinden sonra bile, Avrupalı kültürlerin çoğu patatese kucak açmadı. Neden? Avrupalılar daha önce yumrulu sebze yememişlerdi; patates, itüzümü ailesinin bir üyesiydi (adı çıkmış domates de bu ailedendir); cüzzama ve ahlâksızlığa neden olduğu sanılıyordu; İncil'in hiçbir yerinde lafı geçmiyordu ve Amerika'dan gelmişti –ilkel, zaptedilmiş bir ırkın temel besin maddesiydi. Patatesi reddetmek için çok sayıda, çeşit çeşit mazeretler öne sürülmüştü; fakat çoğunun sonuçta vardığı nokta şuydu: yeni bitkinin varoluşunda insan kültürü yok gibiydi –bu açıdan, benim NewLeaf'imden hayli farklı– ve doğası da fazlasıyla yabanıldı; insan eli değmemiş, kendi haline bırakılmış bir doğa.</p>

  <p class="normal">Peki ya İrlanda? İrlanda kuralı kanıtlayan istisnaydı –aslında kuralı büyük ölçüde yazan istisna, çünkü bu ülkenin patatesle olan olağanüstü ilişkisi, İngilizler'in zihnindeki kuşkulu kimliğini de pekiştirdi. İrlanda patatesi tanır tanımaz bağrına bastı; bazen Sir Walter Raleigh'in, bazen de 1588'de İrlanda açıklarında batan bir İspanyol kalyonu enkazının hanesine yazılan, kadere yön veren türde bir olay. İşe bakın ki, İrlanda'nın kültürel, siyasi ve biyolojik ortamı yeni bitkiye ancak bu kadar uyabilirdi. Adada tahıllar zor yetişir (buğday hemen hemen hiç yetişmez). On yedinci yüzyılda Cromwell'in ordusu, eldeki azıcık ekilebilir araziye İngiliz toprak sahipleri adına el koyunca, İrlandalı köylüler, içinde resmen hiçbir şeyin yetişmediği, yağmurdan sırılsıklam olmuş bir topraktan geçimlerini sağlamak zorunda kaldı. Patates, mucizevi bir şekilde burada yetişiyordu; sömürgeci İngilizler'in vazgeçtiği bu topraktan çok büyük miktarda besin alınmasını sağladı. Ve böylece bitki, on yedinci yüzyıl sonunda Eski Dünya'da kendisine bir mevzi bulmuştu; iki yüzyıl içinde kuzey Avrupa'yı boydan boya geçip, bu süreç içinde de yeni doğal ortamını hatırı sayılır ölçüde yeniden yaratacaktı.</p>

  <p class="normal">İrlandalılar, kıyıda köşede kalmış birkaç dönüm arazinin büyükçe bir aile ile hayvanlarını beslemeye yetecek kadar mahsul verdiğini keşfetti. Ayrıca zamanla şunu da anladılar; "tembel yatak" da denilen bir alanda patates yetiştirmek, ne emek, ne de alet istiyordu. Tek yapmaları gereken patatesleri toprak üzerine dikdörtgen oluşturacak şekilde yerleştirmekti; daha sonra çiftçi, bir bahçe küreğiyle patates yatağının iki tarafına bir drenaj hendeği açar, hendekten her ne çıkarsa –toprak, çim, ya da yer kömürü– bunlarla yumruların üzerini örterdi. Toprağı sürmek yok, sıralar yok, Tarımsal Yücelik'ten eser yok –İngilizlerin gözünde, lanet olası bir kusur. Patates yetiştirmek tarım yapmaya benzemiyordu; ne düzenli bir tarlanın sağladığı Apollon'ca tatmin, ne de güneşte olgunlaşan altın rengi buğdayın asker gibi sıraları vardı burada. Buğday yukarı doğru uzanırdı, güneşe ve uygarlığa; patates ise aşağıyı işaret ederdi. Patatesler yeraltına aitti; hiç görünmüyorlardı –toprağın altında bir şeye benzemez kahverengi yumrular oluşturuyor, yukarıya da kılıksız bir sarmaşık yatağı savuruyorlardı.</p>

  <p class="normal">İrlandalılar, tarımsal estetik konusunda kaygılanmayacak kadar açtı. Patates tarlada bir düzen veya kontrol tablosu oluşturmayabilir, ancak İrlandalılar'a, hayatlarını az da olsa kontrol edebilme fırsatını sağlamıştı –ki bu durumu memnuniyetle karşıladılar. Artık, İngiliz yönetimindeki ekonomik sisteme bağlı kalmaksızın kendilerini besleyebilirlerdi; ekmek fiyatları ya da cari ücretler konusunda kaygılanmalarına da gerek yoktu. Çünkü İrlandalılar, inek sütü ile birlikte tüketilen patatesin, dört dörtlük bir besin değerine sahip olduğunu keşfetmişti. Patatesler, karbonhidrat biçimindeki enerjiye ek olarak, hatırı sayılır miktarda protein ile B ve C vitamini sunuyordu (patates nihayetinde Avrupa'daki iskorbit hastalığını sona erdirecekti). Eksik olan sadece A vitaminiydi, onu da biraz süt ile telafi edebiliyorlardı. (Böylelikle, patates püresinin insana sadece kendisini iyi hissettirmekle kalmayıp, bedeninin gerçekten ihtiyaç duyduğu şeyleri sağladığı anlaşılıyor.) Ve yetiştirmesi nasıl kolaysa, hazırlanması daha bir o kadar kolaydı: kaz, ısıt –bir tencerede kaynat ya da ateşin içine at– ve ye.</p>

  <p class="normal">Tahıla göre inkâr edilemez avantajları bulunan patates nihayetinde kuzey Avrupa'nın tamamının değişmesine yol açtı; fakat İrlanda dışında bu süreç, hayli direnişle karşılaştı. Almanya'da Büyük Frederick, patates eksinler diye köylüleri zorlamak mecburiyetinde kaldı; Rusya'da Çariçe Katerina da öyle. XVI. Louis daha incelikli bir yöntem izledi; mütevazı patatese bir nebze kraliyet prestiji ödünç verirse, köylülerin onu deneyip erdemlerini keşfedeceğini düşündü. Bunun üzerine Marie Antoinette saçına patates çiçekleri takmaya başladı ve Louis mahirane bir plan yaptı. Kraliyet arazisine bir tarla dolusu patates ekilmesini emretti ve sonra da gündüzleri ekini korumaları için en seçkin muhafızlarını görevlendirdi. Ancak nöbetçileri gece yarısı evlerine yolladı; böylece ekinin değerli olduğuna ikna olan köylüler, ceplerinde kraliyet yumruları ile gecenin karanlığında gözden kayboldu.</p>

  <p class="normal">Bu üç ulus zamanla güçlü birer patates ülkesine dönüştü. Bu durum, kuzey Avrupa'nın yetersiz beslenme sorununa ve dönem dönem yaşanan kıtlıklara son verdi; toprağın, tahıl ile geçindirebileceğinden çok daha büyük bir nüfusu geçindirmesini sağladı. Patates ayrıca –yetiştirilme sürecinde daha az sayıda insana ihtiyaç duyduğundan– kuzey Avrupa'nın büyüyen ve sanayileşen şehirlerinin kırsal kesim tarafından doyurulmasını da sağladı. Avrupa'nın siyasal merkezi buğdayın güvenilir bir şekilde yetiştiği sıcak, güneşli güneye demir atmıştı; patates olmasaydı, Avrupa'da iktidar asla kuzeye yönelmezdi.</p>

  <p class="normal">Patatese karşı önyargıların son müstahkem mevkii İngiltere oldu; üstelik bu tutum, dar görüşlülerle ya da batıl inançlı köylülerle sınırlı değildi. On dokuzuncu yüzyılda Londra'da seçkin görüş sahiplerinin hatırı sayılır bir kısmı, patatese tam anlamıyla uygarlık adına bir tehdit gözüyle bakıyordu. Kanıtı mı? Yapmanız gereken tek şey, İrlanda'yı işaret etmekti.</p>

  <p class="normal"><span class="ideitalik">İngiltere, 1794</span>. 1794 yılında Britanya Adaları'nda buğday hasadı hiç alınamadı. Beyaz ekmek fiyatları, yoksul halkın satın alamayacağı rakamlara yükseldi. İsyanlar patlak verdi. Tüm bu yaşananlarla birlikte, patates üzerine büyük bir tartışma başladı. (Bir alevlenip bir sönerek yarım yüzyıl kadar süren patates tartışması, Redcliffe Salaman'ın 1949 tarihli konuyu bütünüyle ele alan kitabı <span class="ideitalik">The History and Social Influence of the Potato</span> [Patates'in Tarihi ve Toplumsal Etkisi]'nde anlatılır. Kitabın retoriği, edebiyat eleştirmeni Catherine Gallagher'in "The Patato in the Materialist Imagination" [Materyalist Hayal Gücünde Patates] başlıklı makalesinde zekice incelenmiştir.) Ülkenin önde gelen tüm gazeteci, ziraat uzmanı ve siyasal ekonomistlerinin enerjisini adeta emen patates tartışması, bilinen İngiliz endişelerini su yüzüne çıkardı; sınıf çatışması ve "İrlanda sorunu". Ancak ortaya çıkardığı bir şey daha vardı; insanların besin elde ettikleri bitkiler hakkında hissettiği en derin duygular ile bu bitkilerin bizi, hayrımıza ya da şerrimize, doğaya bağımlı kılma yöntemleri. Bu bitkileri biz mi kontrol ediyoruz? Yoksa onlar mı bizi kontrol ediyor?</p>

  <p class="normal">Tartışma patates savunucuları tarafından başlatılmıştı; ikinci bir temel gıdanın İngiltere için büyük bir nimet olacağını öne sürüyorlardı. Ekmeğin pahalı olduğu zamanlarda yoksulların doymasını sağlayacak olan patates, ekmek fiyatlarını takip etmeye meyleden ücretlerin de yükselişine ket vuracaktı. İrlanda'ya giden saygın ziraat uzmanı Arthur Young, dönüşünde şuna ikna olmuştu; patates, "bolluğun kökü" idi –İngiltere'nin yoksullarını açlıktan kurtaracak, özelleştirmeler yüzünden geleneksel hayat tarzları hayli sarsılan çiftçilerin kendi koşullarını daha iyi kontrol edebilmelerini sağlayacaktı.</p>

  <p class="normal">Radikal gazeteci William Cobbett da İrlanda'ya gitti, ancak o, patates tüketen bu insanlara dair çok farklı bir tabloyla geri döndü. Young, kendi kaynakları ile geçinen bir halk görmüştü; Cobbett ise sadece sefil bir yaşam savaşı ve bağımlılık gördü. Cobbett, patatesin İrlandalılar'ı doyurduğu gerçeğini kabul ediyordu fakat aynı zamanda, ülkenin nüfusunun artmasına –bir yüzyıldan az bir süreçte üç milyondan sekiz milyona– ve ücretlerin düşmesine neden olarak, onları yoksullaştırdığını da öne sürdü. Bereketli patates, genç İrlandalılar'ın daha erken evlenmesini ve daha büyük bir aileyi geçindirmesini sağlıyordu; emek arzı arttıkça, ücretler düşüyordu. Patatesin nimeti, lanetiydi.</p>

  <p class="normal">Cobbett yazılarında "bu lanetli kök"ü, İrlandalı'yı uygarlığın dışına ve yeniden aşağı, toprağın içine çekerek, insan ile hayvan, hatta insan ile kök arasındaki ayrımları kademe kademe bulanıklaştıran, bir tür yerçekimi olarak tarif etmişti. Patates tüketen bu insanların kerpiçten kulübelerini şöyle tanımlıyor: "pencere diye bir şey yok... döşeme çıplak topraktan ibaret; baca yok, bir uçta bir delik var... birkaç taşla çevrilmiş." Cobbett'in korkunç betimlemesinde, İrlandalılar bizzat toprağın altına girmiş, çamur içinde yatan yumrularının arasına katılmıştı. Bir kez pişirildikten sonra patatesler, "alınıp büyük bir kaseye konuyor" diye yazmıştı Cobbett. "Aile, bu kasenin etrafına çömeliyor ve patatesleri elleriyle yiyor; domuz da orada duruyor, bazen birisi ona bir şeyler uzatıyor, bazen o da doğrudan kaptan yiyor. Aileden birisiymiş gibi deliğe girip çıkıyor." Patates tek bir hareketle uygarlığı çökertip, insanoğlunu yeniden doğanın kontrolüne bıraktı.</p>

  <p class="normal">İngilizler patatese bazen "ekmek kökü" derdi. Bu iki besin arasındaki sembolik zıtlık, patates tartışmasını, patatesin avantajına olmayacak şekilde gölgeliyordu. Catherine Gallagher, İngilizler'in patatesi genellikle basit, uyduruk bir besin olarak tanımladıklarına dikkat çekiyor; ilkel, insan eli değmemiş, kültürel rezonanstan yoksun... O yoksunluk zamanla patatesin kültürel rezonansının ta kendisi oldu: patates, yiyecek bile olamayacak yiyeceklerin sonuna işaret ediyordu –hayvan yemi. Öte yandan ekmek, havayla olduğu kadar, anlamla da mayalanıyordu.</p>

  <p class="normal">Patates gibi buğday da doğada başlar, ancak daha sonra kültür tarafından başka bir şeye dönüştürülür. Patates sadece bir tencereye ya da ateşin üzerine atılırken buğdayın harman edilmesi, dövülmesi, değirmende çekilmesi, karıştırılması, yoğurulması, biçimlendirilmesi ve pişirilmesi gerekir –ve en son adımda da, hamur halindeki biçimsiz madde, son bir mucizevi dönüşümle kabarır ve ekmek olur. Bu ayrıntılı süreç, gerek iş bölümü, gerekse üstünlük ima edişi ile uygarlığın ham doğaya hâkim oluşunu simgeliyordu. Böylece sade bir yiyecek, insanın ve hatta ruhsal birliğin özü haline geliyordu; üstelik ekmek ile İsa'nın bedeninin özdeşleşme öyküsü de vardı. Eğer hantal patates temel bir maddeyse, Hıristiyan zihninde ekmek onun tam karşıtıydı: antimadde, hatta ruh.</p>

  <p class="normal">Siyasal ekonomistler de patates tartışmasına katıldı. İddialarını nispeten bilimsel terimlerle ifade etseler de, güzel kelimelerle süslü sözleri, doğanın uygarlığı kontrol edişine dair derin endişelerini ele veriyor. Malthus mantığı, insanoğlunu beslenme ile cinsellik arzularının güttüğü önermesine dayanır; nüfus patlamasını, sadece açlıktan ölme tehdidi engeller. Malthus'e göre, normal şartlarda nüfusu hizada tutan ekonomik kısıtlamaları kaldırması yüzünden patates tehlikeliydi. Az ve öz olarak, İrlanda'nın sorunu da buydu: "Patatese dayalı sistem, nüfusun, iş gücü talebinin çok çok üzerinde çoğalmasını sağladığı sürece, alt tabaka İrlandalılar'ın tembel ve kavgacı huyları asla düzeltilemez."</p>

  <p class="normal">Patates, onu yiyen kişiyi ekmek yapımının uygarlaştırıcı süreçlerinden nasıl muaf tutuyorsa, söz konusu kişiyi ekonominin de dışında bırakır. Adam Smith ve David Ricardo gibi siyasal ekonomistlere göre piyasaya, nüfusun boyutunu emek için var olan talebe göre ayarlayan hassas bir mekanizma idi; ekmeğin fiyatı da, bu mekanizmanın regülatörüydü. Buğday fiyatı yükselince insanların her iki hayvani iştahlarını da gemlemeleri gerekirdi; hal böyle olunca da, daha az bebek yaparlardı. "Patatese dayalı sistem"in sorunu şu: bu sistemde davranışlarını ihtiyacın cebirine göre ayarlayan <span class="ideitalik">Homo economicus</span>'un yerini, çok daha az akılcı olan bir aktör –Gallagher'in deyişiyle, <span class="ideitalik">Homo appetitus</span> alır. Ekonomik Adam, Apollon'un o sakin, akılcı burcunda faaliyet gösteriyorduysa eğer, İştah Adam dünyevi, doğurgan, ahlâk dışı Dionysos'un esiri olmuştu. İrlandalı büyüyüp patatesini yedi. Ayrıca İrlandalı'nın patatesi (buğday ununun aksine), kolayca depolanamadığı ya da alışverişi pek yapılamadığı için, asla bir metaya dönüşmedi; bu yüzden de, onun gibi, doğanın otoritesinden başka bir otoriteye tabi olmadı.</p>

  <p class="normal">Siyasal ekonomistlerin gözünde kapitalist alışveriş, ekmek pişirmeye benzerdi; hem bitkilerin, hem de insanların anarşik doğasını uygarlaştırmanın bir yoluydu. Emtia piyasasının ortaya koyduğu disiplin olmadığında, insanoğlu içgüdüleriyle başbaşa kalır: kaçınılmaz şekilde aşırı nüfusa ve sefalete yol açacak sınırsız besin ve seks. David Ricardo'ya göre patates, bu gerilemenin –kontrolü doğaya teslim edişin– hem nedeni, hem de simgesiydi. İnsanların yemek yemeğe ihtiyacı olduğu sürece, kendimizi doğanın değişimlerinden tamamen tecrit edemeyiz. Ricardo, yapılabilecek en iyi şeyin, fırtınalara ve kıtlıklara karşı depolanabilecek, başka gıdalar satın almak için kolayca paraya çevrilebilecek türden bir temel gıdaya güvenmek olduğuna inanıyordu –buğday gibi. Patates böylesi bir güvenlik sunmuyordu. Patates, kendi doğasını aşıp bir meta olmayı reddederek, Gallagher'ın deyişiyle, "ileri bir ekonominin, insanoğlunu kaypak doğaya bağlı kalmaktan kurtarma yolunda kaydettiği tüm gelişimi silmek"le tehdit ediyordu.</p>

  <p class="normal">Tarih, siyasal ekonomistleri bu konuda haklı çıkartacaktı. Patatesin İrlandalılar'a bir nimet olarak sunduğu kontrol, zalim bir yanılgıya dönüşecekti. Patatese bağımlı kalmak, İrlandalılar'ı gerçekten de ekonominin değişimlerinden çok doğanınkiler karşısında korumasız bırakmıştı. Bunu 1845 yazının sonlarında, <span class="ideitalik">Phytophthora infestans</span> tahminen Amerika'dan gelen bir gemiyle Avrupa'ya varınca anladılar. Birkaç hafta içinde bu vahşi mantarın rüzgârlarla taşınan sporları kıtaya yayıldı, hem patatesleri, hem de onu tüketen insanları mahvetti.</p>

  <p class="normal"><span class="ideitalik">St. Louis, 23 Haziran</span>. NewLeaf'lerim yazın ilk sıcak günlerinde büyürken, St. Louis'e, kadim ve asil doğayı kontrol etme rüyasının kocaman bir çiçek açtığı Monsanto genel merkezine gittim. Eğer niyetiniz insan-patates ilişkisini anlamak ise, 1532'de gideceğiniz yer Güney Amerika'dakki bir dağ yamacıydı; 1845'te Dublin yakınlarındaki bir tembel yatak. Bugün görmeniz gereken yer ise, St. Louis dışındaki bir şirket kampüsünde yer alan bir araştırma serasıdır.</p>

  <p class="normal">NewLeaf'lerim, onyılı aşkın bir süre öncesinde genetikleri ilk kez bu binada değiştirilen bitkilerin klonlarının klonları. Missouri kıyısında yer alan bu uzun ve alçak tuğla bina, şaşkınlık uyandıran ışıl ışıl çatısı olmasa herhangi bir şirket kompleksine benziyor. Uzaktan mazgallı cam siperlere benzeyen şey, dramatik bir üçgen zirveler dizisiyle binanın tepesini süsleyen yirmi altı adet seraymış meğer. Genetiği değiştirilmiş bitkilerin ilk nesli –ki NewLeaf patates de bunlardan biri– bu çatının altında, bu seralarda, 1984'ten beri yetiştiriliyor; özellikle de biyoteknolojinin ilk günlerinde, yani kimsenin bu bitkileri dışarıda, doğada yetiştirmenin güvenli olup olmadığını bilmediği günlerde. Bugün bu araştırma ve geliştirme tesisi, dünyada kültür bitkilerinin yeniden tasarlandığı bir avuç yerden biri –Monsanto'nun tüm dünyada sadece iki-üç rakibi var.</p>

  <p class="normal">Monsanto'nun kıdemli patates uzmanlarından biri olan Dave Starck, patateslerin genetiğinin değiştirildiği temiz odalardan geçerken bana eşlik etti. Yabancı genleri bir bitkiye eklemenin iki yolu olduğunu açıkladı: ya, bir bitki hücresinin çekirdeğine girip, onun DNA'sının yerine bir miktar kendisininkinden koyan bir agrobakteri (bir patojen) bulaştırmak ya da bir gen tabancasıyla bitkiyi vurmak. Henüz anlaşılamayan nedenlerle, agrobakteri yönteminin en çok patates gibi geniş yapraklı türlerde işe yaradığı ortaya çıkmış; gen tabancası ise, mısır ve buğday gibi otlarda daha iyi iş görüyormuş.</p>

  <p class="normal">Gen tabancası, garip bir şekilde hem ileri hem de geçmişten kalma bir teknoloji kullanıyor; ancak hakkında bilmeniz gereken başlıca şey, "tabanca"nın bir mecaz olmayışı: hedef bitkinin sapına ya da yaprağına, DNA solüsyonuna batırılmış paslanmaz çelik bir cisim fırlatmak için 0,22'lik kurşun kullanılıyor. Her şey yolunda giderse, DNA'nın bir kısmı hücre çekirdeklerinin duvarını deliyor ve ittire kaktıra çiftli helikse dalıyor: halk dansı saflarına dalan bir zorba. Eğer yeni DNA doğru yere çıkarma yaparsa –ve o doğru yerin neresi olduğunu henüz kimse bilmiyor– bu hücreden büyüyen bitki, yeni geni ifade ediyor. <span class="ideitalik">Hepsi bu mu?</span> Hepsi bu.</p>

  <p class="normal">Biraz daha kibar bir giriş yapması dışında, agrobakteri de hemen hemen aynı şekilde çalışıyor. Teknisyenler, hava basıncının başıboş mikropların içeri dalmasını engellemek üzere suni olarak yüksek tutulduğu temiz odalarda, tırnak büyüklüğündeki patates sapının berrak bir besleyici jöle içine yerleştirildiği petri kapların önünde oturuyor. Bu ortama –genleri, Monsanto'nun yerleştirmek istediği genlerle önceden değiştirilmiş olan– bir agrobakteri solüsyonu fışkırtıyorlar (belirli enzimler, DNA'nın tam istenen sıralanımlarını kesip yapıştırmada kullanılabilir). Eklenen Bt geninin yanına bir "işaretleyici" gen dahil ediliyor –bu gen, tipik olarak, belirli bir antibiyotiğe direnç sunar. Böylece, teknisyenler daha sonra hangi hücrelerin yeni DNA'yı başarıyla aldığını görmek için kabı antibiyotikle yıkıyor; basitçe, hayatta kalan hücreler. İşaretleyici gen bir tür DNA parmak izi görevini de üstlenir; Monsanto'nun bitkileri ile onların soyundan gelenlerin, laboratuvardan çıktıktan çok sonra kimliklerinin saptanmasını sağlar. Bir Monsanto ajanı, bahçemdeki herhangi bir patates yaprağına basit bir test uygulayarak bitkinin, şirketin entelektüel mülkiyetinde olup olmadığını kanıtlayabilir. Buradan şunu anladım; genetik mühendislik, yaptığı diğer her şeyin yanı sıra, bitkileri –her birine Evrensel Ürün Kodu'na eşdeğer bir şey vererek– özel mülkiyete dönüştüren güçlü bir teknik.</p>

  <p class="normal">Birkaç saat sonra hayatta kalan patates parçaları kök salmaya başlar; birkaç gün sonra bu bitkicikler üst kata, çatıdaki patates serasına götürülür. Burada Glenda Debrecht ile tanıştım; neşeli bir mizaca sahip olan Glenda, şirketin bahçe uzmanı. Benden kendisine yardımcı olmamı istedi; lateks eldivenler takıp, serçe parmağı boyundaki bitkicikleri petri kaplarından özel olarak hazırlanmış toprakla dolu küçük saksılara naklettik. Laboratuvarın o soyut ortamından sonra bir serada bizzat bitkilerle uğraşmak, az da olsa kendimi arazideymişcesine hissettirdi.</p>

  <p class="normal">Glenda, bitkileri saksıya dikmek üzere imal edilmiş tekerlekli bir bankta karşı karşıya oturup çalıştığımız sırada, petri kabından seraya uzanan tüm bu işlemin binlerce defa yapıldığını açıkladı; çünkü DNA kabul görse bile, ortaya çıkacak sonuçlar belirsizdi. Örneğin, yeni DNA genomda yanlış bir yere yerleşmişse, yeni gen kendisini ya hiç ifade etmeyecek, ya da yetersiz ölçüde ifade edecekti. Doğada –yani, cinsel üremede– genler birer birer değil, ifade edecekleri özellikleri düzenleyen ilgili genlerle birlikte harekete geçer. Genetik malzemenin transfer işlemi cinsel üremede çok daha düzenlidir; süreç, her genin kendini olması gerektiği yerde bulmasını, başka genlere takılıp onların işlevini bozmasını önleyecek şekilde gelişir. Yanlış bir yere yerleştirilmiş yabancı genlerin yeni ortamında meydana getirebileceği çeşitli beklenmedik etkileri tanımlayan geniş kapsamlı terim ise, "genetik istikrarsızlık"tır. Bu istikrarsızlıklar, üstü örtülü ve görünmez olandan (örneğin yeni bitkide belirli bir protein ya aşırı, ya da yetersiz ölçüde ifade edilmiştir) açıkça tuhaflara kadar uzanır: Glenda pek çok acayip patates görüyor.</p>

  <p class="normal">Starck bana, gen transferlerinin yüzde 10 ile yüzde 90 arasında bir yerde "gerçekleştiğini" söyledi –temkinle yaklaşılması gereken türden bir istatistik. Bilinmeyen bir nedenle (genetik istikrarsızlık?) süreç, bilinen, klonlanmış tek bir patates cinsiyle başlamış bile olsa, büyük miktarda çeşitlilik üretiyor. "Biz de binlerce farklı bitki yetiştiriyoruz," diye açıkladı Starck, "ve sonra en iyisini arıyoruz." Sonuçta bir patates çoğu kez, yeni genin varlığının açıklayamayacağı şekillerde üstün olup çıkıyor. Bu da kesinlikle, NewLeaf'lerimin zindeliğini açıklıyor.</p>

  <p class="normal">Süreci çevreleyen bu belirsizlik beni şaşırttı; bu teknoloji, hayret verici derecede sofistike oluşuna rağmen hâlâ genetik bir karanlıkta kör atışlar yapıyor gibiydi. Duvara bir miktar DNA at, bak bakalım hangisi yapışıyor; bunu yeterince yaparsan aradığını bulursun. Glenda ile patatesleri başka bir yere dikmek de, bu teknolojinin doğası gereği emin ya da tehlikeli olduğu kararına kesinlikle varılamayacağını fark etmemi sağladı. Çünkü genetik olarak yeniden yapılandırılmış her yeni bitki doğada eşsiz bir olaydır, kendi genetik olasılık dizisini de beraberinde getirir. Bunun da anlamı şu; genetiği değiştirilmiş bir bitkinin güvenilir ya da güvenli oluşu, bir sonraki bitkinin de öyle olacağını garanti etmez.</p>

  <p class="normal">Starck, gen ifadesi hakkında hâlâ anlayamadıkları çok şey olduğunu kabul etti. Aralarında çevrenin de bulunduğu pek çok etmen, dahil edilen bir genin yapması gerekeni yapıp yapmayacağını ve ne derecede yapacağını etkiler. İlk günlerdeki deneylerden birinde, bilim adamları petunyalara, çiçeklerine kırmızı renk verecek bir geni eklemeyi başardı. Sahada her şey plana göre yürüdü, ancak ısı 32 dereceye varınca, kırmızı petunyalar aniden ve açıklanmaz bir şekilde beyaz oldu. Böyle bir şey –düzenli Apollon tarlalarında koşturan şakacı Dionysoslar– insanın genetik determinizme olan inancını biraz olsun sarsmaz mı? Besbelli, bu iş bilgisayara bir yazılım programı yüklemek kadar kolay değil.</p>

  <p class="normal"><span class="ideitalik">1 Temmuz.</span> St. Louis'den eve döndüğümde patateslerim iyice serpilmişti.</p>

  <p class="normal">Bitkilerin üzerine toprak atmanın vakti gelmişti. Bir çapa ile hendeğin etrafındaki zengin toprağı, gelişen yumruları ışıktan korumak üzere sapların çevresine çektim. Bitkilere birkaç kürek eski inek gübresi de koydum: patatesler sanki buna bayılıyor. Hayatımda tattığım en iyi, en lezzetli patatesler, delikanlılık günlerimde bir komşunun onları içine diktiği saf at gübresi yığınından kazıp çıkarmasına yardım ettiğim patateslerdi. Bazen, bu göz kamaştırıcı simya tecrübesi yüzünden bu işlere bulaştığımı düşünürüm; sadece patates yetiştirmek açısından değil, yarı sihirli, yarı kutsal bir şey olarak bahçıvanlığa da.</p>

  <p class="normal">New Leaf'lerim artık çalı boyuna ulaşmış, narin çiçek sapları vermişti. Patates çiçekleri aslında hayli güzeldir; en azından sebze standartlarına göre: beş taç yaprağından oluşan lavanta yıldızlar, ortalarında da, gülümsü hafif bir koku veren, sarı bir merkez. Bunaltıcı bir öğleden sonra, yaban arılarını patates çiçeklerimin etrafında turlarken izledim; diğer çiçek ve türlerle olan randevularına yetişmek için hiç acele etmiyorlardı –ne yaptıklarını düşünmeden, bedenlerini patates çiçeklerinin sarı polen tanelerine buluyorlardı.</p>

  <p class="normal">Günümüzde bilim adamları ve çevreciler tarafından tarımsal biyoteknoloji konusunda gündeme getirilen soruların çoğu, <span class="ideitalik">belirsizlik</span> teması etrafında birleşir. Milyonlarca dönüm genetiği değiştirilmiş bitki dikerek çevreye ve besin zincirine yeni bir şey katıyoruz –ki bunun ne sonuçlar getireceği tamamen bilinmiyor. Yaban arılarının patateslerimden başka yere taşıdığı polen tanelerinin kaderi, söz konusu belirsizliklerle ilişkili.</p>

  <p class="normal">Öncelikle, bitkinin her parçası gibi, o polen de Bt toksini taşıyor. Doğal olarak toprakta bulunan bir bakterinin ürettiği bu toksinin genelde insanlara zararı olmadığı düşünülüyor; ancak genetiği değiştirilmiş ekinlerdeki Bt, çiftçilerin yıllardır kendi ekinlerine püskürttükleri sıradan Bt'den biraz farklı davranıyor. Doğada çoğu kez yaptığı gibi çabucak parçalanacağına, genetiği değiştirilmiş Bt toksini, toprakta birikiyora benziyor. Bunun bir anlamı olmayabilir; bilmiyoruz. (Aslında her şeyden önce Bt'nin toprakta ne yaptığını bilmiyoruz.) Çevredeki bu yeni Bt'nin, öldürmek <span class="ideitalik">istemediğimiz</span> böcekleri nasıl etkileyeceğini de bilmiyoruz; ancak kaygılanmamızı gerektiren sebepler var. Bilim adamları, laboratuvar deneyleri sırasında, Bt mısır polenlerinin monark kelebeği üzerinde öldürücü bir etkisi olduğunu tespit etti. Monarklar, mısır poleni yemez; sadece, Amerikan mısır tarlalarında yaygın olan bir yabani otun, ipekotunun (<span class="ideitalik">Asclepias syriaca</span>) yapraklarını yer. Monark tırtıllar, Bt mısır poleni ile tozlanmış ipekotu yapraklarını yediklerinde hastalanıp ölüyor. Tarlada da mı aynı şey olacak? Ve eğer olursa, sorun ne kadar ciddi olacak? Bilmiyoruz.</p>

  <p class="normal">Dikkat çekici olan, her şeyden önce birinin bu soruyu sormayı akıl etmiş olmasıdır. Kimyasal paradigmanın parlak günlerinde öğrendiğimiz üzere, çevrede yapılan değişikliklerin ekolojik etkileri onları görmeyi en az beklediğimiz yerlerde ortaya çıkar. DDT, kendi zamanında titizlikle testlere tabi tutulmuş, emin ve etkin ilan edilmişti –ta ki, bu olağanüstü uzun ömürlü kimyasal maddenin besin zincirinde seyahat ettiği ve kuş yumurtalarının kabuklarını incelttiği ortaya çıkana kadar. Aslına bakarsanız, bilim adamlarının bu keşfi yapmasını sağlayan DDT ile alakalı bir soru değildi; kuşlara dair bir soruydu: Dünyanın yırtıcı kuş nüfusu, neden birdenbire azalmıştı? Cevabı DDT'ydi. Yine bu tür bir sürprizle karşılaşmak istemeyen bilim adamları işte bu tip soruları hayal etmeye çalışıyor; bir gün beklenmedik yanıtını BT ya da Roundup Ready ekinlerin oluşturabileceği türden sorular.</p>

  <p class="normal">Bu soruların bir tanesi de "gen akışı"yla ilgili: yaban arılarımın bahçemde çiçekten çiçeğe taşıdığı polenlerdeki Bt genleri ne olacak? Çapraz tozlanma yoluyla bu genler başka bitkilere ulaşabilir; muhtemelen, o türe yeni bir evrimsel avantaj sağlar. Evcilleştirilmiş bitkilerin çoğu, bakir doğada başarısız olur; onları yetiştirme nedenimiz olan özellikler –örneğin, çok hızlı olgunlaşan bir meyve– çoğu kez bu bitkilerin bakir doğadaki yaşama uyumunu azaltır. Ancak biyoteknolojik bitkilere, onları doğada yaşama <span class="ideitalik">daha</span> uygun hale getiren özellikler –böcek ya da haşere ilacı direnci gibi– verilmiştir.</p>

  <p class="normal">Gen akışı normal şartlarda yakından akraba türler arasında meydana gelir. Patates, Güney Amerika'da evrildiği için, bahçemdeki Bt genlerinin bir tür süper yabani ot yaratmak üzere Connecticut'ın bakir doğasına kaçma şansı zayıf. Monsanto'nun görüşü bu ve bu konuda kuşku duymaya da gerek yok. Genetik mühendisliğin gücü türler ve hatta filum arasındaki genetik duvarları yıkmaya dayalı –böylece genleri özgürce hareket ettirebiliyorlar. Ancak ilginç olan şu ki, teknolojinin çevresel güvenliği, bunun tam tersi bir fenomene dayanıyor: doğadaki türlerin bütünlüğüne ve yabancı genetik malzemeyi reddetme eğilimine.</p>

  <p class="normal">Peki ama Perulu çiftçiler Bt patates ekerse ne olur? Ya da diyelim bahçeme yerel akrabaları olmayan bir biyoteknolojik ekin diktim; ne olacak? Bilim adamları, Roundup Ready geninin tek bir nesilde, bir kolzatohumu tarlasından, (hardal ailesinden) akraba bir ota göç edebildiğini ve o otun da sonra, zararlı ot ilaçlarına tolerans gösterdiğini kanıtladı zaten; aynı şey genetiği değiştirilen pancarlarda da oldu. Bu da sürpriz sayılmaz. Sürpriz olan, bir deneyde ortaya çıktığı üzere, transgenlerin sıradan genlerden daha hızlı göç etmesiydi; niye olduğunu kimse bilmiyor, fakat seyahate düşkün bu genler, sıçramaya özellikle yatkın olabiliyor.</p>

  <p class="normal">Sıçrayan genler ve süperotlar, yeni bir tür çevresel soruna işaret ediyor: "biyolojik kirlenme". Ki bazı çevreciler bunun, tarımın kimyasal bir paradigmadan biyolojik paradigmaya kayışının bedbaht mirası olduğu düşüncesinde. (Biyolojik kirlenmenin bir şekline halihazırda aşinayız: kudzu, zebra midyeler gibi istilacı egzotik türler ve Hollanda karaağaç hastalığı.) Kimyasal kirlenme zararlı olsa da sonunda dağılır ve güçten düşer, ancak biyolojik kirlenme kendini kopyalar. Bunu, bir petrol sızıntısı ile bir hastalık arasındaki fark olarak düşünün. Bir transgen, çevreye bir kez yeni bir ot ya da dirençli bir zararlı sunduğunda, temizlenmesi pekala mümkün olmayabilir: çoktan doğanın bir parçası olmuştur.</p>

  <p class="normal">NewLeaf patateslere gelince; en muhtemel biyolojik kirlenme biçimi, Bt'ye dirençli böceklerin evrilmesi.<sup class="calibre4"><a href="../Text/arzu_split_032.html#footnote-100-21" id="footnote-100-21-backlink">[21]</a></sup> Ki böylesi bir gelişme, sahip olduğumuz en güvenli haşere ilaçlarından birini bitirecek ve ona bağımlı organik çiftçilere büyük zarar verecek. Böcek direnci fenomeni, gerek doğayı kontrol etmenin, gerekse evrim kadar karmaşık ve asla düz bir çizgide ilerlemeyen bir sürece makine gibi düz bir mantıkla yaklaşılmasının zorlukları üzerine iyi bir ders sunuyor. Çünkü bu öyle bir durum ki, doğayı ne kadar eksiksiz kontrol etmeye çalışırsak, doğal seçilim de bu kontrolü o kadar çabuk alaşağı eder.</p>

  <p class="normal">Klasik Darwincilik'ten yola çıkan teoriye göre, yeni Bt ekinler, çevreye sürekli olarak o kadar çok toksin ekliyor ki, hedefindeki zararlılar sonunda ona karşı direnç geliştirecek. Gerçek soru ise, bunun ne kadar süre alacağı. Bundan önce direnç sorun olmamıştı, çünkü sıradan Bt serpintileri güneş ışığında çabucak çözülüyordu. Zaten çiftçiler de, ancak ciddi bir istila ile karşılaştıkları zaman ilaçlama yapıyordu. Direnç, temelde birlikte evrimin bir türüdür; belli bir nüfus yok olma tehditi ile karşılaşınca ortaya çıkar. Bu baskı, türün değişmesini ve varlığını sürdürmesini sağlayacak herhangi tesadüfi bir mutasyonu, detaylı bir inceleme yapmadan seçer. Öyleyse doğal seçilim vasıtasıyla, bir türün tam kontrol çabası kendi can düşmanını ortaya çıkarabilir.</p>

  <p class="normal">Hayali bir Bt direncinin Monsanto'yu, mekanik düşünme alışkanlıklarını geçici olarak bir yana koyarak meseleye daha ziyade, eh, bir Darwinci gibi yaklaşmak zorunda bıraktığını öğrenince şaşırdım. Hükümet denetçileriyle birlikte çalışan şirket, Bt'ye direnci ertelemek için bir "Direnç Yönetim Planı" geliştirmiş. Bt ekin eken çiftçiler, hedef alınan böcekler için "sığınaklar" yaratmak üzere, arazilerinin belli bir bölümünde Bt'siz ekinler ekmek zorunda. Amaç, ilk Bt'ye dirençli Colorado patates böceğinin ikinci bir dirençli böcekle çiftleşmesini ve yeni bir süperböcekler ırkını başlatmasını önlemek. Teoriye göre, ilk Bt'ye dirençli böcek ortaya çıktığında, tarlanın sığınak tarafında yaşayan şıpsevdi bir böcekle çiftleşmek üzere kandırılabilir; böylece, yeni direnç geninin etkisi azalır. Söz konusu plan şu gerçek üzerine kurulmuş; eğer doğayı kontrol etmenin bu yeni yolu kalıcı olacaksa, sürece bir miktar kontrolsüzlüğün ya da yabanıllığın bilinçli şekilde sokulması gerekiyor. Düşünce sağlam olabilir; ancak Bay Yanlış'ın Bayan Doğru ile buluşması için pek çok şeyin yolunda gitmesi gerekiyor. Kimse, sığınmacı nüfusun ne kadar büyük olması ve nereye yerleştirilmesi gerektiğini bilmiyor. Çiftçilerin işbirliği yapıp yapmayacağı da kuşkulu; ne de olsa, mahsüllerini mahveden haşerelere güvenli bölgeler yaratma fikri, sezgilerine ters düşüyor. Bu arada böcekler işbirliği yapar mı –o da ayrı bir mesele.</p>

  <p class="normal">Monsanto yöneticileri planın işe yarayacağından emin. Fakat onların başarı tanımı, organik çiftçilerin içini rahatlatacak türden değil: şirketin bilim adamları, her şey yolunda giderse, direncin otuz yıl süreyle ertelenebileceğini söylüyor. Peki, ya daha sonra? Şirketin kamu kurumlarıyla ilişkiler birimi yöneticisi Dave Hjelle, St. Louis'de birlikte yediğimiz öğle yemeği sırasında bana, Bt direnci konusunda çok da kaygılanmamamız gerektiğini söyledi; çünkü "doğada binlerce başka Bt'ler var" –yani, böcek öldürücü özellikleri olan başka proteinler. "Yeni ürünlerle bu sorunun üstesinden gelebiliriz. Bizi eleştirenler, ne üzerinde çalıştığımızı bilmiyor." Kimyasal üreticiler de, zararlıların direnç sorununa hep bu şekilde yaklaşmıştır: birkaç yılda bir, gelişmiş yeni bir haşere ilacını piyasaya sür. Şansları da yaver giderse, son çıkardıkları ürünün etkinlik süresi, patentiyle aynı sıralarda dolar.</p>

  <p class="normal">Şirketin sunduğu bu mülayim güvencelerin ardında ise hayli şaşırtıcı bir itiraf yatıyor. Monsanto, Bt meselesini çözmek için, herhangi patentli sentetik bir kimyasal yerine, bir doğal kaynak kullanmayı planladığını kabul ediyor –ki bu doğal kaynak, birine aitse eğer, hepimize ait. Bu teknolojinin gerçek maliyeti geleceğe fatura ediliyor –burada yeni bir paradigma yok. Doğayı kontrol ederek bugün kazandıklarımız, yarının düzenin bozulması pahasına; ve bu da sadece, biliminin çözüm üretmesi gereken yeni bir problem. <span class="ideitalik">Zamanı gelince bakarız.</span> Elbette bizi, atıklarını ne yapacağımızı düşünmeden nükleer güç santrallari inşa etmeye teşvik eden de, tam olarak böylesi bir yaklaşımdı; bakmanın zamanı çoktan geldi geçti, ancak hâlâ kimse ne yapılması gerektiğini bilmiyor.</p>

  <p class="normal">Dave Hjelle, açık sözlü bir adam. Daha yemeğimiz bitmeden dudaklarından öyle iki kelime çıktı ki, bir şirket yöneticisinden bunları duyacağımı asla düşünmezdim; ancak kötü bir filmde, o da belki. Bu iki kelimenin birkaç yıl önce, çoktan itibarı sarsılmış başka bir paradigma sırasında şirketlerin sözlüklerinden titizlikle silindiğini varsaymıştım; ancak Dave Hjelle yanıldığımı kanıtladı:</p>

  <p class="normal">"Bize güvenin."</p>

  <p class="normal"><span class="ideitalik">7 Temmuz.</span> Temmuzun ilk haftasında, patates yetiştiricilerini ziyaret etmek üzere Idaho'ya uçmayı planlayışımdan kısa bir süre önce, Colorado patates böceği nöbetim sona erdi. Küçük bir larva müfrezesi buldum –minyatür sırt çantalarına benzer yükler taşıyan, yumuşak kahverengi kitleler. Sıradan patates bitkilerinin yapraklarını, dokunulmazlıkları varmışcasına kıtır kıtır yiyorlardı. Ancak NewLeaf'lerimde bir tane bile böcek bulamadım; ne canlı, ne de ölü. Monsanto bahçe uzmanı Glenda Debrecht böyle olacağına dair beni hazırlamıştı: muhtemelen, yırtıcı böcekler NewLeaf'lerin öldürdüğü böceklerle kendilerine ziyafet çekiyordu. Yine de onları aramayı sürdürdüm ve sonunda, bir NewLeaf yaprağı üzerinde duran tek bir ergen böceği suçüstü yakaladım; onu almak için uzandığımda, böcek sarhoş halde yere düştü. Bitki onu hasta etmişti, kısa süre sonra ölecekti. NewLeaf'lerim işe yarıyordu.</p>

  <p class="normal">Belli bir heyecan, bir tür zafer duygusu yaşadığımı itiraf etmek zorundayım; zararlılara karşı mücadele vermiş her bahçıvan beni anlayacaktır. Tipik bir bahçıvan, bitkilerine saldıran yabanıl hayvanlara karşı romantik duygular beslemez –böcekler, dağsıçanları, geyikler... İçten içe, savaşta her şeyin mubah olduğuna inanır –organik ilkeler (Cenevre Konvansiyonu gibi), bazen kalbinden geçenleri yapmasını engellese de. Sakın bu arzuyu hafife almayın; fantezilerinde tüfekler, patlayıcılar, ağza alınmaz zehirlilikte kimyasal maddelerin kol gezdiği türden bir arzudur bu. İşte bu yüzden, bir patatesin tek başına bir patates böceğinin hakkından gelmesi, hiç değilse bu açıdan bakıldığında güzel bir şeydir –Tarımsal Yücelik'te mahirane, yeni bir şaşırtmaca.</p>

  <p class="normal"><span class="ideitalik">Idaho, 8 Temmuz</span>. Batıya uçarken, özellikle Idaho sınırlarına girdiğimizde, Tarımsal Yücelik fikri aklımdan çıkmıyordu. Dokuz bin küsur metre yukarıdan bakıldığında, kuru tarım çiftçisinin sulama pivotlarının oluşturduğu kusursuz yeşil daireler adeta nefes kesiyor. Idaho peyzajı, çalılardan oluşan kahverengi bir çöle, sonu gelmez bir şekilde yeşil madeni paralar bastırılmış gibi görünüyor –gözün görebildiği kadarıyla, kareler oluşturmuş daireler. Bu görüntü, Connecticut'taki mısır sıraları gibi basit bir insani düzen imgesi değil; Amerikan Batısı gibi konukseverlikten uzak bir peyzajda, mücadeleyle edinilmiş bir iskânın imgesi. Ancak çok geçmeden şunu da keşfedecektim; bu yalın güzelliği yerde görebilmek, havadan görmek kadar kolay değil.</p>

  <p class="normal">Biyoteknolojik ekinleri kimse bir patates çiftçisi kadar iyi savunamaz; Monsanto, Idaho'ya gelip birkaç müşterisiyle tanışmamı işte bu yüzden bu kadar çok istiyordu. Tipik bir Amerikan patates yetiştiricisinin bulunduğu noktadan bakarsanız, NewLeaf hızır gibi yetişen bir devlet kuşuna benziyor. Çünkü tipik bir yetiştirici, aşırı derecede haşere ilacı ile yıkanmış bitkilerin ortasında duruyor; öyle ki, bitkilerin yaprakları donuk beyaz renkte kimyasal çiçek açacak hale gelmiş. Eşeledikleri toprak da cansız, gri renkli bir pudra. Çiftçiler buna "temiz tarla" diyor; ideal olarak, her türlü yabani ot, böcek ve hastalıktan –yani patatesin kendisi hariç her tür hayattan– temizlenmiş durumda. Temiz bir tarla, insan kontrolünün zaferini temsil ediyor; ancak bu, çoğu çiftçinin bile artık şüphe duymaya başladığı türden bir zafer. Böyle bir çiftçi için, tek bir kimyasal ilaçlama ihtiyacını bile bertaraf etmeyi vaat eden yeni tür bir patates, çok basit olarak, ekonomik, çevresel ve belki de psikolojik bir lütuf.</p>

  <p class="normal">Danny Forsyth, Jerome, Idaho'da, boğucu derecede sıcak bir yaz sabahında, modern patates yetiştiriciliğinin hem kimyasını, hem de ekonomisini olduğu gibi önüme serdi. Boise'ın yüz elli kilometre doğusunda yer alan Jerome'un tek bir sokağı ve tek bir kahve dükkânı bulunuyor; biz de o mahmur, ancak havalandırması gayet iyi çalışan kahve dükkânında görüştük. Forsyth altmışlı yaşlarının başında, ince, mavi gözlü, biraz asabi görünen bir adam; küçük, gri de bir atkuyruğu var. Burada, Magic Valley (Sihirli Vadi)'de, çoğu babasından kalma 12 bin metrekareyi aşan bir alanda patates, mısır ve buğday çiftçiliği yapıyor. Tarımda kullanılan kimyasal maddelerden bahsederken, kötü bir alışkanlıktan kurtulmaya çalışan birisi gibi konuşuyor.</p>

  <p class="normal">"Seçeneğimiz olsa, hiçbirimiz kullanmazdık" diyor. Monsanto'nun ona bu seçeneği sunduğuna inanıyor.</p>

  <p class="normal">Forysth'tan bir mevsim boyunca neler yaptığı adım adım anlamasını istedim; patates tarlasında insan kontrolün geldiği son nokta... Tipik olarak işe, ilkbaharın başlarında toprak fümigasyonu ile başlıyor; patates çiftçileri, nematodlar ile topraktaki bazı hastalıkları kontrol altına alabilmek için, ekim yapmadan önce tarlalarını topraktaki her tür mikrobik yaşamı öldürmeye yetecek kadar zehirli olan bir kimyasal madde ile ilaçlıyor. Daha sonra Forsyth, tarlasını her türlü yabani ottan "temizlemek" için bir zararlı ot ilacı –Lexan, Sencor, ya da Eptam– uyguluyor. Ekim sırasında toprağa sistematik olarak haşere ilacı –Thimet gibi– veriliyor. Bu ilaç, genç fideler tarafından emilip birkaç hafta boyunca yapraklarını yiyen her bir böceği öldürecek. Patates fidelerinin boyu on beş santime gelince, yabani otları kontrol etmek üzere tarlaya ikinci bir ilaçlama yapılacak.</p>

  <p class="normal">Forsyth gibi kuru tarım çiftçileri, havadan gördüğüm koskoca dairelerin içinde ekip biçer; sulama pivotunun yarıçapı ile ölçülen her daire, tipik olarak 550 bin metrekare civarındadır. Haşere ilaçları ile gübreleri sulama sistemine eklemek yeterlidir –Forsyth'un çiftliğindeki sulama sistemi suyunu yakınlardaki Snake Nehri'nden alıyor (ve iade ediyor). Patateslere, suyla birlikte on hafta boyunca haftada bir kez olmak üzere kimyasal gübre püskürtülüyor. Sıralar kapanmadan hemen önce (yani bir sıradaki bitkilerin yaprakları öteki sıradakilerle birleşmeden), İrlanda'da patates kıtlığına yol açan ve bugün dahi yetiştiricilerin en büyük korkusu olan patates mantarını kontrol etmek üzere mantar ilacı Bravo püskürtülüyor. Forsyth, tek bir sporun bir gecede bütün bir tarlaya bulaşabildiğini ve yumruları, çürük birer pelteye döndürdüğünü söyledi.</p>

  <p class="normal">Bu aydan itibaren Forsyth, on dört günde bir, yaprak bitlerine ilaçlama yapması için bir zirai ilaçlama uçağı kiralayacak. Yaprak bitleri aslen zararsızdır ancak yaprak kıvrılma virüsünün bulaşmasına neden olabiliyorlar; bu virüs, Russet Burbank'lerde "ağ nekrozu"na –patatesin etli kısmında, bir alıcının hasadı toptan geri çevirmesine yol açan kahverengi lekelenmeler– yol açıyor. Elinden gelen her şeyi yapmasına rağmen, bu daha geçen yıl Forsyth'un başına gelmiş. Ağ nekrozu tamamıyle kozmetik bir kusur ancak McDonald's –haklı nedenlerle– kızarmış patateslerimizde kahverengi lekeler görmekten hoşlanmadığımıza inandığı için, Danny Forsyth gibi çiftçilerin, bugün piyasada kullanılan en yoğun toksik içerikli kimyasal maddelerle ilaçlama yapması gerekiyor –Monitor da bunlardan biri.</p>

  <p class="normal">"Monitor öldürücü bir kimyasal" diyor Forsyth; insanların sinir sistemine hasar verdiği biliniyor. "Bu ilaçlamadan sonra dört-beş gün süreyle tarlaya adım atmam –kırık bir pivotu tamir etmek için bile." Yani Forsyth, kendisini ya da işçilerinden birini bu zehre maruz bırakmaktansa, bütün bir daireyi kuraklıktan kaybetmeye razı.</p>

  <p class="normal">Sağlık ve çevresel masrafları bir yana bıraksak da, tüm bu kontrolün ekonomik maliyeti göz korkutucu. Idaho'da bir patates çiftçisi, yarım dönüm başına kabaca 1950 dolar (büyük kısmı kimyasal maddelere, elektriğe ve suya gidiyor) harcıyor ve iyi bir yılda bu ürün ona 2 bin dolar getiriyor. Dondurulmuş patates ve cips üreticisinin, yarım dönümden çıkacak yirmi ton patates için ona ödeyeceği miktar bu. Forsyth gibi, bu kadar düşük kâr marjı ile ticaret yapmak zorunda kalan bir çiftçinin (ayrıca kimyasallar konusunda da bir dokun bin ah işit), neden NewLeaf'in üzerine atlayacağını anlamak zor değil.</p>

  <p class="normal">"NewLeaf birkaç ilaçlamayı atlayabileceğim anlamına geliyor" diyor Forsyth. "Para biriktiriyorum, rahat uyuyorum. Ayrıca, görünüşü de güzel bir patates."</p>

  <p class="normal">Tarlalarına göz atmaya gitmeden önce organik tarım konusuna geldik. Bu konuda bilindik yorumların yanı sıra ("Küçük ölçeklerde üretiyorsanız sorun yok, ama dünyayı onlar doyurmuyor"), geleneksel bir çiftçiden duymayı hiç beklemediğim birkaç şey daha söyledi. "Organik yemeyi severim, hatta evimde epeyce de yetiştiriyorum. Pazardan aldığımız sebzeleri yıkayıp duruyoruz. Bunu söylemem doğru olur mu, bilemiyorum, ama her zaman kendime ayırdığım küçük bir alanım vardır, buraya ektiğim patateslere hiçbir kimyasal uygulamam. Mevsimin sonunda bu patatesleri rahatlıkla yiyebilirim; ama bugün kazıp çıkardığım patatesler muhtemelen hâlâ sistemik ilaç dolu. Onları yemiyorum."</p>

  <p class="normal">Danny Forsyth'un bu sözleri birkaç saat sonra, bir başka Magic Valley çiftçisinin evinde öğle yemeğindeyken aklıma geldi. Steve Young ilerici, refah içinde bir patates yetiştiricisi –bana refakat eden Monsanto çalışanının hayranlıkla ifade ettiği üzere, "bir oyuncu". Kırklı yaşlarında, iri yarı, tok sözlü bir adam olan Young, beş bin dönüm kadar bir arazide çiftçilik yapıyor; çiftliğinin kapısından girdikten sonra evine ulaşmak için kilometrelerce araba sürmek gerekiyor. Bana seksen beş daireden oluşan tarlasını otomatik olarak düzenleyen bilgisayarlarını gösterdi; ekrandaki her daire, ekim alanındaki bir daireyi temsil ve kontrol ediyor. Young, dışarı adım bile atmadan tarlalarını sulayabiliyor ya da ilaçlayabiliyor.</p>

  <p class="normal">Young, hem tarlalarının, hem de kendi kaderinin efendisi gibi görünüyordu; tamamen modern bir çiftçi tablosu. Kendi patates depolama tesisini de inşa etmiş; dokuz metreyi aşkın bir Russet Burbank dağını barındıran, atmosfer kontrollü, futbol sahası büyüklüğünde bir baraka. Kimyasal madde dağıtımı yapan yerel bir şirkette de hissesi var. Young, kendisini kimyasal maddelerin, yaprak bitlerinin ve cips üreticilerinin insafına kalmış biri gibi hisseden– Danny Forsyth ile mukayese edilince, tamamen kontrolü eline almış bir adam izlenimi veriyor.</p>

  <p class="normal">Bayan Young bize tam anlamıyla bir ziyafet hazırlamıştı. On sekiz yaşındaki oğulları Dave, benim için de özel bir dua eklediği şükran duasını okuduktan sonra (Younglar dini bütün Mormonlar), Bayan Young, bir büyük kâse patates salatasını elden ele geçirdi. Tabağıma biraz alırken, Monsanto çalışanı olan refakatçim ona salatanın içinde ne olduğunu sordu; bu sırada bana da, cevabı zaten bildiğini ima eden, kocaman bir gülümseme çaktı.</p>

  <p class="normal">Bayan Young, yüzü resmen sevinçle parlayarak, "NewLeaf'ler ile bizim her zamanki Russet'lar," dedi. "Topraktan daha bu sabah çıkarıldı."</p>

  <p class="normal">Patates salatasından aldığım lokmayı yavaşça çiğnerken, içindeki hangi malzemenin sağlığıma daha zararlı olabileceği üzerine düşündüm; NewLeaf'ler mi, yoksa Russets à la Thimet mi? Yanıtın kesinlikle iki numaralı patates olduğuna karar verdim. New Leaf'ler hakkında bilinmeyen çok şey olabilir ancak Russet'ların zehir dolu olduğunu <span class="ideitalik">biliyordum</span>. Bu yanıt, genetiği yeniden yapılandırılmış bitkiler hakkında önemli bir şey söylüyor; Idaho'ya gelmeden önce duymaya hazır olmadığım bir şey bu. Danny Forsyth ve Steve Young gibi çiftçilerle mevsim boyu kimyasallarla yıkanan kıraç tarlalarda yürürken, Monsanto'nun NewLeaf'leri gözüme bir lütuf gibi görünmeye başlamıştı. Günümüz uygulamaları ile karşılaştırıldığında, genetiği değiştirilmiş patatesler, gıda üretiminin daha sürdürülebilir bir yolunu temsil eder. Sorun şu ki, bunlar zaten bildiğimiz şeyler.</p>

  <p class="normal">Younglar ile yediğim öğle yemeğinden sonra refakatçimi bir süreliğine atlatıp, yakınlardaki bir organik patates yetiştiricisini ziyaret ettim. Organik bir çiftliği ziyaret ederken yanıma Monsanto'dan birini almamam gerektiğini biliyordum. Maine'den bir organik çiftçi bana, "Eğer tarımda kötülüğün kaynağı varsa," demişti, "adı Monsanto'dur."</p>

  <p class="normal">Mike Heath, ellili yaşlarının ortasında, cefakâr, kırış kırış, az ve öz konuşan bir adam. Şimdiye kadar tanıştığım tüm organik çiftçiler gibi, endüstriyel çiftçilere göre açık havada daha fazla vakit geçiriyormuş gibi görünüyor ki, muhtemelen de öyledir: kimyasal maddeler, başka özelliklerinin yanı sıra, emekten tasarruf ettiren araçlardır. Yaklaşık beş yüz dönümlük arazisinde hurdaya çıkmış eski bir kamyonetle dolaşırken, ona genetik mühendislik konusunda ne düşündüğünü sordum. Pek çok çekincesini dile getirdi –sentetikti, çok sayıda bilinmeyen vardı– ancak biyoteknolojik patates ekmeye karşı çıkmasının asıl nedeni sadece şuydu: "Müşterilerim bunu istemiyor."</p>

  <p class="normal">Heath'e NewLeaf patatesi sordum. Direnç olacağından hiç şüphesi yoktu. "Kabul et," dedi, "böcekler hep bizden daha akıllı olacak." Ve Monsanto'nun, Bt gibi "kamuya yararlı" bir malın mahvından kâr elde etmesinin, hiç de adil olmadığı düşüncesini taşıyordu.</p>

  <p class="normal">Duyduklarımın hiçbiri benim için aman aman sürpriz olmadı; sürpriz olan ise, Heath'in son on yılda kendi patateslerini sadece bir ya da iki kere Bt ile ilaçlamış oluşuydu. Organik çiftçilerin, Bt ile diğer onaylı tarım ilaçlarını sıradan çiftçilerin kullandığı şekilde kullandığını sanıyordum. Fakat Mike Heath'in çiftliğini gördüğümde, organik çiftçiliğin –sadece kötü girdilerin yerine iyilerini koymaktan– çok daha karmaşık bir şey olduğunu anlamaya başladım. Sanki tamamen farklı bir mecaz söz konusuydu.</p>

  <p class="normal">Heath, birçok ilaç satın alacağına, ekine özel zararlıların çoğalmasından kaçınmak için uzun ve karmaşık bir ekin rotasyonu uyguluyor. Örneğin, patatesten önce bir tarlaya buğday ekmenin, larva aşamasından çıkan patates böceklerinin "kafasını karıştırdığı"nı fark etmiş. Ayrıca, böcek larvası ve yaprak bitlerini yiyen yararlı böcekleri çekmek için de, patates tarlalarının kenarlarına çiçek açan bitki şeritleri ekiyor –genellikle bezelye ve alfalfa. Eğer etrafta bu işi halletmeye yetecek kadar yararlı böcek yoksa, uğurböceklerini işin içine katıyor. Heath aynı zamanda, bakir doğada olduğu gibi tarlada da biyoçeşitliliğin doğanın kaçınılmaz sürprizlerine karşı en iyi savunma olduğu teorisinden yola çıkarak, bir düzine farklı cinsten patates yetiştiriyor. Bir çeşit için kötü bir yıl diğer çeşitler için iyi bir yıl olur ve denge yakalanır. Başka bir deyişle, çiftliğini asla tek bir ekin üzerinden riske atmıyor.</p>

  <p class="normal">Heath sözlerini kanıtlamak istercesine, eve götürmem için Yukon Gold'larından bir kaç tane kazıp çıkardı. "Bu tarladaki her patatesi şuracıkta yiyebilirim. Çoğu çiftçi patateslerini tarladan alıp yiyemez." Heath'e öğle yemeğimden bahsetmemeye karar verdim.</p>

  <p class="normal">Heath gübre olarak "yeşil gübre" (örtücü bitkiler yetiştirip onları alttan sürmek) ile yerel bir mandıradan aldığı inek gübresini kullanıyor. Bunlara ek olarak, ekinlerine ara sıra sıvılaştırılmış deniz yosunu püskürtüyor. Sonuçta ortaya çıkan, o gün elimle yokladığım tüm Magic Valley topraklarından tamamen farklı görünen bir topraktı: o bölge için normal olduğunu varsaydığım tekdüze grimsi kül yerine, Heath'in toprağı koyu kahverengiydi ve kolayca ufalanıyordu. Anladığım kadarıyla aradaki fark, bu toprağın canlı oluşuydu. Toprak, ekinin köklerine su ve kimyasal maddeler göndermek için atıl bir mekanizma olmanın çok ötesinde, bitkilere kendi ürettiği besleyici maddelerle fiilen katkıda bulunuyordu. "Bereketlilik" adı verilen bu sürecin biyolojisi, kimyası ve fiziği, henüz hakkıyla anlaşılmış sayılmaz –toprak tam anlamıyla bakir doğadır– ancak bu cehalet, organik çiftçiler ve bahçıvanların onu beslemesine engel oluşturmaz.</p>

  <p class="normal">Heath'in ekinleri de farklı görünüyordu: derli toplu bitkiler (kimyasal gübreler bitkilerin daha çok yaprak çıkarmasına neden olur); aralarda yabani otlar ve çevrede uçuşan bir sürü böcek. Burası "temiz" tarlaların tam tersiydi ve doğruyu söylemek gerekirse, yabani otlardan oluşan çitleri ve derme çatma havası, onu güzel bir görünüşten uzaklaştırıyor. Bu tarlaların düzeni göze daha bir dağınık görünüyor; henüz tamamlanmamış gibi –etrafı da hayli düzensiz. Elbette burada gözün göremediği daha karmaşık, insanınkine daha az benzeyen bir düzen söz konusu –yani, çiftçi tarafından zorla benimsetilmiş olmaktan çok, beslenmiş ve ince ayarı yapılmış bir ekosistemin düzeni. Bu tip tarlaları fazla girdi olmadan her geçen yıl üretken kılan da bu karmaşıklıktır –türlerin hem mekân, hem de zaman içindeki çeşitliliği. Sistem, ihtiyaçlarının çoğunu kendi kendine karşılıyor.</p>

  <p class="normal">Arabayla Boise'a dönerken, Mike Heath'in çiftliğinin neden bir istisna olduğunu düşündüm; gerek Idaho'da, gerekse başka yerlerde. İşte gerçekten yeni bir paradigma –biyolojik bir paradigma– ve işe yarıyor gibi: Heath maliyetleri için, Danny Forsyth ya da Steve Young'ın harcadığından çok daha az harcıyor; dört dönüm başına üç ya da dört yüz torba patates yetiştiriyor –Forsyth'un yetiştirdiği kadar, Young'dan ise sadece biraz daha az.<sup class="calibre4"><a href="../Text/arzu_split_033.html#footnote-100-22" id="footnote-100-22-backlink">[22]</a></sup> Ancak tanıştığım konvansiyonel çiftçilerin çok azı, kat ettiği mesafeye rağmen organik tarımı günümüz gıda üretim şekline "gerçekçi" bir alternatif olarak görüyor.</p>

  <p class="normal">Haklı olabilirler. Mike Heath'inki gibi bir çiftlik, günümüz besin zincirinin şirketleşmiş mantalitesiyle pek çok açıdan uzlaştırılamaz. Bir kere Heath'in yaptığı tarzda bir tarım, bu dünyanın Monsanto'larına gerek duymaz: organik çiftçiler şaşılacak kadar az şey satın alır –birkaç tohum, birkaç ton gübre ve belki birkaç galon uğurböceği. Organik çiftçi ürüne değil, sürece odaklanır. Bu süreç öyle kolayca sistemleştirilemez; örneğin, Danny Forsyth'un anlattığı gibi belli kurallarda uygulanan bir ilaçlama kürüne indirgenemez –ki bu uygulamalar genellikle kimyasal madde üreticileri tarafından tasarlanmıştır. Mike Heath'inki gibi bir çiftliği işletmek için gereken zekâ ile yöreye has bilginin büyük kısmı, Mike Heath'in kafasındadır. Günümüzde geçerli olan şirketleşmiş sistem içinde patates yetiştirmek de zekâ gerektirir; ancak söz konusu zekânın çoğu, St. Louis gibi uzak yerlerdeki laboratuvarlarda ikamet eder ve Roundup ya da NewLeaf gibi girdiler geliştirmek üzere kullanılır.</p>

  <p class="normal">Tek bir merkezden yönetilen tarım sisteminin yakın zamanda değişmesi beklenemez, çünkü bu işte çok para var. Ve çiftçi için, en azından kısa vadede, büyük şirketlerden ambalajlı çözümler satın almak çok daha kolay. Wendell Berry'in kaleme aldığı bir makalenin başlığı "Çiftçi Kimin Aklını Kullanıyor? Kimin Aklı Çiftçiyi Kullanıyor?" diye soruyordu. Bir noktada –ki çoktan aşılmış bir noktadır bu– çiftçinin doğayı tamamen kontrol etme çabası evrildi ve (ona böylesi bir hayali ilk kez sunan) şirketlerin çiftçiyi kontrol etmesine dönüştü. Bu rüyanın –tam kontrol– gerçeğe dönüşmesi pek de olası olmadığından, tacirlerin çiftçileri kontrol edişi kaçınılmaz oldu.</p>

  <p class="normal">Mike Heath gibi organik çiftçiler endüstriyel tarımın kuşkusuz en güçlü –ve onu büyük ölçüde zayıf kılan– özelliğine sırt çevirdi: monokültür ve onun mümkün kıldığı ölçek ekonomileri. Monokültür, modern tarımın en güçlü basitleştirme adımıdır; doğayı bir makine gibi yeniden yapılandırmanın anahtar hareketidir. Ancak tarımın tümünde, doğanın yaşam sistemine bu kadar ters düşen başka hiçbir şey yoktur. En basitinden, birbirinin eşi bitkilerle dolu kocaman bir tarla, böceklere, yabani otlara ve hastalıklara her zaman açık olacaktır –doğanın cilveleridir bunlar. Modern çiftçiyi çileden çıkartan her sorunun kökünde monokültür yatar. Ve her bir tarımsal çözüm de istisnasız, çiftçiyi monokültürün neden olduğu sorunlardan kurtarmak üzere tasarlanmıştır.</p>

  <p class="normal">Meseleyi dobra dobra ortaya koymak gerekirse; Mike Heath gibi bir çiftçi, tarlasını doğanın mantığına uydurabilmek için var gücüyle çalışıyor. Danny Forsyth gibi çiftçiler ise, tarlalarını monokültürün –ve onun hemen arkasında duran endüstriyel besin zincirinin– mantığına uydurabilmek için, çok daha fazla çalışıyor. Tipik bir örnek: Mike Heath'e, Danny Forsyth'un patateslerini mahveden ağ nekrozu konusunda ne yaptığını sorduğumda verdiği basit yanıt, bana söyleyecek söz bırakmadı. "Bu sadece Russet Burbank'lerde görülen bir sorun," diye açıkladı. "O yüzden ben başka türler ekiyorum." Forsyth ise bunu yapamıyor. O, sadece ve sadece Russet Burbank'ler yetiştirmesini talep eden, başka bir şey yetiştirmesine imkân tanımayan bir besin zincirinin halkası –bu zincirin öbür ucunda da, McDonald's'ın kusursuz kızarmış patatesleri duruyor.</p>

  <p class="normal">Biyoteknoloji tam da burada, Forsyth'un Russet Burbanks'lerini kurtarmak üzere devreye giriyor. Monsanto, endüstriyel besin zincirine güvendiği için bu işlere giriyor; kendisi de bu zincirin bir halkası. Monokültür bir kriz yaşıyor. Monokültürü mümkün kılan tarım ilaçları da, ya böceklerin geliştirdiği direnç, ya da bu kimyasalların oluşturduğu tehlikeler konusundaki kaygılar yüzünden süratle etkisini yitiriyor. Kimyasal maddeler yüzünden toprağın bereketi azalırken, birçok yerde ekin rekoltesi de azalıyor. Oregon Devlet Üniversitesi'nden bir böcekbilimci, "Yeni bir kurtarıcıya ihtiyacımız var" diyor ve yanıtını da veriyor: "Bu da, biyoteknoloji." Fakat yeni bir kurtarıcı, yeni bir paradigma değildir. Eski paradigmanın varlığını sürdürmesine izin verir. O paradigma, Danny Forsyth'un tarlasındaki sorunu hep bir Colorado böceği problemi olarak yorumlayacak ve asıl problemi asla dile getirmeyecektir: patates monokültürü.</p>

  <p class="normal">Mike Heath'in ağ nekrozuyla ilgili soruma verdiği yanıt –"Bu sadece Russet Burbank'lerde görülen bir sorun"– monokültür sorununun, tarıma dair bir sorun olduğu kadar, <span class="ideitalik">kültür</span> sorunu olduğunu da ima ediyor. Ki bu da, sadece çiftçiler ile Monsanto gibi şirketlerin değil, hepimizin bir şekilde bu işe bulaştığı anlamına geliyor. Genelde bu tip hikâyeleri –açgözlü şirket tarafından yutturulan şeytani teknoloji– kaleme alan gazete makalelerinin çok önemli bir unsuru dışarıda bıraktığını anlamaya başlamıştım; yani bizi ve <span class="ideitalik">bizim</span> kontrol arzumuzu, her şeyi tek tip isteyişimizi. Idaho'da gördüğüm pek çok şeyin ardında –temiz tarlalardan bilgisayar kontrolündeki ekin dairelerine kadar– besin zincirinin tüketim ucunda yer alan McDonald's'ın o muhteşem kızarmış patatesleri vardır.</p>

  <p class="normal">Boise yolunda bir McDonald's'a girdim ve söz konusu kızarmış patateslerden sipariş ettim. Emin olmam mümkün değil, ancak bunlar pekâlâ benim bir gündeki ikinci NewLeaf öğünüm olabilir. Bir Monsanto yöneticisi bana, "McDonald's en baştan destek vermeseydi, NewLeaf projesi asla hayata geçmezdi" demişti; çünkü McDonald's, dünyanın en büyük patates alıcılarından biridir.<sup class="calibre4"><a href="../Text/arzu_split_034.html#footnote-100-23" id="footnote-100-23-backlink">[23]</a></sup></p>

  <p class="normal">Bu arada McDonald's'ın patatesleri gerçekten de muhteşemdir: kırmızı kaplarının boyunu aşarak buket gibi uzanan, narin, altın renginde dikdörtgenler. Bir çiftçiden duyduğuma göre, böylesi uzun ve kusursuz kızartmalar bir tek Russet Burbank'lerden çıkarmış. Onlara bakmak bile, bunların <span class="ideitalik">sadece</span> kızarmış patates olmadığını anlamaya yeter: bunlar, kızarmış patatesin Platonik idealleridir –besin ile imgesi birarada, iç içe girmiş. Ve dünyanın neresine giderseniz gidin, bir dolara satın alabilirsiniz. Bundan iyisi can sağlığı.</p>

  <p class="normal">Yaşadığım şehirde defalarca yediğim patates kızartmasının tıpatıp aynısını burada, Idaho'da, Allah'ın unuttuğu bir yerde bulmayı istiyor ve bunu cidden bekliyordum. Üstelik Tokyo'da, Paris'te, Beijing'de, Moskova'da, hatta Azerbaycan ile Man Adası'nda da ne zaman istersem bulabilirim. Bu bir kontrol meselesi değilse, nedir? Ve sadece McDonald's açısından da değil. Ancak arkasında ne olursa olsun, bu beklentiyi tatmin etmenin tek bir yolu var: McDonald's tarafından, dünyanın dört bir yanına milyonlarca dönüm Russet Burbank ekilmesini sağlaması. Küresel arzu, küresel monokültür olmaksızın tatmin edilemez. Küresel monokültür de artık genetik mühendislik gibi teknolojilere bağlı. Öyle bir noktaya geldik ki, biri olmadan diğerine sahip olamıyoruz.</p>

  <p class="normal">Küresel arzu ile teknolojinin aynı çizgide buluşması, her şeyden çok Russet Burbank için büyük nimet oldu; en azından sayısal açıdan. Dünya tarihinde daha başarılı bir patates var mıdır? Ancak başarısı, her an elden kayıp gidecekmiş gibidir, çünkü bu gen dizisi (ya da artık şöyle demek daha doğru: patates genleri artı bir Bt geni ve bir antibiyotiğe karşı dirençli gen –Monsanto'nun hediyeleri), gerek doğanın cilvelerine gerekse tek bir türün –yani, bizim– sorumsuzluğuna karşı hiç bu kadar savunmasız olmadı. Kıtlıktan önce İrlanda'nın en gözde patatesi olan Lumper, vaktiyle Russet Burbank kadar baskındı; bugün genlerini bulmak, en az dodo kuşunun genlerini bulmak kadar zor.</p>

  <p class="normal">Bu kızartmaların beni bunca keyiflendirmesi biraz da beklentilerime ve kafamda yer alan kızarmış patates imgesine kusursuzca uymalarından kaynaklanıyordu –aklımdaki Kızarmış Patates Fikri'ne, yani, McDonald's'ın dünyanın dört köşesinde birkaç milyar insanın aklına başarıyla ektiği bir fikre. Öyleyse, monokültür kelimesinin diğer anlamı işte buradaydı. O ismi alan tarım uygulaması gibi bu da –küresel tat monokültürü– aynı olmakla ve kontrolle ilgilidir. Gerçekten de, tarlanın monokültürleri ile küresel ekonomimizin monokültürleri, can alıcı biçimlerde birbirini besler. İkisi de, aynı Apollon'ca arzunun karmaşık biçimde iç içe geçmiş ifadeleridir. İnsanoğlunun şu eğiliminden söz ediyorum: evrensel olanı özel ya da yerelden, soyut olanı somuttan, ideal olanı gerçekten, insan elinden çıkanı doğal olandan üstün görme dürtüsü. Apollon'un ruhu "Yegâne"yi kutlar, diye yazmıştı Plutarch, "pek çok olanı reddedip, çeşitliliği inkâr eder." Dionysos'un "değişkenliğine" ve "lakayıtlıklığına" karşı "aynılık [ve] düzenlilik" faktörlerinin gücünü ortaya çıkarır. Öyleyse, ister bitkilerin, isterse insanların olsun, Apollon monokültürün tanrısıdır. Ve Apollon, bundan çok daha yüce tezahürleri olmakla birlikte, burada, McDonald's'ın her bir kızarmış patates paketinde de yer alır.</p>

  <p class="normal"><span class="ideitalik">İrlanda, 1846.</span> "Geçen ayın 27'sinde (Temmuz) Cork'tan Dublin'e geçtim. Bu lanetli bitki, bereketli bir hasata işaret edercesine bol bol çiçeklenmişti". Peder Mathew adında Katolik bir papazın 1846 yazında yazdığı mektup böyle başlar. "Ayın (Ağustos) 3'üne geldiğimizde, bitkilerin çürümesiyle yaşanan büyük kayba üzülerek tanık oldum. Pek çok yerde bozulmaya başlayan bahçelerinin çitlerine oturmuş biçare insanlar, elleri kenetlenmiş, kendilerini aç bırakan bu mahvoluşun ardından acı acı feryat ediyordu".</p>

  <p class="normal">Mantarın gelişi, çürüyen patateslerin ağır kokusuyla kendini duyurdu; İrlanda'da 1845 yazının sonuna doğru yaygınlaşan bu ağır koku, '46 ve ‘48'de tekrar etti. Sporları rüzgârla taşınan mantar, tarlada, kelimenin tam anlamıyla bir gecede ortaya çıkıyordu; yaprakların üzerinde beliren siyah benekleri, bitkinin sapına yayılan kangrenleşmiş bir leke izliyordu; daha sonra da kararan yumrular, berbat kokan, yıvışık bir çamura dönüşüyordu. Mantarların yemyeşil bir tarlayı kapkara etmesi birkaç günü alıyordu; kilerlerde saklanan patatesler bile, mantara boyun eğiyordu.</p>

  <p class="normal">Patates mantarı Avrupa'nın tümünü ziyaret etti fakat sadece İrlanda'da felâkete yol açtı. Diğer yerlerde halk, bir mahsül yitirilince diğer bir temel besin maddesine dönüş yapabilmişti; ancak İrlanda'nın patatesle beslenen ve nakit paraları olmayan yoksulları için başka bir seçenek yoktu. Açlık dönemlerinde sıkça olduğu gibi, sorun sadece yiyeceğin azalmasından ibaret değildi. Kıtlığın zirveye vardığı sırada İrlanda'nın limanlarına, İngiltere'ye ihraç edilmeyi bekleyen mısır çuvalları yığılmıştı. Fakat mısır, parayı izleyen bir metaydı; patates tüketen bu insanların mısıra verecek parası olmadığından, mısır da buna muktedir bir ülkeye yollandı.</p>

  <p class="normal">Patates kıtlığı, 1348'deki Kara Veba'dan bu yana Avrupa'yı vuran en büyük felâketti. İrlanda nüfusu büyük ölçüde azaldı: Üç yılda her sekiz İrlandalı'dan biri –bir milyon kişi– açlıktan öldü; binlerce başkası ise, patatesten alınan vitaminlerin yokluğunda ya kör oldu ya da akli dengesini yitirdi. Yoksulları koruma yasaları, arazileri çeyrek dönümü aşanlara yardım hakkı tanımadığı için, milyonlarca İrlandalı yiyecek bir şeyler alabilmek için çiftliklerinden vazgeçmek zorunda kaldı; yerinden yurdundan olmuş bu çaresiz insanlardan bazıları –enerjisi ve yolculuğa yetecek parası olanlar– Amerika'ya göç etti. Onyıl içinde, İrlanda'nın nüfusu yarıya inmiş, Amerikan nüfusunun bileşimi de kalıcı bir biçimde değişmişti.</p>

  <p class="normal">Patates kıtlığına dair hikâyeler, cehennemden çıkmış manzaralar gibidir: kimsenin onları gömmeye kuvveti olmadığı için üst üste yığılmış cesetlerle dolu sokaklar, elbiselerini yiyecek için rehine vermiş neredeyse çıplak dilenci orduları, terk edilmiş evler, ıssız köyler... Kıtlığı hastalıklar izledi; tifüs, kolera ve purpura, zayıf düşmüş halk arasında kontrolsüzce yayıldı. İnsanlar yabani otlar yedi, ev hayvanlarını yedi, insan eti yedi. "Yollar parçalanmış cesetlerle doluydu" diye anlatıyor bir görgü tanığı. "Tanrı insanların yardımcısı olsun."</p>

  <p class="normal">İrlanda'nın başına gelen bu musibetin çeşitli ve karmaşık nedenleri vardı; toprak dağılımı, İngiltere tarafından ekonomilerinin acımasızca sömürülmesi ve İngiltere'nin son derece gönülsüz ve hiçbir işe yaramayan yardım çabaları. Bir de kazalara sebebiyet veren bilindik faktörler var: iklim, coğrafya ve kültürel alışkanlıklar. Ancak tüm bu ihtimaller temelde bir bitkiye dayanıyordu –ya da, daha doğrusu, bir bitki ile bir halk arasındaki ilişkiye. Çünkü İrlanda'nın felâketinin tohumlarını eken, patatesten ziyade, patates monokültürüdür.</p>

  <p class="normal">Hakikaten de, İrlanda, o güne dek girişilmiş en büyük monokültür deneyine sahne olmuştur ve monokültürün deli bir fikir olduğunun en ikna edici kanıtıdır. İrlandalılar'ın tarımı ile beslenme alışkanlıkları genel anlamda sadece tek bir patatese değil; hemen hemen tek bir cins patatese bağımlıydı: Lumper. Elmalar gibi patatesler de klondur; bu da şu demek: her Lumper'ın genetiği, diğeri ile tıpatıp aynı; hepsi tek bir bitkinin soyundan geliyor ve söz konusu bu bitkinin de, meğerse, <span class="ideitalik">Phytophthora infestans</span>'a karşı hiç direnci yokmuş. İnkalar da patates üzerine bir uygarlık kurmuştu, fakat onlar öyle bir patates polikültürü yetiştirmişti ki, tek başına hiçbir mantar onu deviremezdi. Öyle ki, yetiştiricilerin kıtlık sonrasında âfetlere dayanıklı bir patates bulmak üzere gittiği yer de, Güney Amerika oldu. Ve orada, Garnet Chile denen bir patateste, aradıklarını buldular.</p>

  <p class="normal">Monokültür, doğanın mantığının, ekonominin mantığı ile kafa kafaya vuruştuğu yerdir; sonunda hangi mantığın hakim olacağı ise asla şüphe götürmez. İngilizlerin kontrolü altındaki İrlanda ekonomisinin mantığı, patates monokültüründen yana oy kullandı; 1845'te, doğanın mantığı bu kararı veto etti ve bir milyon kişi –ki pek çoğu zaten varoluşunu patatese borçluydu– helâk oldu.</p>

  <p class="normal">Benjamin Disraeli 1847 tarihli romanı <span class="ideitalik">Tancred</span>'de, "Doğa üzerindeki hâkimiyetlerine gelince," diye yazmıştı, "bakalım ikinci bir tufanda nasıl çalışacak? Doğaya hâkim olmak ha! Unutmayın ki, insana besin olarak hizmet eden en mütevazı kök, esrarengiz bir şekilde bütün Avrupa'da çürüdü. Olası sonuçlarını düşününce, şimdiden hepsinin yüzündeki renk atıyor."</p>

  <p class="normal">"Bitkinin gen ifadesini kontrol etmek" için yeni bir yöntemi tanımlayan 5.723.765 no'lu patent, 1998 Mart'ında, ABD Tarım Bakanlığı ile bir pamuk tohumu şirketi olan Delta &amp; Pine Land'e ortaklaşa verildi. Patentin mülayim dilinin ardında, radikal, yeni bir genetik teknoloji gizleniyor: herhangi bir bitkiye zerkedilen söz konusu gen, o bitkinin ürettiği tohumları kısırlaştırıyor –yani bu tohumlar, tohumların ezelden beri yaptığını bir daha yapamıyor. Genetik mühendisler, kısa sürede "Terminatör" olarak anılmaya başlanan bu yeni teknikle, doğanın süreçlerinden en temel olanını, bitkilerin ürediği ve evrildiği bitki-tohum-bitki-tohum çevrimini bir emirle durdurmanın yolunu keşfetmişti. Tohumun kadim mantığı –kendini sonsuza dek serbestçe çoğaltarak, hem besin olarak hizmet vermek, hem de gelecekte daha çok yiyecek üretilmesini sağlamak– kapitalizmin modern mantığına boyun eğmişti. Artık yaşama uygun tohumlar bitkilerden değil, şirketlerden gelecek.</p>

  <p class="normal">Tohumu ve tohum vasıtasıyla çiftçiyi kontrol etme rüyası, genetik mühendislikten de eskidir; bir avuç ekinde geliştirilen modern melezlere kadar uzanır –"gerçek anlamda" yeniden ekilmiş tohumdan gelmeyen ve böylece çiftçileri her yıl yeni tohumlar almaya zorlayan yüksek getirili çeşitler. Ancak ekonominin geri kalanıyla mukayese edilince çiftçilik, büyük şirketlerin kontrolü altındaki bir merkezden yönetilme eğilimine büyük ölçüde karşı koymuştur. Bugün bile, çoğu Amerikan sanayiinde bir avuç büyük şirket kalmışken, halen iki milyon kadar çiftçi var. Tekmerkezciliğin önünde duran doğadır: onun karmaşıklığı, çeşitliliği ve en kahramanca kontrol çabalarımız karşısında resmen kafa tutuşu. Belki de en dik kafalı olan, tarımın üretim aracıdır, aynı zamanda doğanınki de: tohum.</p>

  <p class="normal">Çiftçiler tohumlarını büyük şirketlerden almaya ancak son birkaç onyılda, modern melezlerin sunumuyla başladı. Bugün bile pek çok çiftçi her sonbaharda, ilkbaharda yeniden ekmek üzere az miktarda tohum saklar. Başka bir deyişle "kesekâğıtçılık" çiftçilere, yerel koşullara özellikle iyi uyum sağlayan cinsleri seçme şansını tanır.<sup class="calibre4"><a href="../Text/arzu_split_035.html#footnote-100-24" id="footnote-100-24-backlink">[24]</a></sup> Bu tohumlar tipik olarak çiftçiler arasında değiş-tokuş edildiği için, bu uygulama da azimle, genetik sanat olma yolunda ilerliyor. Hatta yüzyıllar boyu ana kültür bitkilerimizin çoğunu bize veren de, işte bu uygulamadır.</p>

  <p class="normal">Sonsuz bir şekilde üretilebilen tohumlar, doğaları icabı metalaştırmaya müsait değildir. Bu yüzden de, belli başlı kültür bitkilerimizin çoğunun genetiğine, geleneksel olarak "entelektüel mal" olarak değil, ortak miras gözüyle bakılır. Patateste önemli çeşitlerin –Russet Burbank, Atlantic Superior, Kennebec ve Red Norling– genetiği hep kamu malı olmuştur. Monsanto işin içine girmeden önce, patates tohumu işinde asla ulusal bir şirket yer almamıştı. Nedeni de, bu işte para olmamasıydı.</p>

  <p class="normal">Genetik mühendislik bu durumu değiştiriyor. Montanto artık, bir Russet ya da Superior'a bir-iki yeni gen ekleyerek, islah edilmiş çeşidin patentini alabilir. Yasalar açısından, bir bitkinin patentini almak birkaç yıldır mümkündü fakat biyolojik açıdan, bu patentleri zorla kabul ettirmek neredeyse imkânsızdı. Genetik mühendislik bu sorunu çözmek adına büyük adımlar attı; ne de olsa Monsanto artık bir çiftlikte büyüyen patatesleri test edebilir ve şirketin entelektüel mülkiyetinde olduklarını kanıtlayabilir. Çiftçilerin, Monsanto tohumları almak için imzalamak mecburiyetinde olduğu kontratlar, şirkete dilerse, gelecek yıllarda bile bu tip testleri yapma hakkını veriyor. Monsanto'nun patent haklarını ihlal eden çiftçileri yakalamak için muhbirlere para verdiği ve gen hırsızlarının izini sürmek için dedektifler kiraladığı söyleniyor; halihazırda yüzlerce çiftçiyi patent ihlalinden mahkemeye verdi. Terminatör gibi bir teknolojiyle şirket artık, tüm bu zahmetlere katlanmak zorunda kalmayacak.<sup class="calibre4"><a href="../Text/arzu_split_036.html#footnote-100-25" id="footnote-100-25-backlink">[25]</a></sup></p>

  <p class="normal">Terminatör ile tohum şirketleri, biyolojik olarak ve sonsuza dek patentlerini zorla kabul ettirebilir. Bu genler bir kez yaygın olarak sunuldu mu, kültür bitkilerimizin genetiğinin kontrolü ve evrimlerinin yörüngesi, çiftçinin tarlasından tohum şirketine geçmiş olacak –ve tüm dünyadaki çiftçilerin her yıl onlara dönmekten başka seçenekleri olmayacak. Terminatör, doğada en son kalan büyük ortak alanlardan birinin etrafının, Monsanto gibi şirketler tarafından çevrilmese imkan sağlıyor: uygarlığın son on bin yılda geliştirdiği, kültür bitkilerinin genetiği.</p>

  <p class="normal">Öğle yemeğinde Steve Young'a bu konuları, özellikle de Monsanto'nun onu imzalamaya zorladığı kontrat ile steril tohumlar ihtimalini sordum. Uzun bir tarımsal bağımsızlık geleneğinin mirasçısı olan Amerikan çiftçisinin, tarlasında her şeye burnunu sokan adamlara ve yeniden dikemeyeceği patentli tohumlar fikrine nasıl uyum sağladığını merak ediyordum.</p>

  <p class="normal">Young, şirketleşmiş tarım sanayi ve özellikle de biyoteknolojiye direnmek yerine, onları kabullendiğini söyledi. "Kalıcı olacaklar. Eğer dünyayı besleyeceksek tüm bunlar gerekli ve ilerlememizi sağlayacak."</p>

  <p class="normal">Biyoteknolojinin olumsuz yönleri olduğunu düşünüyor muydu? Masada bizimle birlikte Monsanto'dan bir yetkili de oturuyordu. Young, bu soruyu yanıtlamak için epeyce düşündü; yanıtını beklerken, masanın tümüne bir husursuzluk duygusu hâkim oldu. Sonunda verdiği yanıt karşısında hepimiz sessiz kaldık. Sözleri, yansıttığı hakimiyet görüntüsünü gözden geçirmeme yol açtı –bilgisayarların kontrol ettiği tarlalar, kimyasal ilaç dağıtımcılık işi, oturma odasının büyük penceresinin çerçevesi içinde yer alan, dosdoğru ufka doğru uzanan yüksek teknoloji ürünü patentli patatesler...</p>

  <p class="normal">"Bir bedeli var elbette," dedi Young, kasvetli bir havayla. "Şirketler Amerikası, boynuma bir ilmek daha doluyor."</p>

  <p class="normal"><span class="ideitalik">Ağustos</span>. Idaho'dan eve döndükten birkaç hafta sonra NewLeaf'lerimi topraktan çıkardım. Hasadım muhteşem görünüyordu; aralarında epeyce azman patatesler de vardı. Bitkiler görevlerini başarıyla tamamlamıştı, fakat diğer patateslerim de onlardan geri kalmamıştı. Böcek meselesi çığrından çıkmadı; belki de bahçemdeki türlerin çeşitliliği patates böceklerini dizginlemeye yetecek kadar yararlı böceği cezbettiği için. Kim bilir? Günah keçisi Meksika domateslerimin de faydası olmuştur belki. Aslında NewLeaf'lerimi gerçekten test etmenin tek yolu, bir monokültür ekmekti.</p>

  <p class="normal">Hasat sonrası NewLeaf'lerimi yiyecek miydim? Tartışmalı bir soruydu bu. Patateslerin gıda güvenliği konusunda ne düşündüğümün hiçbir önemi yoktu aslında. Bunun nedeni, Bayan Young'ın NewLeaf patates salatasını çoktan mideye indirmiş oluşum değil. Monsanto ile hükümetim, bir biyotek patatesi yiyip yemiyeceğime ilişkin kararı çoktan elimden aldığı için. Büyük ihtimalle, McDonald's'da ya da Frito-Lay cips torbalarından pek çok NewLeaf yemiş olabilirim. Etiketi olmadığından, emin olmanın yolu yok.</p>

  <p class="normal">Madem zaten NewLeaf yemiş olma ihtimalim vardı, o zaman neden NewLeaf olduklarını kesin kez bildiğim bu patatesleri yeme işini erteleyip duruyordum? Belki de sadece Ağustos ayında olduğumuzdan; etrafta çok daha ilginç sürüyle taze patates vardı –eti sıkı ve çok lezzetli parmakboylar, kabukları tereyağlanmışa benzeyen ve tadı da öyle olan Yukon Gold'lar (Hem Mike Heath'inkiler, hem benimkiler). Bu durumda, Monsanto'nun genlerini yerleştirdiği yavan ticari bir çeşitle yemek yapmak, söz konusu bile değildi.</p>

  <p class="normal">Şu da vardı: NewLeaf'in üretimine onay veren Washington'daki resmi hükümet dairelerin bir kısmını telefonla aramıştım ve söyledikleri bende güven uyandırmadı. Gıda ve İlaç Dairesi (FDA), kurumun genetiği değiştirilmiş bitkileri sıradan bitkilerle "büyük oranda eşdeğer" varsaymasından dolayı, bu tip gıdaların denetiminin 1992'den beri gönüllü olduğunu söyledi. Monsanto, ancak NewLeaf'ler konusunda bir güvenlik kaygısı hissederse, bu daireye danışmak mecburiyetindeydi. Oysa ben FDA'nın bu yeni patatesi testlere tabi tuttuğunu, kobaylara falan yedirdiğini varsaymıştım; fakat durum böyle değilmiş. Aslında Gıda ve İlaç Dairesi, NewLeaf'i resmen gıda olarak da görmüyor. <span class="ideitalik">Ne?</span> Anlaşıldığı kadarıyla bu patates, Bt içerdiği için federal hükümetin gözünde gıda değil, haşere ilacıymış. Hal böyle olunca da, Çevre Koruma Kurumu'nun (EPA) yetki alanına giriyormuş. Kendimi bürokratik bir harikalar diyarında dolaşan Alis gibi hissederek, patateslerim hakkında sorular sormak üzere bu kez EPA'yı aradım. EPA'ya göre Bt ezelden beri güvenli bir haşere ilacıymış, patates de güvenli bir gıda; ikisini biraraya getirince ortaya çıkan şey de, hem yemek, hem de böcekleri öldürmek için güvenliymiş. Belli ki, makine mecazı Washington'da da zafere ulaşmıştı: NewLeaf sadece parçalarının toplamıydı –güvenli bir gıda olan patatese eklenmiş güvenli bir gen.</p>

  <p class="normal">Patataslerim hakkında tavsiye almak için Washington D.C'deki Sorumlu Bilim Adamları Birliği'nden Margaret Mellon'la da görüştüm. Moleküler biyolog ve avukat olan Mellon, ayrıca biyoteknolojik tarımın önde gelen eleştirmenlerinden biri. NewLeaf'lerimi yememin güvenli olmayacağına dair herhangi somut, bilimsel bir kanıt sunamadı fakat, "büyük oranda eşdeğerlik" fikri için de hiçbir bilimsel kanıt olmadığına dikkatimi çekti.<sup class="calibre4"><a href="../Text/arzu_split_037.html#footnote-100-26" id="footnote-100-26-backlink">[26]</a></sup></p>

  <p class="normal">"Böyle bir araştırma yapılmamış bile."</p>

  <p class="normal">Mellon, genetik istikrarsızlıktan söz etti; genetik istikrarsızlık, biyoteknolojik bir bitkinin basitçe eski ve yeni genlerinin toplamı <span class="ideitalik">olmadığını</span> kuvvetle ifade eden bir fenomen. Bt'nin insanların beslenişini nasıl etkileyeceğini henüz bilmediğimizi söyledi, çünkü daha önce onu hiç yemedik. Biraz üsteledim: Bu patatesleri yememem için herhangi bir neden var mı?</p>

  <p class="normal">"Ben size bir soru sorayım: Niye yemek isteyesiniz ki?"</p>

  <p class="normal">İyi bir soruydu. Sonuç olarak NewLeaf'lerim o yaz sonu birkaç hafta boyunca veranda duran bir alışveriş torbasından hiç çıkmadı. Sonra torbayı yanıma alıp tatile çıktım, belki orada denerim diye düşünmüştüm; ancak torba dokunulmadan eve döndü –içinden aldığım tek bir patates hariç. Bir balıkçıdan, mangal yaparken balığın ızgaraya yapışmaması için bir tüyo almıştım: ızgarayı ortadan kesilmiş çiğ bir patatesle ovun. Haberiniz olsun, işe yarıyor.</p>

  <p class="normal">Ancak NewLeaf'lerim verandada hâlâ öylece duruyordu. Ve İşçi Bayramı'nda<sup class="calibre4"><a href="../Text/arzu_split_038.html#footnote-100-27" id="footnote-100-27-backlink">[27]</a></sup> kasabanın plajında düzenlenen bir partiye davet edilmeme kadar da durdular. Herkes bir şeyler hazırlayıp partiye getirecekti. Mükemmel! Patates salatası yapmaya talip oldum. Parti günü, torbadaki patatesleri mutfağa getirdim, ocağa bir tencere su koydum. Fakat daha su kaynamadan son derece bariz şu soru aklıma düşmüştü: Piknikteki insanlara ne yediklerini söylemek zorunda değil miydim? Patateslerin tamamen güvenli olmadığını düşünmemi gerektirecek bir neden yoktu. Fakat haberdar olmaksızın genetiği değiştirilmiş bir gıda tüketme düşüncesi, bizzat benim duraklamama neden oluyorsa, komşularımdan bunu yapmalarını isteyemezdim. (‘Bahtınıza ne çıkarsa'nın ötesine geçerdi bu durum.) Böyle de olunca, elbette onlara NewLeaf'lerden söz etmem gerekecekti –ve sonra da, kuşkusuz, koca bir kase el değmemiş patates salatasını eve geri getirecektim. Çünkü eminim birileri daha patates salatası yapmış olurdu; eğer seçme hakkı verilirse, kim biyoteknolojik patatesli bir salatayı tercih eder ki? Monsanto'nun genetiği değiştirilmiş besinleri neden etiketlemek istemediğini, sonunda gayet açık bir şekilde anladım.</p>

  <p class="normal">Tencerenin altındaki ateşi söndürdüm, patates salatam için sıradan patateslerden toplamak üzere bahçeye çıktım. NewLeaf'ler de sürgün mekânı verandama geri döndü.</p>
</body>
</html>
