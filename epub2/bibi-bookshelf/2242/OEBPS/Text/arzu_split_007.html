<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>arzu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">2. BÖLÜM<br class="chapter" />
  &nbsp;<br class="chapter" />
  <span class="ideitalik">Arzu: Güzellik<br class="chapter" />
  Bitki: Lale<br class="chapter" />
  &nbsp;(TULIPA)&nbsp;</span></h1>

  <p class="normal">Lale benim ilk çiçeğimdi, ya da en azından diktiğim ilk çiçekti. Sonrasında, uzunca bir süre, lalenin o sert, o görkemli güzelliğini gözlerim görmez oldu. O sıralar belki de on yaşındaydım ve kırklı yaşlarıma gelene kadar bir laleye tekrar gerçekten bakamadım. Bu uzun kış uykusunun –onlara bakmadan geçen onlarca yılın– bir nedeni de, çocukken diktiğim o lalelerdi. Triumph çeşidi olmalılar; bahar peyzajında, bir sopanın ucundaki boya damlacıkları gibi yığın yığın gördüğünüz (ya da aynı sıklıkta gözünüzden kaçan) uzun, küt, neşeli renklerdeki küreler. Lale, –gül ile şakayık gibi– değişen güzellik ideallerimizi yansıtmak için her yüzyıl civarında baştan yaratılmıştır. Lalenin yirminci yüzyıl hikâyesi esas itibariyle, seri imal edilen bu gözlere şenlik çiçeğin, yükseliş ve zafer hikâyesidir.</p>

  <p class="normal">Annemle babam her sonbaharda örgü torbalar içinde bu soğanlardan satın alırlar (torba başına yirmi beş ya da elli tane) ve onları gölge sevdalılarının arasına gömmem için bana soğan başına birkaç peni öderlerdi. Büyük ihtimalle bahçede yaratmak istedikleri etki ormanımsı, doğal bir havaydı. Bu nedenle lale ekme işini on yaşında bir oğlan çocuğuna emanet edebilmişlerdi; gelişigüzel, amaçsız yaklaşımım, tam da peşinde oldukları etkiyi yaratacaktı. Avucumun tabanı beyazlaşıp su toplayana kadar soğan dikiciyi bastırıp çevirerek köklerle dolup taşan toprağa sokardım. Çalışırken de dikkatle hesap yapar, giderek sayısı çoğalan soğanlardan kazandığım para ile bakkaldan şeker ya da koleksiyonum için kart alırdım.</p>

  <p class="normal">Ekim ayında emek şeklinde yapılan yatırım, güvenilir dönüş sağlardı: baharın ilk renkleri –ya da belki ilk önemli rengi demeliyim, çünkü nergisler daha önce açardı. Ancak sarı renk, baharda hayli yaygın olmasının yanı sıra, bir çocuğun gözünde tam anlamıyla renk sayılmaz; kırmızı, mor ya da pembe –renkler <span class="ideitalik">onlardı</span> işte ve laleler tüm bu renkleri somutlaştırırdı. Uzay programının ilk günleriydi; bu yüzden sağlam lale sapları bana, şişman, çok renkli yüklerinin altında fırlatılmaya hazır füzeleri anımsatırdı.</p>

  <p class="normal">Bu laleler kesinlikle çocuklara göre çiçeklerdi. Çizimi en kolay olan onlardı ve basit renk tayfları, Crayola mum boya dizisinin dışına çıkmazdı. 1965 yılında bahçenin ortasında diledikleri gibi takılan laleleri kavramak ya da yetiştirmek, bir çocuk için ancak bu kadar kolay olabilirdi; her yerde bulunuyorlardı ve basit, karmaşıklıktan uzak çiçeklerdi. Fakat onlardan sıkılmak da aynı derecede kolaydı; çiftlik evimizin temeline dayanmış dar bir sebze tarhından oluşan kendi bahçemde borumu öttürmeye başladığımda, lalelerle işim kalmamıştı. O sıralar kendime genç bir çiftçi gözüyle bakıyordum ve çiçek gibi önemsiz bir şeye ayıracak vaktim de yoktu.</p>

  <p class="normal">Üç buçuk yüzyıl önce, Batı'da hâlâ epeyce yeni olan lale yüzünden koca bir ulusu sarsan ve ekonomisini neredeyse mahveden kısa, toplu bir çılgınlık patlak verdi. Ne öncesinde ne de sonrasında bir çiçek –<span class="ideitalik">bir çiçek!</span>– tarihin ana sahnesinde lalenin 1634 ile 1637 yılları arasında Hollanda'da oynadığı yıldız rolünü oynadı. Toplumun her düzeyinden insanı sarmalına emerek çeken, bir tür spekülatif çılgınlık olan bu olaydan geriye kalan tek şey, o günden bu yana geçen yüzyıllarda tozu alınmamış uyduruk bir yeni kelime: "Tulipomania (lale çılgınlığı)." Ve tarihi bir bilmece. Neden orada? O heyecansız, eli sıkı, Kalvinist ülkede. Neden o zaman? Genel bir refah döneminde. Ve niye ille de bu çiçek? Kayıtsız, kokusuz ve biraz da mesafeli duran lale, en az Dionysos'ça özellikler taşıyan çiçektir; tutku uyandırmaktansa, hayranlığa yol açma ihtimali çok daha yüksektir.</p>

  <p class="normal">Yine de bir şeyler bana, annemle babamın gölge sevdalılarının arasına diktiğim Triumph'ların, Semper Augustus'tan pek çok önemli noktada farklı olduğunu söylüyor. Semper Augustus, bir soğanı vaktiyle –çılgınlık tepe noktasına vurduğunda– on bin florine el değiştiren (Amsterdam'da bu paraya en muhteşem kanal evlerinden birini alabilirdiniz), çiçekleri karmaşık şekilde püsküllenmiş kırmızı-beyaz bir laleydi. Semper Augustus doğadan yitip gitti, ancak resimlerini gördüm (Hollandalılar, satın almaya güçlerinin yetmediği kıymetli lalelerin portrelerini ısmarlardı) ve modern lale, bir Semper Augustus'un yanında oyuncağa benziyor.</p>

  <p class="normal">Bu sayfalarda işte bu iki kutup arasında gidip gelmek istiyorum: benim, çiçekleri anlamsız bulan çocuksu görüşüm ile Hollandalıların kısa bir süreliğine bu çiçeklere karşı hissettiği mantıksız tutku. Çocuk bakışının lehine olan, akılcılığın kasvetli ağır basışı: tüm bu işe yaramaz güzelliği, maliyet-fayda temelinde savunmak mümkün değil. Ancak güzellik söz konusu olduğunda, bu zaten hep böyle değil midir? Gerçi Hollandalılar sonunda aşırıya kaçacaktı. Fakat gerçek şu ki, geri kalanımız da –yani gerek tarihin, gerekse insanlığın büyük kısmı– on yedinci yüzyılda Hollandalıların yaşadığına benzer, mantıksız deneyimler yaşıyor: çiçeklere deli oluyoruz. Öyleyse bizdeki <span class="ideitalik">ve</span> çiçeklerdeki bu yönelim de neyin nesi? Bitkilerin üreme organları olan çiçekler, nasıl oldu da insanların değer, statü ve Eros hakkındaki fikirlerine gitmeyi başardı? Ve insanoğlunun evvelden beri çiçeklerin cazibesine kapılıyor oluşu, güzelliğin daha derin esrarları hakkında –ki bir şair "tamamen karşılıksız bir lütuf" demişti– bize neler öğretebilir? Gerçekten öyle midir? Yoksa güzelliğin bir amacı var mı? Lalenin –en çok sevilen çiçeklerden biri, ancak tuhaftır, onu sevmek de zor– hikâyesi, bu tip sorulara yanıt aramak için uygun bir yer gibi görünüyor. Konusunun doğası itibarıyla, bu araştırma düz bir çizgi boyunca açıla açıla ilerlemiyor. Daha çok dosdoğru gitmeye benziyor; yolda defalarca mola veren, <span class="ideitalik">gerçek</span> anlamda bir dosdoğru gidiş bu.</p>

  <p class="normal">Çiçeklere karşı kayıtsız kalmak mümkündür; ancak böyle olmuyor. Ruh doktorları bir hastanın çiçeklere karşı kayıtsızlığına klinik depresyon semptomu gözüyle bakar. Anlaşılan, açmış bir çiçeğin kendine özgü güzelliği, bir kişinin zihnindeki siyah peçeyi ya da saplantılı düşünceleri delip içeri giremez olduğunda, o zihnin duyumsal dünyayla bağlantısı da tehlikeli bir şekilde aşınmış oluyor. Böylesi bir durum, lale çılgınlığının zıt kutbu; "floraennui (çiçekusancı)" diyebilirsiniz. Ancak toplumların değil de, bireylerin başına bela olan bir sendrom.</p>

  <p class="normal">Kendi tecrübelerimden bir sonuca varmak gerekirse, belli bir yaştaki erkek çocuklar, akıl sağlıkları ne durumda olursa olsun, çiçeklere aldırmaz. Benim için yetiştirilecek tek şey meyve ve sebzelerdi; hem de bana para bile verseniz yemeyeceğim sebzeler de buna dahil. Bahçeciliğe bir tür simya olarak yaklaşıyordum; tohumları, toprağı, suyu ve güneşi değerli şeylere dönüştüren sihirli bir sistem. Toprakta oyuncak ya da plak yetiştirmeyi başaramadığınız sürece, bu da aşağı yukarı manavda satılan sebze-meyve anlamına geliyordu. (Annemin patronluğunda mütevazı bir çiftlik tezgâhı işletiyordum.) O sıralar benim için (hatta şimdi bile) güzellik, Noel süsü gibi asılı parlak bir dolmalık biberin soluk kesici görüntüsüydü. Ya da bir sarmaşıklar düğümü içine yuvalanmış bir karpuz. (Daha sonra, kısa bir süreliğine, bir marihuana bitkisinin beş parmaklı yaprakları için de aynı şeyi hissettim, fakat bu ayrı bir konu.) Boş yeriniz varsa çiçekler tamamdı, fakat ne anlamı vardı ki? Benim bahçeme buyur ettiğim çiçekler bir anlamı <span class="ideitalik">olan</span>, gelecek meyveyi haber veren çiçeklerdi: çok geçmeden şişip kızaracak bir çilek tomurcuğunun güzelim sarı-beyaz düğmesi, sakız kabağının gelişini müjdeleyen biçimsiz sarı borazan. Onlara teleolojik çiçekler diyebilirdiniz.</p>

  <p class="normal">Diğerleri, çiçek hatırına çiçekler, bana son derece entipüften geliyordu; yine pek değer vermediğim yapraklardan sadece bir basamak yukarıda –ikisi de, bir domatesin ya da bir salatalığın sırf var olarak bende yarattığı etkiye asla ulaşamamıştı. Laleleri bir tek açmadan hemen önce, çiçek henüz –harika, ağır bir meyve benzeri– kapalı bir kapsül olduğunda severdim. Ancak taç yaprakları büküldüğü gün esrarları da akıp giderdi; geride de zayıf, kâğıtımsı bir hayal kalırdı.</p>

  <p class="normal">Fakat o zaman on yaşındaydım. Güzellikten ne anlardım ki?</p>

  <p class="normal">Çiçeklerin güzelliği, insanlar neyi güzel saydıklarına dair kayıtlar bırakalı beri, hayal gücünden yoksun çocuklar, klinik depresifler ve birazdan sözünü edeceğim tek bir öteki istisna dışında, insanlar tarafından minnetle anılmıştır. Mısırlıların, ebediyete yaptıkları yolculuk sırasında ölülerinin yanında olmasını mutlaka sağladığı hazineler arasında açmış çiçekler de vardı; bunların bazıları, mucizevi bir şekilde muhafaza edilmiş halde piramitlerde bulunmuştur. Çiçek ve güzellik denklemi besbelli antik çağların bütün büyük uygarlıkları tarafından kurulmuştur; bazıları –özellikle de Yahudiler ile ilk Hıristiyanlar– çiçeklerin kutsanmasına ve kullanılmasına karşı çıksa da. Ancak Yahudiler ile Hıristiyanların çiçeklere yönelik bu heves kırıcı tavrı, onların güzelliklerine karşı kör olmalarından kaynaklanmıyordu; tersine, çiçeklere bağlılık, tektanrılılığa meydan okuma şeklinde algılanıyordu. Bastırılması gereken pagan doğa tapınımının parlak bir közüydü. İnanılmaz bir şekilde Cennet'te çiçek yoktu; ya da, Tekvin yazıldığında, çiçekler Cennet'ten ayıklanmıştı.</p>

  <p class="normal">İnsanoğlunun tarih boyunca, oybirliği ile, çiçekleri hiç tartışmasız güzel bulması, dünyada güzelliğini insanların icat etmek zorunda kalmadığı sayılı şey olduğunu göz önüne alırsanız, dikkate değer. Güneşin doğuşu, kuşların tüyleri, insan yüzü ve biçimi ve çiçekler: birkaç tane daha olabilir fakat o kadar işte, daha fazla değil. Dağlar daha birkaç yüzyıl öncesine kadar çirkindi (Donne onlara, bir fikir birliğinin yankısıyla, "dünyanın siğilleri" demişti); Romantikler itibarını iade edene kadar, ormanlar Şeytan'ın takıldığı "iğrenç" yerlerdi. Çiçeklerin de şairleri olmuştur; fakat çiçekler şairlere bu şekilde asla ihtiyaç duymadı.</p>

  <p class="normal">Dünya kültürlerinin büyük kısmında –Doğu ve Batı, geçmişte ve bugünde– çiçeklerin rolünü incelemiş olan İngiliz antropolog Jack Goody'ye göre çiçek sevgisi tam anlamıyla olmasa da, neredeyse evrenseldir. "Tam olmama" durumu, Goody'nin <span class="ideitalik">The Culture of Flowers</span> (Çiçek Kültürü)'nde dini törenlerde ve gündelik toplumsal ritüelde çiçeklerin hemen hemen hiçbir rol oynamadığını yazdığı Afrika'dan kaynaklanır. Afrikalılar ender olarak evcil çiçek yetiştirir; çiçek imgeleri de Afrika sanatı ya da dininde nadiren ortaya çıkar. Belli ki Afrikalılar eğer bir çiçek hakkında konuşur ya da yazarsa, bunu genellikle çiçeğin kendisi için değil, meyve vaadini göz önüne aldıkları için yapıyorlar.</p>

  <p class="normal">Goody, Afrika'da çiçek kültürünün olmayışına ilişkin biri ekonomik, diğeri ekolojik iki muhtemel açıklama sunuyor. Ekonomik açıklaması, insanların yiyecek bulup karınları doyana kadar çiçeklere bakmaya ayıracak güçlerinin olmadığı yönünde. Gelişmiş bir çiçek kültürü, Afrika'nın büyük bölümünün tarih boyunca gücünün yetmediği bir lüks. Diğer açıklama ise, Afrika ekolojisinin çok miktarda çiçek, ya da en azından çok miktarda gösterişli çiçek sunmadığı yolunda. Dünya üzerindeki evcilleşmiş bitkilerin görece az bir kısmı Afrika'dan gelmiştir ve kıtadaki çiçek türleri yelpazesi, bir Asya'daki, hatta Kuzey Amerika'daki kadar bile yaygın değildir. Örneğin, Afrika'nın geniş çayırlarında karşınıza çıkan çiçekler, kısacık bir süreliğine açıp kuru mevsim boyunca yok olma eğilimindedirler.</p>

  <p class="normal">Afrika'nın durumunu tam olarak neye yoracağımı bilmiyorum. Goody de bilmiyor. Acaba çiçeklere yakıştırdığımız güzelliğinin sahiden de bakanın gözünde olduğu anlamına gelebilir mi –bu da dağların yüceliği ya da ormanlarda hissettiğimiz ruhsal yükseliş gibi insanların kafalarında yarattığı bir şey mi? Eğer öyleyse, niye o kadar farklı halklar bunu o kadar farklı zaman ve mekânlarda icat etmiş? Belki de Afrika, kuralı kanıtlayan istisnadır sadece. Goody'nin de belirttiği gibi, başkaları sunduğunda Afrikalılar çiçek kültürünü çabucak benimsemişlerdi. Belki de çiçeklere duyulan sevgi tüm insanların paylaştığı bir tercihtir, fakat şartlar olgunlaşana kadar, kendi başına çiçeklenemiyordur –etrafta bir sürü çiçek ile durup onları koklayacak boş zaman olana kadar.</p>

  <p class="normal">Böyle bir yatkınlıkla <span class="ideitalik">doğduk</span> diyelim; yani insanlar da aynı arılar gibi içgüdüsel olarak çiçeklere doğru çekiliyor olsun. Arılar için doğuştan çiçeklerden hoşlanmanın ne faydası olduğu aşikâr; peki böyle bir yatkınlık, insanlara ne gibi makul bir çıkar sağlayabilir?</p>

  <p class="normal">Kimi evrimci psikologlar bu soruya ilginç bir yanıt sunuyor. Varsayımlarını kanıtlamak mümkün değil; en azından bilim adamları insan tercihlerine ilişkin genleri tanımlayana kadar. Yine de, açıklamaları şöyle: Beyinlerimiz, doğal seçilimin baskısı altında, bizi iyi birer (yenebilir bitki-yemiş) toplayıcı yapacak şekilde gelişti; ki insanoğlu, Yerküre üzerindeki yaşamının yüzde doksan dokuzunu toplayıcı olarak geçirdi. Çiçekler, çocukken benim bile idrak ettiğim üzere, gelecekte yiyecek olacağına işaret eder. Çiçeklerin çekimine kapılan, onları birbirinden ayırt edebilen ve daha sonra onları arazide nerede gördüğünü hatırlayabilen insanlar, çiçeklerin anlamını okuyamayan insanlara oranla çok daha başarılı toplayıcılar olurdu. Teorisini "<span class="ideitalik">How the Mind Works</span> (Akıl Nasıl Çalışır)"da özetleyen nörobilimci Steven Pinker'a göre, doğal seçilim tercihini, çiçekleri fark eden, bitkileri tanıyan, kategorilere ayıran ve nerede yetiştiklerini hatırlayan atalarımızdan yana kullanacaktı. Zamanla tanıma anı –bir arzu nesnesini arazide gördüğünde insanın hissettiği heyecan gibi– zevk verecek, bunu anlamlı kılacak olan ise güzel olacaktı.</p>

  <p class="normal">Fakat insanların çiçekleri unutarak sadece meyvenin kendisini tanıyacak şekilde programlanmış olması daha akla yakın değil mi? Belki de, ancak çiçekleri tanımak ve hatırlamak, bir toplayıcının, rekabet daha başlamadan <span class="ideitalik">önce</span> meyveye ulaşmasına yardımcı olur. Geçen ay böğürtlen saplarının tam olarak nerede çiçek açtığını bildiğimden, bu ay meyvelere diğer insanlardan ya da kuşlardan önce ulaşma şansım yüksek.</p>

  <p class="normal">Sanırım bu noktada son iddiaların herhangi bir bilim adamına değil, sadece bana ait olduğunu belirtmeliyim. Ancak şunu merak ediyorum; çiçeklere ilişkin tecrübemizin zaman duygumuza böylesine derinden gömülü olmasının bir anlamı var mı? Onların geçiciliği karşısında içimiz cız eder. İster umutla, ister hayıflanarak, geleceği aklımıza getirmeden açmış bir çiçeğe bakamayız. Belki de böyle olmasının iyi bir nedeni vardır. Belki, bazı böceklerle paylaştığımız bir yönelim söz konusudur; bizi çiçeklere yöneltiyordur. Ancak böcekler, büyük ihtimalle, açmış bir çiçeğe geçmiş ya da gelecek düşüncelerine kapılmadan bakabilir. Bunlar karmaşık insan düşünceleri; vaktiyle hiçbir işe yaramamış olmaları olası. Çiçeklerin daima bize zaman hakkında öğretecek önemli şeyleri olmuştur.</p>

  <p class="normal">Biliyorum, bu tamamen spekülasyondan ibaret –ancak spekülasyonun kendisi de bazen bir çiçeğin varlığının ayrılmaz parçasını oluşturur. Bunu isteyip istemediklerini bilemiyorum, ancak çiçekler sıklıkla bizim yarattığımız anlamların gülünç ağırlığını omuzlarında taşımıştır. O kadar ki, bunu <span class="ideitalik">istemiyorlar</span> diyemeyeceğim. Şunu göz önünde bulundurun: Doğal seçilim, çiçekleri bir anlam ifade etmeleri için tasarladı. Biz ortaya çıkmadan çok önce, onlar doğanın mecazıydı.</p>

  <p class="normal">Doğal seçilim çiçekleri diğer türlerle iletişim kurmak üzere tasarlamıştır; belirli böcek ve kuşların, hatta belirli memelilerin dikkatini çekebilmek için bir dizi şaşırtıcı numarayı harekete geçirirler –görsel, kokusal ve dokunsal. Hedeflerine ulaşmak için birçok çiçek sadece basit kimyasal sinyallere değil, işaretlere, hatta bazen bir tür sembolizme güvenir. Kimi bitki türleri tozlaşmayı sağlamak için, ya da böcek yiyen bitkiler söz konusuysa bir öğün yemek uğruna, başka yaratıkları ya da şeyleri taklit edecek kadar ileri giderler. Böcekkapan bitki, sinekleri kandırıp içine çekebilmek için (sinek orada enzimler tarafından hazmedilecektir), vişneçürüğü-beyaz renklerinde, damarlı, tuhaf bir çiçek geliştirmiştir –çürümüş ete meraklı değilseniz, çiçeğin cezbedici hiçbir yanı yoktur. (Çiçeğin leş kokusu da etkiyi pekiştirir.)</p>

  <p class="normal">Ophryus orkidesi, benzeyecek başka bir şey bulamamış gibi, esrarengiz biçimde böceğe benzer –türüne bağlı olarak, ya arıya ya da sineğe. Victoria dönemi insanları bu taklidin amacının böcekleri korkutup kaçırmak olduğuna inanırdı; ki böylece çiçek, iffeti bozulmaksızın kendi kendine tozlaşabiliyordu. Bu insanların göz önüne almadığı nokta ise, Ophryus'un, böcekleri kendisine çekebilmek için böceğe benziyor olabileceğiydi. Çiçek, bazı erkek böcekleri çekebilmek için –hem de arkadan bakıldığında dişi olduğuna inandıracak şekilde– gereken doğru kavisleri, benekleri ve kıllılık desenlerini seçmiş. Botanikçiler erkek böceğin bunun bir sonucu olan davranışına "sözde çiftleşme" derken, bu davranışa esin kaynağı olan çiçeğe de "fahişe orkide" diyor. Bu birleşme girişimi hummasında böcek, orkide için tozlaşmayı garantiliyor. Çünkü giderek artan hayalkırıklığı onu, etrafta koşuşturarak birbiri ardınca bütün çiçeklere binmeye ve kendisininkileri olmasa da, orkidenin genlerini etkin bir biçimde yaymaya zorluyor.</p>

  <p class="normal"><span class="ideitalik">Bu ise şu anlama gelir:</span> çiçekler doğaları gereği bir tür metaforumsu değiş-tokuş içindedir. Bu yüzden de kır çiçekleriyle dolu bir çayır bile, insanoğlundan kaynaklanmayan pek çok anlamla dolup taşar. Ancak bahçede anlamlar katlanır; çünkü çiçekler, bahçede sadece arının, yarasanın ya da kelebeğin iyi ya da güzel gördüğü belirsiz kavramları değil, bizim kavramlarımızı da hedef alır. Çok uzun bir zaman önce çiçeğin metafor yeteneği bizimkiyle buluştu ve bu eşleşmenin çocukları da –arzuların mucizevi ortak yaşamı– bahçedeki çiçeklerdir.</p>

  <p class="normal">Bahçemde şimdi yazın göbeği. Temmuzun ortası ve bahçe çiçeklerle öylesine dolu, öylesine meşgul ve çeşit çeşit ki, insanda –kırların sakin bir köşesinden ziyade– bir şehrin sokağıymış duygusu uyandırıyor. Başta sahne sadece duyumsal bilgilerin göz korkutucu karman çormanlığını temsil ediyordu; vızıldayan böcekler ile hışırdayan yaprakların müziği eşliğinde, çiçeklerin renk ve kokularından oluşan bir keşmekeş. Fakat bir süre sonra odak noktasına tek tek çiçekler yerleşti. Onlar bahçenin oyunundaki karakterler. Her biri yaz sahnesinde kısa bir rol alıyor ve bu arada gözümüze çarpmak için elinden geleni yapıyor. <span class="ideitalik">Gözümüze</span> mi dedim? Eh, yalnızca <span class="ideitalik">bizimkine</span> değil –çünkü diğer izleyiciler de var; arılar, kelebekler, güveler, yaban arıları, pervaneler, sinekkuşları ve diğer tüm potansiyel tozlayıcılar.</p>

  <p class="normal">Eski güllerin artık ekseriyetle sonu geldi, geride hüzünlü, yaşlı dallarla dolu yorgun çalılar bıraktılar; ancak tane mısır ve çaylar, renk pompalayarak dikkat çekmeyi sürdürüyor. Onların taç yapraklarına dolanmış ve görünürde kafayı bulmuş Japon böcekleri yemek yiyor ve ha gayret ilişkiye giriyor; bazen üç ya da dört tanesi aynı anda –çok Romavari bir sahne bu ve çiçekleri de sarhoş ediyor. Bahçe patikasında daha aşağıda sarı zambaklar beklentiyle öne eğilmişler. Minik yaban arıları daveti kabul edip nektar arayışıyla ta gırtlaklarının tepesine tırmanıyor; daha sonra böcekler, bir barı terk eden sarhoşlar misali sendeleyerek dışarı çıkıyor. Ancak açık havaya çıkmadan önce zambakların narin erkek organlarının bulunduğu oyuğu itip kakıyorlar; böylece üzerleri –daha sonra başka bir çiçeğin dişi organında silkeleyecekleri polenle– tozlanıyor.<sup class="calibre4"><a href="../Text/arzu_split_013.html#footnote-100-2" id="footnote-100-2-backlink">[2]</a></sup></p>

  <p class="normal">Her daim yeşil kalan bitki tarhının ön bölümünde yer alan tüylü çaylar, alçak, yumuşak, gri renkli çiçek başaklarından oluşan bir ormana benziyor. Ancak şimdi bir bal teknesine batırılmış gibiler: başakların üzeri tamamen kaplı, artık taç yaprağından çok kanat var, ve çiçek, tüm bu ilgi karşısında titreşiyor. Onların arkasından yükselen başka bir bitki minicik beyaz çiçek bulutları savuruyor; yakından bakınca, ince detaylarla işlenmişcesine tüylü ve bal arıları için dayanılmaz. Arılar ise sanki havada ve aralarında yüzüyor gibiler. Kokulu bezelyeler, narin gövdeler üzerinde kendilerini baştan çıkarıcı bir şekilde uzatıyor; ancak bir arı, kokulu bezelye büzülü dudaklarını açmadan çiçeklerine giremez –bu cilve dolu mimari, sanki burada arzusu tatmin edilen kokulu bezelye değil de arıymış gibi (yanlış) bir izlenim yaratır.</p>

  <p class="normal">Arılar! Arıları kandırmak kolaydır. En gülünç pozisyonlara girmekten çekinmezler; bir devedikeninin koyu mor fırçasının içinden domuz gibi kendilerine yol açıp geçer, bir şakayığın sarışın Medusavari erkek organında çaresizce yuvarlanırlar –bu halleri bana Odysseus'un Kirke'ye köle olmuş mürettebatını hatırlatır. Cinsellikten mest olmanın heyecanı içinde kaybolmuş gibi görünürler gözüme, ancak bu da sadece bir projeksiyondur elbette. Çiçek ile arı arasındaki tutku dolu kucaklaşmanın insanların aklına –üstelik tüm bu polen yayma işinin gerçekten de seksle <span class="ideitalik">ilgili</span> olduğunun anlaşılmasından binlerce yıl önce– seksi getirmiş olması da sadece bir rastlantı, <span class="ideitalik">öyle mi</span>? Bir botanikçi arılara "uçan penisler" diyor. Ancak fahişe orkide gibi bir çiçeğin oluşturduğu ender istisnalar dışında, en azından böcekler için konu seks değildir; penisseler eğer, durumun farkında olmayan penislerdir onlar. Ancak arılar cidden kendilerinden geçmiş görünür ve öyle de olabilirler; ne var ki bunun nedeni, muhtemelen, ya şekerli nektardır ya da çiçeklerin arıların dikkatini dağıtmak için bazen kullandığı özel tasarım ilaçlar. Ya da, kim bilir, belki de sadece kendilerini tamamen işlerine kaptırmışlardır.</p>

  <p class="normal">Bu sahneye arının gözünden baktım; fakat çiçeğin perspektifi, insan arzularının da bahçede büyük bir rolü olduğunu ortaya koyacaktır. Aslında burası sırf <span class="ideitalik">benim</span> gözüme çarpmak için –ve çoğu kez de kendi kendilerine tozlanmanın zararlarını göze alarak– evrilmiş türlerle doludur. Daha büyük, daha fazla ya da hiç olmayacak renkte çiçekler uğruna –bunlar, gözün her zaman egemen olmadığı polen taşıyıcıları krallığında büyük ihtimalle kabul görmeyen güzellik idealleri– kokularından vazgeçmiş tüm o türler geliyor aklıma.</p>

  <p class="normal">Birçok çiçek için şimdi hayatlarının aşkı insanoğludur. Beklentiyle ileri doğru eğilen o sarı zambaklar mı? Yüzleri sahiden de bize dönüktür; artık bizim yardımlarımız, onların başarısını herhangi bir böcekten çok daha fazla garantiye alır. O erkek organı müstehcen pubik kıllarına benzeyen şakayık mı? Bunun kabahatini Çinlilere bulun: binlerce yıldır şairleri –bahçede yin ve yang işaretlerini tespit etme adına– şakayık çiçeklerini bir kadının cinsel organına benzetmiştir (arı ya da kelebeği de erkeğinkine). Zamanla Çin şakayıkları yapay seçilim yoluyla, bu kibri tatmin etmek için evrildi. Bazı Çin ağaç şakayıklarının kokusu bile kadınsıdır; tuzlu, ter çeşnili bir koku –çiçekler şişeden çıkmış bir parfümden ziyade, insan cildinde vakit geçirmiş bir esans gibi kokar. Arılara halen çekici gelebilir, fakat artık kokunun ateşlemek istediği, bizim beyin sapımızdır.</p>

  <p class="normal">Bu aydınlık peyzajda yürürken, çiçek açmış bir bahçeyi sıradan bir doğa parçasından neyin ayırt ettiğini saptamaya çalışıyorum. Başlangıç olarak çiçek açmış bir bahçe bilgi ile dolu olduğunu, hatta bir metropol kadar dolu olduğunu kişiye hemen hissettirir. Tuhaf bir şekilde dost çevresi geniş, kamuya açık bir yerdir ve türler burada birbirlerine günün saatlerini ayırmaya hevesli görünür; giyinir kuşanırlar, flört eder, uçuşur, ziyarette bulunurlar. Buna kıyasla bahçeyi çevreleyen orman ve tarlalar, çiçeklerin çoğunun göze çarpmadığı ya da kısa ömürlü olduğu ve bitkilerin çoğunun da başka türlerin yardımını geri çevirerek kendi cinsleriyle takıldıkları, kendi işlerine baktıkları, yeşil monotonluklar mırıldanan, görece uykuda bucaklardır. İşleri de esas olarak fotosentezdir; doğanın rutin, fabrikasyon işi bu elbette. Cinsel üreme de olur ancak bunu gösterecek pek az şey vardır: Kozalaklı ağaçlar çiçek tozlarını rüzgâra boşalttığında kim fark eder ki bunu? Ya da eğrelti otların minik sporlarını? Nisandan ekime kadar geçen her gün buralarda aynı derecede güzel görünür. Bu güzelliğin büyük kısmı kasıtsız, amaçsız ve reklâmsızdır.</p>

  <p class="normal">Bahçeye, hatta çiçeklenmiş bir çayıra geldiğinizde ise peyzaj hemen canlanır. Bugün burada neler oluyor böyle? En akılsız arı ya da oğlan çocuğu bile <span class="ideitalik">bir şey</span> olduğunu hisseder. Özel bir şey vardır burada. Buna, güzelliğin verdiği heyecan deyin isterseniz. Doğada güzellik çoğu kez seksin civarında belirir –kuşların tüyünü ya da hayvanlar krallığının dört bir yanındaki çiftleşme ritüellerini düşünün. "Cinsel seçilim" –yani evrimin, bir bitki ya da hayvanın çekiciliğini ve böylece de üretkenlikteki başarısını artıran özellikleri tercih etmesi– tüylerle çiçeklerin, ve belki de spor arabalar ile bikinilerin de, başka açıdan mantıksız olacak aşırılığının en iyi açıklamasıdır. En azından doğada, güzelliğin bedeli genelde seksle ödenir.</p>

  <p class="normal">Güzel olanla iyi olan arasında bir ilinti olabilir de, olmayabilir de; fakat güzel olanla sağlıklı olan arasında muhtemelen vardır. (Ki sanırsam, Darwin'in bakış açısıyla, bu onu <span class="ideitalik">iyi</span> de yapar.) Evrimsel biyologlar birçok yaratıkta güzelliğin güvenilir bir sağlık endikatörü olduğuna ve bu nedenle de, bir eşi diğerine tercih etmek için son derece makul bir yol olduğuna inanır. Muhteşem tüyler, parlak kıllar ve simetrik hatlar, "sağlık belgeleri"dir; bir bilim adamının da belirttiği gibi, bir yaratığın parazitlere<sup class="calibre4"><a href="../Text/arzu_split_014.html#footnote-100-3" id="footnote-100-3-backlink">[3]</a></sup> direnmek için gereken genlerini taşıdığının ve başka türden bir stres altında olmadığının reklamlarıdır. Şahane bir kuyruk sadece sağlıklı olanların taşıyabileceği metabolik bir aşırılıktır. (Aynı şekilde şahane bir araba da sadece başarılı olanların karşılayabileceği mali bir aşırılık.) Bizim türümüzde de güzellik idealleri çoğunlukla sağlıkla ilintilidir: insanların genellikle yiyecek bulamayıp açlıktan öldüğü zamanlarda, insanlar vücuttaki yağı güzel sayardı. (Gerçi artık hastalıklı gibi solgun, ipince modellerin tercih edilmesi, kültürün bazen evrimsel zorunluluklara baskın çıkabileceğini öneriyor.)</p>

  <p class="normal">Peki ya bitkiler? Onlar eşlerini seçemiyor. Seçme işini onlar adına yapan arılar, neden bitki sağlığına zerre kadar aldırsın ki? Aldırmazlar, ancak farkında olmadan ödüllendirirler. En aşırı gösterişe ve en tatlı nektara gücü yetenler, en sağlıklı çiçeklerdir; bu yüzden de arıların en çok onları ziyaret etmesini ve böylelikle de hem en fazla cinselliği, hem de en fazla dölü garanti ederler. Yani bir anlamda çiçekler, arıları vekil olarak kullanmak suretiyle, eşlerini sağlık temeline göre seçer.</p>

  <p class="normal">Cinsel seçilim yarışı başlamadan önce –çiçeklerden önce, tüylerden önce– doğanın tamamı bir fabrikaydı. Güzellik vardı, fakat tasarlanmış bir güzellik değildi; o zaman var olan güzellik, ormanların ya da dağların güzelliğiydi ve kesinlikle bakanın gözündeydi.</p>

  <p class="normal">Eğer güzelliğin kökenine dair yeni bir mit oluşturmak isteseydiniz (ya da en azından tasarlanmış güzelliğin), bahçeden ve çiçeklerden başlamak fena fikir değil. Güzelliğin ilk ilkesinin –çevre ile tezat oluştur– ortaya çıktığı taç yaprağıyla başlayın; renkle gerçekleştirilen bir başarı. Dört bir yandaki yeşille uyuklamaya geçen göz, farkı kaydeder ve uyanır. Eskiden renk körü oldukları düşünülen arılar aslında rengi görür, ancak bizden farklı görür. Yeşil, gri olarak görünür ve kırmızıya –ki arılar kırmızıyı siyah olarak görür– onu en net şekilde patlatan bir fon rengi oluşturur. (Arılar tayfın bizim kör olduğumuz ultraviyole ucunu da görür; bu ışıkta bir bahçe arıların gözüne, ışıl ışıl yanmış, havada daireler çizen arıları nektar ve çiçek tozu iniş sahalarına yönelten renk kodlu, kocaman bir şehir havalimanı gibi görünüyor olmalı.)</p>

  <p class="normal">Bir taç yaprağının rengi gerek arının, gerekse erkek çocuğun dikkatini çeker; bizi bir sonra gelecek olana hazırlar –ki o da, güzelliğin söz konusu dünyaya ikinci kez şekil verdiği, biçim ya da desendir. Henüz tam gelişmemiş yeşil bir fonun önünde duran tezat bir renk, tek başına bir tür kaza olabilir (bir tüy, diyelim, ya da ölmekte olan bir yaprak), fakat simetrinin ortaya çıkışı, biçimsel örgütlenmenin güvenilir bir ifadesidir –maksadın, hatta niyetin. Simetri, bir yerde meseleye ilişkin bir bilgi olduğuna dair şüpheye mahal vermeyen bir işarettir. Çünkü simetri, doğada, her biri bizi yakından ilgilendiren görece az sayıda şeyin paylaştığı bir özelliktir. Doğadaki simetriklerin kısa aday listesine başka canlılar, insanlar (en dikkate değer olarak, insan yüzleri), insan eliyle yapılan şeyler ve bitkiler dahildir –ama özellikle çiçekler. Simetri aynı zamanda bir canlıda sağlık işaretidir, çünkü mutasyonlar ile çevresel stresler kolayca bunu bozabilir. Bu yüzden de simetrik şeylere kıymet vermek gayet mantıklıdır: simetri genellikle anlamlıdır.</p>

  <p class="normal">Aynısı arılar için de geçerlidir. Nereden biliyoruz? Çünkü bir bitkide simetri, aşırılıktır (buna karşılık düz bir hat üzerinde hareket etmek isteyen hayvanlar onsuz yapamaz) ve eğer arılar bu çabayı ödüllendirmemiş olsaydı, doğal seçilim muhtemelen bu zahmete girmezdi. Şair ve eleştirmen Frederick Turner, "Çiçeklerin renk ve şekilleri, arıların neyi cazip bulduğunun tamı tamına bir kaydıdır" diye yazmıştı. Şöyle de devam ediyor: "arılar daha ilkel organizmalar diye bizim çiçeklerden aldığımız zevkle onlarınki arasında ortak hiçbir şey olamaz demek, insanmerkezci bir hata olurdu."</p>

  <p class="normal">Ancak arılar ile insanların çiçeklerden aldığı zevkin ortak bir kökü varsa bile, çiçek güzelliği standartları bir noktadan sonra özelleşmeye ve farklılaşmaya başlar –sadece arı ile oğlan çocuğu arasında değil, arıyla arı arasında da. Çünkü farklı türde arılar, farklı türde simetriler tarafından cezbediliyor gibidir. Bal arıları papatyalar, yoncalar ve ayçiçeklerinin radyal simetrisini tercih ederken, yaban arıları orkidelerin, bezelyelerin ve yüksük otlarının bilateral simetrisini tercih eder.<sup class="calibre4"><a href="../Text/arzu_split_015.html#footnote-100-4" id="footnote-100-4-backlink">[4]</a></sup></p>

  <p class="normal">Renkleri ve simetrileri vasıtasıyla, yani bu en temel güzellik ilkeleri vasıtasıyla (tezat ve desen) çiçekler, başka türleri kendi varlıkları ve önemleri konusunda uyarır. Aralarında yürüyün, size dönmüş yüzler göreceksiniz (ancak, sadece size değil); el sallayarak, selamlayarak, bilgi vererek, vaatte bulunarak – <span class="ideitalik">kastederek</span>. Onun berisinde işler karışmaya başlar; bal arıları kendi genel güzellik kurallarını geliştirir, yaban arıları da kendilerininkini. Ve derken, bitkiler ile polen taşıyıcıların bu büyük dansına biz insanlar dahil oluruz; çiçeklerin anlamını her türlü mantığın dışında çözer, cinsel organlarını kendi mecazlarımıza döndürerek (ve çok daha başka şeylerinkine) evrimlerini bir Madame Hardy gülü ya da Semper Augustus lalesinin olağandışı, acayip ve tehlikeli güzelliğine doğru çeker ve süreriz.</p>

  <p class="normal">Çiçekler vardır. Bir de başka bir tür çiçekler vardır ki, çevrelerinde koca kültürlerin türediği, geçmişlerinde bir imparatorluk değerinde tarih olan çiçeklerdir bunlar; biçim, renk ve kokuları, ve hatta genleriyle insanların tarih boyu fikir ve arzularının yansımasını, büyük kitaplar gibi taşıyan çiçekler. Bir bitkiden insan hayallerinin değişen renklerini üstlenmesini istemek çok fazladır ve bu da neden onlardan sadece birkaçının bu görev için yeterince esnek ve istekli olduğunu açıklayabilir. Gül, besbelli, böyle bir çiçektir. Şakayık da böyledir, özellikle Doğu'da. Orkide de kesinlikle bu tanıma uyar. Ve bir de lale vardır. Birkaç tane daha olduğu öne sürülebilir (belki zambak?), ancak ismini verdiğim bu birkaçı uzunca bir süredir bitkiler dünyasının Shakespeare'leri, Milton'ları ve Tolstoy'ları olmuştur –hacimli ve çok yönlü, modanın kararsızlıklarına yenik düşmeyerek kendilerini egemen ve yok sayılamaz kılmayı başaran seçkin çiçekler grubu.</p>

  <p class="normal">Öyleyse bu çiçekleri, hadi o güzelim sayısız kır çiçeklerini bir yana bırakalım, fevkalade sevimli papatyalardan, tavşanağızlarından ya da karanfillerden farklı kılan nedir? Belki de her şeyden çok çeşitlilikleri. Son derece güzel bazı çiçekler ne iseler odurlar; kendine özgüdürler ve eğer kimliklerinde tamamen sabitlenmemişlerse, bunun üzerinde yalnızca birkaç basit değişiklik yapabilirler: renk mesela, ya da taç yaprağı sayısı. İstediğiniz kadar teşvik edin, seçin ve melezleştirip yeniden yapılandırın, bir kozalak ile bir nilüferin yapıp yapmayacağı şey bellidir. Moda, böyle bir çiçeği bir süreliğine yükseltip sonra da bırakma eğilimindedir –mesela, Shakespeare zamanında tavşanağzı ya da kırmızı şebboy; Kraliçe Victoria devrinde sümbülün yaşadıkları– çünkü çiçek, ilk imajı gözden düşünce yeni bir imajla yaratılmasına izin vermez.</p>

  <p class="normal">Bunlara kıyasla gül, orkide ve lale mucizeler yaratabilir; estetik ya da siyasi iklimdeki her değişikliğe uyacak şekilde kendilerini tekrar tekrar icat edebilirler. Elizabeth döneminde açılıp saçılan büyüleyici güzellikteki gül, Victoria döneminde kurallara uygun bir şekilde düğmelerini ilikledi ve resmi bir tavır takındı. Hollandalılar, canlı zıt renklerden oluşan mermer görünümündeki bir girdabın bir çiçeği güzel kıldığına karar verince, lalenin taç yaprakları adamakıllı "püsküllü" ve "alevli" bir hal aldı. Fakat İngilizler on dokuzuncu yüzyılda "halı görünümlü tarh"a fena halde merak salınca, laleler de uyum sağladı ve toplu ekime uygun, en parlak, en şişman saf pigment damlalarını barındıran bir boya kutusuna dönüştürülmesine izin verdi. Bunlar, en tuhaf fikirlerimizi bile memnuniyetle hazmeden türden çiçekler. Tabii insan medeniyetinin değişken oyununda rol almayı kabul etme konusundaki heveslerinin onları başarıya taşıyan son derece parlak bir strateji olduğu kanıtlandı; çünkü bugün pek çok yerde, insanlar onlarla ilk kez ilgilenmeye başladığı zamankinden çok daha fazla gül ve lale var. Bir çiçek için dünya egemenliği, insanlığın daima değişen güzellik ideallerinden geçer.</p>

  <p class="normal">Lalenin bu saygıdeğer çiçekler grubuna dahil olduğu apaçık ortada olan bir şey değildir. Bunun nedeni, büyük ihtimalle, modern enkarnasyonunun son derece sade ve tek boyutlu bir çiçek olması ve ayrıca, bir zamanlar bundan çok daha fazlası olduğu o zengin tarihinin büyük bir kısmının da kaybolması. Gül ya da şakayıkla mukayese edilince –ki bu çiçeklerin modern enkarnasyonlarının yanı sıra, tarihteki biçimleri de bugün varlığını sürdürüyor çünkü bu bitkiler hem çok daha uzun ömürlü, hem de sınırsız klonları alınabiliyor– laleyi Türklerin, Hollandalıların ya da Fransızların gözüne neyin güzel gösterdiği konusunda bize fikir veren tek şey onların çizmiş olduğu resim ve botanik illüstrasyonlar. Çünkü –soğanların her yıl geri gelme garantisi olmadığından– gözden düşen bir lalenin çok geçmeden nesli tükenir. Genelde bir hat düzenli olarak yeniden ekilmedikçe ayakta kalamaz. Bu yüzden de genetik devamlılık zinciri bir kuşak içinde kırılabilir. İnsanlar belli bir laleyi ekmeye devam etse bile, o cinsin zindeliği (ki zindelik, soğanın "filiz"lerini, yani tabanında oluşan küçük, genetik olarak birbirinin eşi soğancıkları söküp dikmekle artar) sonunda solar ve ortadan kalkar, yok olur. Yetiştiriciler şimdi harıl harıl yeni bir siyah lale arayışı içinde; çünkü günümüzde bu bayrağı taşıyan Gecenin Kraliçesi'nin büyük ihtimalle tükenmekte olduğunun farkındalar. Başka bir deyişle, laleler fani.</p>

  <p class="normal">Lale, Ortaçağ halıresimlerinin çiçeklerle dolu bordürlerinde yer almaz. İlk "şifalı otlara dair kitaplar"da da –dünyanın bilinen bitkileri ve kullanımları hakkındaki Eski Dünya ansiklopedileri– sözü geçmez. Lalenin on yedinci yüzyılda Hollanda'da (ve daha az ölçüde Fransa ile İngiltere'de) serbest bıraktığı tutkunun şiddeti, çiçeğin Batı'da yeni oluşu ve aniden ortaya çıkmasıyla ilgili olabilir. O seçkin çiçeklerimizin en gencidir; gül de en yaşlısı.</p>

  <p class="normal">Muhteşem Süleyman'ın sarayındaki Avusturya Hapsburg büyükelçisi Ogier Ghislain de Busbecq, 1554'te şehre geldikten kısa bir süre sonra İstanbul'dan batıya bir lale soğanı sevkiyatı yaparak laleyi Avrupa'ya tanıttığını iddia etmişti. (Batıdaki <span class="ideitalik">tulip</span> kelimesi, Türkçedeki "türban" kelimesinin bozulmuş halidir.) Lalenin batıya yaptığı ilk resmi gezinin bir saraydan diğerine –krallar tarafından beğenilen bir çiçek– olması, hızla yükselişine katkı sağlamış olabilir; çünkü saray modaları hayli bulaşıcıdır.</p>

  <p class="normal">Lalenin hikâyesi, evinde takdir edilmeyen bir bitkinin erdemlerinin fark edilmesi için dünyayı dolaşması gerektiği cinsten bir öykü değildir: Busbecq'in sevkiyatına gelene kadar, lalenin halihazırda Doğu'da onu kült konumuna taşımış pek çok hayran grubu vardı. Ve bu kişiler çiçeği, doğadaki biçiminden hatırı sayılır bir mesafeye taşımıştı. Doğada lale kısa, sevimli, neşeli bir çiçektir; samimi, temiz yüzlü, altı taç yapraklı bir yıldızdır –çoğu kez tabanında, zıt renkte dramatik bir beneği vardır. Türkiye'deki lale türleri tipik olarak kırmızıdır, daha seyrek beyaz ya da sarıya rastlanır. Osmanlı Türkleri doğada yetişen lalelerin serbestçe melezleşmelerinin yanı sıra, şahane biçim ve renk değişiklikleriyle sonuçlanan mutasyonlara da tabi olduğunu keşfetmişti –tohumdan büyüyen bir lalenin çiçek açıp yeni renklerini göstermesi yedi yılı bulsa da. Lalenin değişkenliği, doğanın bu çiçeğe ötekilerden daha fazla değer verdiğinin bir işareti olarak kabul edilmişti. John Gerard 1597 tarihli şifalı otlara ait kitabında lale için, "doğa, bildiğim tüm çiçekler arasında en çok bu çiçek ile oynamayı seviyor" demişti.</p>

  <p class="normal">Lalenin genetik çeşitliliği gerçekten de doğaya –ya da daha doğrusu, doğal seçilime– oynaması için fazlasıyla malzeme sunmuştur. Doğa, bir çiçeğin gerçekleştirdiği tesadüfi mutasyonlar arasından avantaj sunan nadir birkaçını muhafaza eder –daha parlak renk, daha kusursuz simetri, her ne ise. Milyonlarca yıldır bu tip özellikler lalenin polen taşıyıcıları –yani böcekler– tarafından seçiliyordu; ta ki Türkler gelip de kendi oylarını kullanmaya başlayana kadar. (Türkler, belli bir amaca dönük çaprazlama yapmayı 1600'lü yıllarda öğrendi; daha öncesinde, beğenilerini kazanan yeni bir lalenin kendi kendine "oluşuverdiğini" söylerlerdi.) Darwin bu tip sürece, doğalın aksine, yapay seçilim dedi; ancak çiçeğin bakış açısından bakıldığında bu anlamı olmayan bir ayrım: arzu eden ister arılar ister Türkler olsun, arzu edilen bir özelliği kendine eklemeyi başaran her bitki, bunu daha fazla döllenme ile yakalar. Biz insanlar kendimizi fazlasıyla önemseyerek evcilleştirmeye insanların bitkilere yaptığı bir şey gözüyle baksak da, bu aynı zamanda bitkilerin, kendi çıkarlarını ilerletmek adına bizi ve arzularımızı –hatta en nevi şahsına münhasır güzellik kavramlarımızı– kullandıkları bir stratejidir. Bir türün kendisini bulduğu çevreye bağlı olarak yapacağı adaptasyonlar işe yarayacaktır. Yabanda doğanın derhal reddedeceği mutasyonlar, insani arzular tarafından biçimlendirilmiş bir çevrede parlak adaptasyonlar olarak görülebilir.</p>

  <p class="normal">Osmanlı İmparatorluğu döneminde bir laleyi en çok öne çıkartacak olan, uçları iğne gibi sivrilmiş, abartılı derecede uzun taç yapraklara sahip olmasıydı. Çizimlerde, resimlerde ve seramiklerde (Türkler'in laleye dair ideal güzellik anlayışının varlığını sürdürdüğü yegâne mecralar; insan coğrafyası istikrarsızdır), bu uzamış çiçekler sanki bir cam üfleyici tarafından mümkün olabildiğince uzatılmış gibi görünür. Taç yaprakların bu biçimi için tercih edilen mecaz, hançerdi. Başarılı bir Osmanlı lalesinin ayrıca renginin saf olması ve içindeki erkek organlarını saklayacak kadar sıkı sıkıya duran düzgün uçlu taç yaprakları olması gerekiyordu. Ve asla melez güllerde olduğu gibi, çok sayıda taç yaprağı olamazdı. Bu son özellikler doğadaki lalelerde de görülebiliyor. Ancak azaltılmış taç yapraklarına bakir doğada hiç rastlanmaz ki, bu da Osmanlıların gözündeki ideal lale güzelliğinin –zarif, keskin ve erkeksi– enteresan olduğunu, zor kazanıldığını ve doğada hiçbir avantaj bahşetmediğini ima eder. (Bitki ve hayvanların insanların övdüğü özellikleri, çoğu kez onların bakir doğadaki yaşama uyumunu azaltır.) Belli bir noktadan sonra, Osmanlılarla böceklerin laleye yönelik ideal güzellik anlayışları çakışmıyordu.</p>

  <p class="normal">On sekizinci yüzyılda İstanbul'da bir dönem, Türklerin ideal anlayışına lâyık düşen lale soğanları altın karşılığında alınıp satıldı. Bu dönem, Sultan III. Ahmet'in saltanatı sırasında, 1703 ile 1730 yılları arasında yaşanan <span class="ideitalik">Lale Devri</span> idi. Çiçeğe duyduğu tutku sultana hâkim olmuştu; öyle ki, Hollanda'dan milyonlarca lale soğanı ithal etmişti –kendi lale çılgınlıklarını atlatan Hollandalılar, geniş ölçekte soğan üretiminde ustalaşmıştı. Sultanın yıllık lale festivallerinde gösterdiği aşırılık sonunda felâketine yol açtı; ulusal hazinenin aşikâr bir şekilde çarçur edilmesi, hükümranlığını sona erdiren isyanı ateşlemeye yardımcı oldu.</p>

  <p class="normal">Sarayların bahçeleri her bahar birkaç hafta boyunca ödüllü lalelerle (Türk, Hollandalı, Farisi) dolardı. Taç yaprakları fazla esneyip genişlemiş olan laleler, elle bağlanan incecik ipliklerle kapalı tutulurdu. Soğanların çoğu toprakta yetişmişti ancak bunlara su şişeleri içinde binlerce kesilmiş çiçek eklenirdi; sunuşun boyutu, bahçeye stratejik olarak yerleştirilmiş aynalarla bütünlenirdi. Her bir çeşit, gümüş filigrandan bir etiketle işaretlenirdi. Her üç çiçeğin arasına, fitili lale boyunda kesilmiş bir mum yerleştirilirdi. Varaklı kafesler içindeki ötücü kuşlar müziği sağlar, sırtlarında mumlar taşıyan dev kaplumbağalar, sunumu biraz daha aydınlatarak bahçelerde hantal hantal dolaşırdı. Tüm misafirlerin lalelerin renklerini iyice ortaya çıkartan renklerde giyinmesi mecburiydi. Tayin edilen bir anda top patlar, haremin kapıları ardına kadar açılır ve sultanın gözdeleri, ellerinde meşaleler taşıyan haremağalarının arkasından bahçeye çıkardı. Sultan Ahmet'in padişahlığı süresince, lalelerin açtığı dönemde bu sahnenin tümü hemen her gece tekrarlandı.</p>

  <p class="normal">Lalenin Hollanda'da yükselişinin ardında bir hırsızlık öyküsü yatar. Avrupa'ya ulaşan ilk laleleri satın alan kişilerden biri olan Carolus Clusius, kozmopolit bir bitki yetiştiricisiydi; yeni keşfedilen bitkilerin Avrupa'ya dağıtımında öncü bir rol üstlenmişti. Uzmanlık alanı soğanlar olan Clusius, terslaleler, süsen, sümbül, dağlalesi, düğünçiçeği, nergis ve zambağı tanıtan ya da yayan kişi olarak kabul edilir. Laleler Clusius'a ulaştı çünkü kendisi Viyana'daki İmparatorluk Botanik Bahçesi'nin yöneticisi idi. 1593'te yeni bir tıbbi bitkiler bahçesi kurmak üzere Leiden'a taşınınca, soğanların bir kısmını da yanında götürdü.</p>

  <p class="normal">Anna Pavord'un kaleme aldığı lale tarihine göre, Clusius kente geldiği zaman çiçek, pek fazla tantana yaratmamış olsa da, en azından bir Leiden bahçesinde halihazırda yetişiyordu. Ancak Clusius ender lalelere öylesine gösterişli biçimde sahip çıktı ki, Hollandalıların da onlara gıpta etmesine yol açtı –ki bu da koleksiyonu için istenmedik sonuçlar doğurdu. Bir çağdaşının açıklamasına göre, "Kimse onları elde edemiyordu, para karşılığında bile. (Bu yüzden) en iyi bitkileri, uzun planlamalar sonrasında bir gece çalındı. Bunun üzerine hem cesaretini, hem de onları yetiştirme arzusunu kaybetti; ancak laleleri çalanlar, tohumları ekerek onların sayısını artırma konusunda hiç vakit kaybetmedi ve bu sayede on yedi eyalette birden sağlam stoklar oluştu."</p>

  <p class="normal">Bu hikâyenin dikkati çeken iki yanı var. Birincisi, çalıntı lalelerin tohumla çoğaltılmış olması. Elmalar gibi laleler de tohumdan çoğalmaz –dölleri ebeveynlerine pek benzemez. Bunun da anlamı şu; çiçeğin doğasında var olan çeşitliliği göz önüne alırsanız, Hollanda'nın on yedi eyaletinde "depolanmış" olan laleler, olağanüstü farklı şekil ve renkte lalelerdi. Lalelerin bu gelişigüzel tohumlanması, Hollandalıların çiçeğin gönlünü yaparak elde ettiği bunca şaşırtıcı çeşidin kaynağı olabilir. Bu botanik hazine, on yedinci yüzyılda milli gurur vesilesi olmuştu. Hollanda lalelerinin adı, ülkenin yenilmez donanması ve eşi bulunmaz cumhuriyet serbestisi ile aynı solukta anılırdı.</p>

  <p class="normal">Hikâyenin dikkate değer ikinci noktası ise, Hollanda'nın lale ile olan uzun, şanlı ve yüz kızartıcı ilişkisinin kaynağına bir hırsızlık olayını yerleştirmiş olmasıdır. (Bu, hırsızlık eşliğinde yeni bir bitkinin ortaya çıkışının ne ilk, ne de son seferiydi; XVI. Louis'nin bahçelerinde benzer bir hırsızlık olayı yaşanmasaydı, patates Fransa'da asla gelişemezdi.) Mitlerde bir insan başarısının altında çoğu kez bir hırsızlık ve bunun sonucunda ortaya çıkan utanç yatar –Prometheus'un güneşten ateşi çalmasını ya da Havva'nın bilgi meyvesini tadışını düşünün. Bir şeyi başarıyla elde etmenin bedeli utançmış gibi görünüyor; özellikle de söz konusu olan, bilgi ya da güzelliği edinmekse. En azından Hollandalılar için, utanç, lalenin hikâyesini başından beri gölgelemiştir. Aynı gölgenin daha soluk tezahürleri çiçek kültürünün hep yanıbaşında olmuştur; çiçeklerle sık sık bağdaştırdığımız müsriflik ve aşırılıkta vardır, onlardan aldığımız erotik zevktedir, onları doğal biçimlerinin, renklerinin ve çiçek açma zamanlarının ötesine gitmeye zorlayışımızdadır. Ve hatta, koparılıp eve getirilmiş bir çiçeğin çalınmışlığına eşlik eden minik sızıdadır.</p>

  <p class="normal">Modern lale öylesine ucuz ve her yerde bulunabilen bir metaya dönüştü ki, vaktiyle çiçeğin göz kamaştırıcılığını anlayabilmek bizim için zor. Bu göz kamaştırıcılığın mutlaka Şark'taki kökenleriyle bir ilgisi vardı –Anna Pavord, laleyi çevreleyen "kâfirlerin sarhoş edici rayihası"ndan söz ediyor. Bir de ilk lalelerin değerli oluşu var; çiçeğin arzı, filizlenme yoluyla çok yavaş olarak artıyor ve biyolojinin bu tuhaflığı arzı talebin çok gerisinde tutuyordu. 1608 yılında Fransa'da bir değirmenci, değirmenini bir Mère Brune soğanıyla takas etti. Yine o günlerde bir damat, tek bir laleyi bütün drahomasına karşılık kabul etti; üstelik söylenene göre, memnuniyetle.</p>

  <p class="normal">Ancak Fransa ve İngiltere'deki lale çılgınlığı, asla Hollanda'daki düzeye ulaşmadı. Özellikle bu halkın ve özellikle bu çiçeğin çılgın kucaklaşması nasıl açıklanabilir?</p>

  <p class="normal">Hollandalılar, haklı gerekçelerle, doğayı buldukları gibi kabul etmekle yetinmemişti. Alçak Ülkeler'in alışılmış hoşluklar ve çeşitlilikten yoksun peyzajı, dikkat çekecek kadar düz, monoton ve bataklıktır. Bir İngiliz burayı "evrensel bir batak," diye tanımlamıştı, "dünyanın kalçaları." Hollanda'da mevcut olan her güzellik, büyük ölçüde insan çabasının ürünüdür: toprağın direnajını sağlamak üzere inşa edilmiş ark ve kanallar, arazinin üzerinde engelsiz esen rüzgârın önünü kesmek için dikilmiş değirmenler... Lale çılgınlığı üzerine yazdığı ünlü denemesi "Lalelerin Acı Kokusu"nda şair Zbigniew Herbert, "Hollanda peyzajının monotonluğu, türlü türlü, renkli ve sıra dışı flora rüyalarına yol açıyor" demişti.</p>

  <p class="normal">Böylesi rüyalara kapılmak on yedinci yüzyıl Hollanda'sında hiç olmadığı kadar kolaylaştı, çünkü Hollandalı tacirler ve bitki kâşifleri, memleketlerine çeşit çeşit yeni, egzotik bitki türleri ile döndü. Bitki bilimi ulusal çapta, bizim bugün sporu takip ettiğimiz derecede yakından ve hırsla izlenmeye başlandı. Botanik bir risalenin en çok satanlar arasına gireceği, Clusius gibi bir bitki adamının şöhretliler arasına katıldığı bir millet ve bir dönemdi bu.</p>

  <p class="normal">Hollanda'da toprak böylesine az ve pahalı olduğundan, bahçeler hektardan ziyade metrekareyle ölçülen ve çoğu kez aynalarla büyütülen minyatür alanlardı. Hollandalılar bahçelerine mücevher kutusu gözüyle bakardı ve böyle bir alanda tek bir çiçek bile –hele lale gibi dimdik duran, özel ve çarpıcı renkleri olan bir çiçek– güçlü bir beyanda bulunabilirdi.</p>

  <p class="normal">Bu tip beyanlarda bulunmak –kişinin ne denli sofistike olduğu ya da serveti hakkında– insanların bahçe kurma nedenlerinden biri olagelmiştir. On yedinci yüzyılda Hollandalılar Avrupa'nın en zenginiydi ve tarihçi Simon Schama'nın <span class="ideitalik">Zenginlerin Utancı</span>'nda anlattığı gibi, Kalvinist inançları kendilerini gösterişli zevklere kaptırmalarına engel oluşturmuyordu. Egzotizmi ve pahalı maliyeti, laleleri bu amaca uygun kılmasına kılıyordu gerçi; ancak lalenin tüm çiçekler arasında en işe yaramazlardan biri oluşunun da bunda rolü vardı. Rönesans'a kadar yetiştirilen çiçeklerin çoğu güzel olduğu kadar yararlı da olmuştur; ilaç, parfüm, hatta yiyecek kaynağıydılar. Batı'da çiçekler sık sık çeşitli Püritenler'in saldırısına hedef olmuştur, ancak pratik yararları onları daima kurtarmıştır. Keşişlerin, Shaker'ların ve koloni Amerikası'nda yaşayanların bahçelerinde güle, zambağa, şakayığa ve diğerlerine küçük bir yer sağlayan güzellikleri değil, yararlılıkları olmuştu; yoksa bu çiçeklere ellerini bile sürmezlerdi.</p>

  <p class="normal">Lale Avrupa'ya ilk geldiğinde insanlar onun için yararlı bir amaç oluşturmaya giriştiler. Almanlar soğanlarını kaynattı, şeker ekledi ve hiç de inandırıcı olmayan bir şekilde tatlı diye sundu; İngilizler zeytinyağı ve sirke ile lale servisi yapmaya kalktı. Eczacılar laleyi gaz tedavisi için önerdi. Ancak bu kullanımların hiçbiri tutmadı. "Lale kendisi olarak kaldı," diye yazıyor Herbert, "bayağı faydacılığa yabancı, Doğa'nın şiiri." Lale bir güzellik nesnesiydi; ne eksik, ne fazla.</p>

  <p class="normal">Lalenin işe yaramaz güzelliği Hollandalıların gösteriş merakına uygun düşmüştü düşmesine, ancak aynı zamanda çağın, sanat ile din arasına bir mesafe koymaya çalışan hümanizması ile de iç içe geçmişti. Gül ya da zambağın aksine, lale henüz bir Hıristiyan sembolü olarak kayda geçmemişti (lale çılgınlığı bu durumu sonunda değiştirecekti): vazoda duran bir lalenin resmini yapmak, ikonografi deposuna dalmak anlamına gelmezdi; doğanın harikalarına dalmak demekti.</p>

  <p class="normal">Bence lale güzelliğinin bu kendine has özelliği, Hollandalıların mizacına da denk düştü. Genellikle kokusuz olan lale, çiçekler dünyasının en sakin karakteridir. Aslında Hollandalılar lalenin kokusuzluğunu bir erdem –çiçeğin iffeti ve ılımlılığının kanıtı– sayardı. Taç yaprakları, üreme organlarını saklamak üzere içe doğru kıvrılan lale, çiçekler arasında içe dönük bir tiptir. Biraz da mesafelidir –her sapa bir çiçek, her bitkiye bir sap. Herbert, "Lale ona hayran olmamıza izin verir," gözleminde bulunuyor, "ancak şiddetli duygulara, arzuya, kıskançlığa ya da erotik hummaya yol açmaz."</p>

  <p class="normal">Bu niteliklerin hiçbiri gelecekteki çılgınlığa işaret etmiyor sanki. Ne var ki gerek Hollandalıların, gerekse lalenin görünürdeki ölçülü duruşu, içeride uyuyan başka bir şeyi saklıyormuş meğer.</p>

  <p class="normal">Lale güzelliğinin –Hollandalıları, Türkleri, Fransızları ve İngilizleri sarhoş eden– can alıcı bir unsuru günümüzde artık yaşamıyor. Bu halklara göre lale, beklenmedik parlak renk patlamalarına yatkın olmasından dolayı sihirli bir çiçekti. Diktiğiniz yüz laleden bir tanesi öylesine çılgın renklerde olabilirdi ki, açıldığında taç yapraklarının beyaz ya da sarı fonu, sanki en ince fırça ve en kontrollü elle çizilmiş gibi, canlı tezat oluşturan bir renkte narin püskülleri ya da alevleri açığa çıkarırdı. Bu olduğu zaman lale "kırıldı" denirdi ve eğer bir lale özellikle çarpıcı bir şekilde kırıldıysa –mesela, uygulanan rengin alevleri dosdoğru taç yaprağın dudağına ulaşıyorsa; pigmenti parlak ve safsa; deseni simetrikse– o soğanın sahibine piyango vurmuş demekti. Çünkü o soğanın filizleri, hem kalıtım yoluyla soğanın desen ve renk tonunu alacak, hem de şahane para getirecekti. Kırık lalelerin bilinmeyen bir nedenle sıradan lalerden daha az sayıda ve daha küçük filizler üretmesi ise, fiyatlarının daha da yükselmesine sebep oldu. Semper Augustus, bu tip kırık lalelerin en ünlüsüydü.</p>

  <p class="normal">Günümüzde kırık bir laleye en yakın olan şey, Rembrandtlar adıyla bilinen bir gruptur –Rembrandt, devrinin en hayran olunan kırık lalelerinden bazılarının resmini yaptığı için, onlara bu ad verilmiştir. Fakat bu sonradan çıkma laleler eskileriyle mukayese edilince hantal görünür; bir ya da daha fazla zıt renkli ağır desenleriyle, sanki kalın bir fırçayla aceleyle çizilmiş gibidirler. Özgün lalelerin resimlerinden bir karara varacak olursak, kırık lalelerin taç yaprakları kâğıt kadar ince ve mermerimsi görüntüde olabiliyordu; aşırı renk anaforları her nasılsa hem cüretkâr hem narin görünmeyi beceriyordu. En çarpıcı örneklerde –Semper Augustus'un saf beyaz fonunda serpiştirdiği tutku dolu parlak kırmızı gibi– rengin patlayışının lalenin düzenli, çizgisel biçimiyle biraraya gelmesi soluk kesici olabilirken, sıçrayan, ele avuca sığmaz desenler, taç yaprağın kıyısıyla ucu ucuna sınırlanıyordu.</p>

  <p class="normal">Anna Pavord, Hollandalı yetiştiricilerin lalelerini kırmak için ne denli olağan dışı çarelere –bazen simyacıların tekniklerinden ödünç alarak– başvurduklarını naklediyor. Bahçıvanlar, beyaz lalelerin dikili olduğu bir toprağın üzerine istenen renk tonlarındaki toz boyaları cömertçe serpermiş; teorilerine göre yağmur suyu rengi köklere doğru akıtacak, soğan da buradan bu rengi kapacakmış. Şarlatanlar renkleri kıracağına inanılan sihirli reçeteler satarmış. Güvercin dışkısının etkin bir katalizör olduğu düşünülürmüş. Eski evlerin duvarlarından kazınan alçı tozlarının da. Adi metalleri altına dönüştürme çabaları mutlak başarısızlığa uğrayan simyacıların aksine, müstakbel lale değiştiricilerin bazen şansı rast gitmiş, herkese çabalarını iki katına çıkartmak için ilham kaynağı olmuşlardır.</p>

  <p class="normal">Hollandalıların bilemeyeceği şey, kırık lalenin sihrinden bir virüsün sorumlu olduğuydu; keşfedilir keşfedilmez mümkün kıldığı güzelliği kaçınılmaz bir şekilde sonlanmaya mahkûm eden bir olgu. Bir lalenin rengi esas olarak birlikte çalışan iki pigmentten meydana gelir –daima sarı ya da beyaz olan bir ana renk ile, antosiyanin denen bir ikinci kat renk; bu iki renk tonunun karışımı, gördüğümüz temel rengi tayin eder. Virüs antosiyanini kısmen ve düzensiz olarak bastırır ve böylece de alttaki rengin bir kısmı aradan görünür. Bilim adamları virüsün laleden laleye <span class="ideitalik">Myzus persicae</span>, yani şeftali patatesi bitiyle bulaştığını ancak 1920'li yıllarda, elektron mikroskobunun icadından sonra keşfetti. Şeftali ağaçları, on yedinci yüzyıl bahçelerinin hepsinde yer alırdı.</p>

  <p class="normal">1920'li yıllara gelindiğinde Hollandalılar lalelerine teşhir edilecek bir mücevherden çok, ticareti yapılacak meta gözüyle bakmaya başladı. Virüs, enfekte ettiği soğanları zayıflattığı için (kırık lale filizlerinin daha küçük ve sayıca az olmasının nedeni), Hollandalı yetiştiriciler tarlalarını enfeksiyondan temizleme işine girişti. Renk kırılmaları oluştuğu anda yok edildi; doğal güzelliğin bu çok özel tezahürü de, bir anda artık insanların sevgisini talep edemez duruma düştü.</p>

  <p class="normal">İster istemez, virüsün lalenin ihtiyaç duyduğu bir şeyi sağladığını düşünüyorum; çiçeğin soğuk resmiyetinin bir anlığına kendini bırakması gibi. Belki kırık lalenin on yedinci yüzyıl Hollanda'sında bir nevi hazineye dönüşmesinin nedeni de budur: bir lalede iyi bir kırılmanın serbest bıraktığı asi renk, çiçeği kusursuz hale getiriyordu; bu işin sorumlusu virüs laleyi mahvetmeye girişse bile.</p>

  <p class="normal">Yüzeysel bakıldığında, virüs ile lalenin hikâyesi, güzelliğin evrimsel açıdan anlamını baltalar. İnsanların gözündeki cazibesini artırmak adına sağlığını bozan bir enfeksiyonun çiçeğe ne gibi yararı olabilir? Sanırım virüsün, lale çılgınlığını körükleyerek, daha fazla kırılma bulma umuduyla, çok daha fazla lale ekilmesine yol açtığı iddia edilebilir. Ancak şu gerçek değişmiyor; insanların kendilerine özgü güzellik anlayışı yüzünden, laleler yüzlerce yıl boyunca onları hasta edip sonunda öldürecek bir özellik için seçildi.</p>

  <p class="normal">Bu sanki doğal seçilimin bir çarpıklığı; doğa yasalarının ihlali. Öyle gerçekten –lalenin açısından bakıldığında. Ancak ya soru lale yerine virüsün açısından ele alınırsa? Yasanın hâkimiyeti yeniden kurulur. Virüsün yaptığı, insanlar ile çiçekler arasındaki ilişkiye sızmak, kendi bencil amaçlarını gerçekleştirmek için insanların lale güzelliği hakkındaki fikirlerini istismar etmektir (ki, düşünecek olursanız, arılar ile çiçekler arasındaki eski ilişkiye ite kaka giren insanlarınkinden pek de farklı değildir). Enfeksiyonun yol açtığı kırılmalar daha da güzelleştikçe, Hollanda bahçelerindeki enfekte bitkilerin sayısı ve dolaşımdaki toplam virüs sayısı da arttı. Ne numara ama! Bir hayatta kalma stratejisi olarak virüsün planı çok parlaktı; insanlar neler olup bittiğini anlayamadığı sürece. Doğada başka nerede bir hastalık bir canlıyı daha güzel hale getirmiştir ki? Hem sadece daha güzel de değil, önceden hayal bile edilememiş derecede güzel –çünkü virüs, lale için, bizim gözlerimize daha güzel görünmenin yepyeni bir yolunu yaratmıştı. Virüs, bakanın gözünü değiştirmişti. Bu değişikliğin bakılan pahasına gerçekleştirilmiş olması da, doğada güzelliğin ille de sağlık anlamına gelmediğini gösterir; ya da mutlaka güzel olanın yararına olmadığı anlamına gelir.</p>

  <p class="normal">Lalenin, mücevher değerinde bir çiçekten (virüssüz) bir metaya dönüşmesi, onu garip şekilde gözlerden uzaklaştırdı. Peyzajda toplu halde olduklarında, laleleri her şeyden çok saf renk enstantaneleri olarak görürüz; peyzajın lolipopları ya da rujları gibidirler. En azından ben böyle görmüşümdür; sadece göze hitap eden,</p>

  <p class="normal">yeterince hoş, ancak içi boş şeyler. Yapım gereği öyle her şeyi fark eden biri değilim; annemle babamın bahçemize lale ekmek için para verdiği günlerden, bunları yazdığım bahara kadar geçen onca yılda lalelerin güzelliğinin –o kendine has güzelliğin– farkına varamadım. Ancak bu sorunun yalnızca bana özgü olduğunu sanmıyorum.</p>

  <p class="normal">Eleştirmen Elaine Scarry, "Güzellik her zaman farklıda olup biter," diye yazmıştı, "ve farklı olan yoksa eğer, güzelliği görme ihtimali de azalır." Bir anlamda özel lalere rastlamak artık zor, çünkü çok ucuzlar ve her yerde hazır ve nazırlar. Nedeni kısmen bu, ancak bir başka neden de, biçim ve renklerinin çoğu çiçekten görece tuhaf şekilde soyut olması. Gerçek bir lale, bizim beynimizdeki lale resmine çok benzer; gerçek bir gülün ya da şakayığın benzeyişinden çok daha fazla. Artık lalenin parabolik kavisleri insan bilincine bir Coca Cola şişesininki kadar derinden kazınmıştır; insanın dünyada karşısına çıkan laleler, dikkat çekecek derecede (ve doğadaki bir şeyden çok bir meta için tipik olan) aslına bağlı kalarak, insanın kafasındaki lalelere uyar. Renk olarak da hangi tonda olma iddiasında iseler, ona öylesine sadık kalırlar ki (boya çipleri gibi), söz konusu tonu –sarı, kırmızı ya da beyaz <span class="ideitalik">fikrini</span>– hemen kavrar ve bir sonraki görsel ikramı tüketmeye geçeriz. Laleler o kadar laleye benzer, platonik anlamda o kadar kendileridir ki, bir podyumdaki modeller gibi görüşümüzün yanından kayıp geçerler.</p>

  <p class="normal">Bu bahar, lalenin o kendine has güzelliğini görmenin bir başka yolunu keşfettim; bir tanesini içeri getirip ona bakmak. Bence bu yöntem, daha eski ve egzotik çeşitleri dikmekten fazlasıyla yardımcı olacaktır; çünkü kitlesel pazarların örgü torbalarında satılan kimi Triumph'lar ile Darwin'lerin bile, eğer kesilip içeri getirilir ve sahiden bakılırlarsa, insanı şaşırtacak güce sahip olduklarını düşünüyorum. Botanik illüstratörleri ile fotoğrafçıların dikkatli gözlerini sık sık bu özel çiçeğin üzerine dikmeleri kazara değildir: lale, böyle bir özel bakışı başka hiçbir çiçeğin ödüllendirmediği gibi ödüllendirir.</p>

  <p class="normal">Simdi o bakışı kısa bir süreliğine tek bir lalenin üzerine dikmek istiyorum –bu Mayıs sonrası sabahında, çalışma masamın üstünde, önümde duran Gecenin Kraliçesi'ne. Gecenin Kraliçesi'nin rengi aslında koyu ve parlak bordomsu mor olsa da, bir çiçek siyaha ne kadar yaklaşabiliyorsa o kadar siyahtır. Tonu o kadar koyudur ki, yansıttığından fazla ışığı emiyormuş gibi görünür; bir tür çiçek kara deliği. Bahçede, güneşin açısına bağlı olarak, Gecenin Kraliçesi'nin çiçekleri olumlu ya da olumsuz boşluk, çiçek ya da çiçeğin gölgesi gibi görülebilir.</p>

  <p class="normal">Bu özel etki, Hollandalılar tarafından ödüllendirildi ve gerçekten siyah olan bir lalenin arayışı –en azından dört yüz yıl sürmüş ve halen sürmekte olan bir arayış– lale çılgınlığının altmetinlerinden birine dönüştü. <span class="ideitalik">Baba</span> Alexandre Dumas, on yedinci yüzyıl Hollanda'sında, ilk gerçek siyah lale yetiştirme yarışı üzerine koca bir roman –<span class="ideitalik">Siyah Lale</span>– yazmıştı; yarışmanın esin kaynağı olduğu açgözlülük ve entrika (romanda Bahçecilik Derneği 100 bin florinlik bir ödül koymuştu), üç hayatı yok eder. "Sihirli lale" ortaya çıktığında, yetiştiricisi Cornelius, ödüllü çiçeğin kendisinin olduğunu iddia eden komşusunun bir tüyosuyla haksız yere hapse atılır. Cornelius, hücresinin parmaklıkları arkasından hayatının eserinin bitişini gözler: "Lale güzeldi, harikaydı, muhteşemdi; sapı yarım metre kadardı. Demir mızrak başları kadar düzgün ve dümdüz olan dört yeşil yaprak arasından yükseliyordu; çiçeğin tamamı simsiyah ve pırıl pırıldı."</p>

  <p class="normal">Ama niye <span class="ideitalik">siyah</span> bir lale? Belki de nedeni siyah rengin doğada (ya da hiç değilse, canlı doğada) çok ender bulunmasıdır. Ve lale çılgınlığı da aslında, botanik nadirliğin en ince noktaları üzerinde dengelenmiş muazzam, bıçak sırtında, gösterişli bir binadır. Siyah aynı zamanda kötülük çağrışımı da yapar. Ve bu çılgınlık, daha sonra, dünyevi olanın baştan çıkarıcılığı olarak görülecektir; bir halkın tamamının, ölümcül günah buketine, kendini mahvedecek derecede boyun eğdiği bir ahlâk hikâyesi. Siyah aynı zamanda, beyaz gibi, olup olabilecek her arzunun (ya da korkunun) yansıtılabileceği bir boşluktur. Dumas için siyah lale, lale çılgınlığının ta kendisi temsil ediyordu; sapkın anlam ve değerin, kısa bir an için felâket yaratacak şekilde odak noktasına yerleştiği, kayıtsız ve keyfi bir ayna.</p>

  <p class="normal">İkinci bir hikâye var ki, bu hikâye muhtemelen doğru; çılgınlığın tepeye vurduğu günlerde, yoksul bir ayakkabıcı tarafından keşfedilen siyah bir lale hakkında. Zbigniew Herbert'ın kaleme aldığı versiyonda, Haarlem'deki çiçekçiler birliğinden hepsi siyahlara bürülü beş centilmenin ayakkabıcıyı ziyaret ettiği ve lale soğanını satın almayı teklif ederek ona iyilik etme iddiasında bulundukları anlatılır. Ayakkabıcı, onların hırsını hissederek ciddi şekilde pazarlık yapmaya başlar. Hayli çekişmeli geçen pazarlığın ardından, iki taraf, soğan için bir fiyat üzerinde anlaşır: ayakkabıcı için beklenmedik bir miktar olan 1500 florin. Soğan el değiştirir.</p>

  <p class="normal">"O anda beklenmedik bir şey oldu," diye yazıyor Herbert, "dramlarda, dönüm noktası denen şey." Çiçekçiler kıymetli soğanı yere atıp üzerinde tepinerek ezdi.</p>

  <p class="normal">"Birden ‘Seni budala!' diye bağırdılar serseme dönmüş ayakkabıcıya. ‘Bizde de siyah lale soğanı var. Bizden başka dünyada kimsede yok! Hiçbir kralda, imparatorda ya da sultanda. Eğer soğanın için on bin florin ile üstüne iki de at isteseydin, tek kelime etmeden öderdik. Ve şunu da unutma. Talih sana hayatın boyunca bir daha gülümsemeyecek, çünkü mankafanın birisin.'" Dünyası başına yıkılan ayakkabıcı, sendeleyerek tavan arasındaki yatağına gider ve ölür.</p>

  <p class="normal">Herbert'ın lale çılgınlığı üzerine görüşlerinin kendisi de baştan sona karadır. Ona göre Hollanda'da yaşanan hummanın güzellikle hiçbir ilgisi yoktu; yaşananlar sadece, sabit fikirlerin insanoğlunu tüketen kötülükler olmasıyla ilgiliydi –her an uygarlığın üzerine kurulu olduğu "mantık mabetleri"ni yıkabilecek bir fenomen. Herbert'ın lale çılgınlığı, ütopyacılık; özellikle de komünizm meseliydi. Bir noktadan sonra çiçeklerin kendisinin konu dışı kaldığı doğrudur –öyle bir an geldi ki, belli bir lale soğanını ezmek ya da henüz toprağın altında olan birinin "gelecekte teslim sözleşmesi" evrakını elde tutmak, görülmüş görülecek en güzel çiçekten daha fazla servet sağlardı.</p>

  <p class="normal">Yine de unutmamak gerek; Hollanda'da çılgınlıkla sonlanmış olan bu hezeyan, çoğuna göre güzelliğin nispeten az bulunduğu bir yerde, güzelliğe duyulan arzu ile başladı. Burası aynı zamanda, hangi toplumsal sınıftan gelirse gelsin, herkesin şaşılacak derecede benzer giyindiği bir ülkeydi. Renk, bu gri tonlardaki Kalvinist ülkeyi akla hayale gelmeyecek bir kuvvetle çarpmış olmalı –ve lalelerin rengi de, insanoğlunun daha önce gözünün değdiği renklerin hiçbirine benzemezdi: diğer tüm çiçeklerinkinden daha koyu, parlak ve yoğun.</p>

  <p class="normal">Semper Augustus'un, yani on yedinci yüzyılın büyük kısmının en meşhur ve en pahalı lalesinin hikâyesi ise, çılgınlığın altında güzelliğin imzası olduğunu anımsatır –en azından 1630'larda Hollanda'da, domuz eti, asla lalelerin yerini tutamazdı. Üzerinde oybirliğiyle anlaşılan husus, Semper Augustus'un dünyanın en güzel çiçeği ve bir şaheser olduğuydu. Laleyi Dr. Adriaen Pauw adlı bir şahsın bahçesinde gördükten sonra Nicolaes van Wassenaer, 1624'te, "Rengi beyaz," diye yazacaktı, "ve mavi bir temel üzerine parlak kırmızı, bozulmayan alevi ta tepesine varıyor." "Hiçbir çiçekçi bundan daha güzelini görmemiştir." Mevcut bir düzine civarında çiçek vardı ve Dr. Pauw hemen hepsine sahipti. Tutkulu bir lale meraklısı olan Dr. Pauw (yeni Doğu Hindistan Şirketi'nin müdürlerindendi), onları Haarlem yakınlarındaki malikânesi Heemstede'de yetiştiriyordu; kıymetli çiçeklerin etkisini artırmak için, bahçesine süslü ve aynalı bir kameriye yerleştirmişti. 1620'ler boyunca Dr. Pauw, Semper Augustus soğanlarını satması için çılgınca göklere vuran teklif bombardımanına uğramıştı; ancak fiyatı ne olursa olsun, onlardan ayrılmayacaktı. Teklifleri reddedişinin temelinde –ki birden çok tarihçi tarafından çılgınlığı ateşleyenin bu durum olduğu belirtilmiştir– Wassenaer'in söylediği üzere, bu lale erbabının bir Semper Augustus'a bakma zevkini, herhangi bir kâra çok daha üstün bulması gerçeği yatıyordu.</p>

  <p class="normal">Spekülasyondan önce bakmak vardı.</p>

  <p class="normal">Burada, çalışma masamın üzerinde duran kendi siyah laleme, Gecenin Kraliçesi'ne baktığımda, bir lalenin klasik biçimine sahip olduğunu görüyorum. İki dizi halinde düzenlenmiş altı taç yaprak (üç taç yaprağı içe kıvrılmış, dışarıdaki üç tanesi ise dışa) var. Taç yapraklar çiçeğin cinsel üreme organları etrafında dikdörtgen bir boşluk kubbesi oluşturuyor; onların hem reklamını yapıyor, hem de gözden uzak tutuyor. Her taç yaprak, hem bir bayrak, hem de çekilmiş bir perde. Taç yaprakların tıpa tıp birbirinin eşi olmadığını da görüyorum: içerideki taç yaprakların tepelerinde küçük, narin yarıkları varken, daha sağlam olan dış taç yapraklar, çentikli kenarları ustura gibi keskin, fasıla verilmemiş ovaller meydana getiriyor. Taç yapraklar yumuşak ve ipeğimsi görünür; oysa öyle değiller: dokununca ele beklenmedik şekilde sert gelirler, orkidelerin taç yaprakları gibi. Ve bu sayfadan daha ipeksi de değiller. Altı adet dışbükey taç yaprak biraraya geldiğinde biraz ısmarlama, az süslü bir çiçek oluşturur. Ne dokunulmaya, ne de koklanmaya davetiye çıkartan bu çiçek, benden ona belli bir mesafeden hayran kalmamı ister. Gece Kraliçesi'nin fark edilir bir kokusu olmaması mantıklı: bu, kesinlikle gözün hazzı için tasarlanmış bir deneyim.</p>

  <p class="normal">Gecenin Kraliçesi lalemin uzun, kavisli sapı, hemen hemen desteklediği çiçek kadar güzel. Zarif, ancak son derece erkeksi bir şekilde. Bu bir kadın boynunun zarafeti olmaktan ziyade, taş bir heykelin ya da bir asma köprünün kavislenen çelik kablolarının zarafeti gibi. Kavis ekonomik, amaçlı; zamanla değişse bile, yapısal mantığında kaçınılmaz görünüyor. Bahçıvanlık eğilimleri olan bir matematikçi şüphesiz benim lalemin sapını türevsel bir denklemde temsil etmeyi başarırdı.</p>

  <p class="normal">Gün ısındıkça sapın kavisi gevşiyor ve taç yapraklar geriye doğru çekilerek çiçeğin içini ve organlarını ortaya çıkarıyor. Lale hakkındaki başka her şey gibi bunlar da açık ve mantıklı. Altı erkek organı –her taç yaprak için bir tane– sağlam, dik bir kaide çevresinde daire çiziyor ve her biri, heyecandan titreyen damatlar gibi pudramsı sarı bir buket uzatıyor. Botanikçilerin "boyuncuk" adını verdikleri merkezdeki kaidenin üstünde, polen taneciklerini almak üzere dengelenmiş tepecik var. Hafifçe eğri duran büzülmüş dudaklar serisinden oluşan tepecik, bu dudakları aşağıya, çiçeğin tohumluğuna doğru yöneltiyor. Bazen, şimdi olduğu gibi, tepeciğin dudağında pırıldayan tek bir damlacık (nektar? çiğ?) beliriyor; çiftleşmeye hazır olduğunu ima ediyor.</p>

  <p class="normal">Lalelerin üreyişinde her şey düzenli ve anlaşılır görünüyor; örneğin, Bourbon gülünün ya da katmerli şakayığın cinselliğine eşlik eden doğaüstü esrar yok. Bu iki çiçek, bir yaban arısının karanlıkta önünü göremeden, sarhoşça sendeleyerek, sayısız taç yapraklarına dolaşıp takılarak yolunu bulmaya çalıştığı türden çiçeklere benziyor. Tabii, onların amacı da tam olarak bu. Ne var ki, lalenin amacı bu değil.</p>

  <p class="normal">Sanırım laleyi diğer çiçeklerden ayrı kılan kişiliğin anahtarı burada yatıyor –her ne kadar çiçek güzelliğinin genel doğasına uymasa da. Diğer seçkin çiçeklerle mükayese edildiğinde, lalenin güzelliği romantikten çok klasiktir. Ya da, Eski Yunanlıların çizdiği bir dikotomiyi ödünç alırsak, lale, genelde Dionysos'un liderliğindeki bahçe tanrıları mabetinde ender rastlanan Apollon'ca bir güzellik figürüdür. Gül ve şakayık elbette Diyonisosvari çiçeklerdir; derinden şehvetlidirler ve bizi görme duyusuyla olduğu kadar, dokunma ve koklama duyuları vasıtasıyla da esir alırlar. Taç yapraklarının tamamen mantık dışı çoğalışı (bir Çin ağaç şakayığının üç yüzden fazla taç yaprağı olduğu söylenir), net bir görüşe ve aklıselime açıkça meydan okur; katların bolluğu muhteşem, sarhoş edici bir tutarsızlık etkisi yaratır. Eğilip bir gül ya da şakayığın soluğunu içimize çekmek, akılcı benliklerimizden bir anlığına ayrılmak, ancak unutulması zor bir kokunun bizi kendimizden geçirebileceği gibi kendimizden geçmektir. Esrimeden kasıt da budur: kendi benliğimizin ötesine geçebilmek. Bu tip çiçeklerin sunduğu rüya biçimsel değildir; kendini bırakışın hayalidir.</p>

  <p class="normal">Buna karşın lale Apollon'ca duruluk ve düzenden ibarettir. Çizgisel, sol-beyinli türde bir çiçektir. Hiçbir şekilde doğaüstü değildir; biçimsel kuralları ve düzenlemeleriyle (altı erkek organına karşılık altı taç yaprak) belirgin ve mantıklıdır. Ve tüm bu akılcılığını mümkün olan tek yoldan aktarır: göz vasıtasıyla. Sade, çeliksi sap, o tek çiçeği biz hayran kalalım diye havada tutar; açık seçik biçimini, ne yapacağı belirsiz kaygan toprağın üstüne ve tepesine yerleştirir. Lalelerin çiçekleri doğanın karmaşası üzerinde süzülür; vadeleri dolduğunda bile zarafetle ölürler. Taç yaprakları tükenmiş bir gülünkü gibi lapaya, ya da şakayığınki gibi kullanılmış kâğıt mendile dönüşmez; lalenin altı taç yaprağı etrafı pisletmeden kurur ve çoğu kez aynı anda dağılır.</p>

  <p class="normal">Friedrich Nietzsche, Dionysos'a kıyasla Apollon'u "bireyleşmenin ve adil sınırların tanrısı" diye tanımlamıştı. Kitleler halinde duran çiçeklerin aksine, bir lale peyzajda veya vazoda tek bir birey olarak durur: bitki başına bir çiçek; hepsi, sapının üstüne tıpkı bir baş gibi tünemiş. ("Tulip" kelimesinin Türkçe "türban"dan geldiğini hatırlayın.) Bu figürün daha aşağısında uzamış yapraklar vardır; çoğu botanik örneklerde tam olarak iki tanedirler ve genelde kol-bacak gibi yerleştirilmişlerdir. Lalenin, kültür bitkilerine isim verilen –ve birey isimleri verilen– ilk çiçek olması sürpriz değil.</p>

  <p class="normal">Ancak kadın isimleri ya da dişil isimler taşıyan çoğu diğer çiçeğin aksine, lale isimlerinde (Gecenin Kraliçesi'ne rağmen) büyük adamların, özellikle de general ve amirallerin adları öne çıkar. Eski Yunan düşüncesinde, Dionysos'ça olan çoğu kez dişi ilkeyle (ya da hiç değilse androjenlikle), Apollon'ca olan ise erkeklikle bağdaştırılırdı. Çinliler, başka her şey gibi, çiçekleri de yin (dişi) ve yang (erkek)'e bölmüşlerdi. Çin düşüncesinde yumuşak ve savurganca taç yapraklanmış şakayık çiçeği, yin'in özünü temsil eder (ancak daha çizgisel sapları ve kökleri yang sayılır.) Biyolojik açıdan çoğu çiçek (laleler dahil) biseksüeldir; hem erkek hem de dişi organlar taşır. Fakat hayalhanemizde şu ya da bu yana meylederler. Biçimleri aklımıza eril ya da dişil güzelliği, hatta bazen erkek ya da dişi organları getirir. Bahçemde görebileceğiniz en soluk pembe renkte, düzensiz bir şekilde katlı bir gül var; Fransızların Cuisse de Nymph Emue dedikleri –anlaşılan bu baştan çıkarıcı çiçeği bir "superisinin uyluğu"na benzetmek yetmemiş, bu yüzden de adı "tahrik olmuş superisinin uyluğu" olmuş. Herhangi bir bahçede dolaşıp iki tarafı seçebilirsiniz: oğlan, kız, oğlan, kız, kız, kız... Seçkin çiçeklerin hemen hemen hepsi bana dişiymiş gibi görünür –yani, belki de çiçeklerin en erkeksi olanı hariç: lale. Eğer bu konuda kuşkunuz varsa, önümüzdeki nisanda bir lalenin başını zorlayarak topraktan çıkarışını, başın yükseldikçe kademe kademe rengini alışını izleyin. Gövde boyunca toprağı kazın, düzgün ve yuvarlak, fındık gibi sert soğanını bulursunuz; botanikçilerin, daha tasvirsel bir terim önerdikleri bir biçim: "testis şeklinde".</p>

  <p class="normal">Tabii doğayı düzene sokma ve kategorize etme yolundaki tüm (Apollon'ca) çabalarımız gibi bu da, ancak bir yere kadar gider; gerçekte neyin ne olduğunu belirleyen kaçınılmaz (Dionysos'ça) çekiminin devreye girişine kadar. Çalışma masamın üstündeki Gecenin Kraliçesi'nin taç yapraklarının ve erkek organlarının düzenli dizilişinden söz etmiştim. Ancak bir tane daha kesmek üzere bahçeye gittiğimde (bahçemde abartı sayıda Gecenin Kraliçesi var), ilk olarak tarhın, hemen göze çarpmayan sapkınlıklarla dolup taştığını fark ettim. Burada dokuz, hatta on taç yapraklı, üç yerine altı dudaklı tepeciği bulunan mutasyona uğramış Gecenin Kraliçeleri vardı. Ve bir tanesinin yaprağında koyu mor bir çizgi yer alıyordu; sanki donuk yeşiline tepedeki renkle taç yaprakları nüfuz etmiş, pigmentleri bir şekilde, boya ya da ilaç misali, bitkinin gövdesinden sızmış gibi.</p>

  <p class="normal">Çok sayıda lale yetiştiren herkesin bildiği gibi, laleler bu tip biyolojik anlamda mantıksız patlamalara yatkındır –tesadüfi mutasyonlar, renk kırılmaları ve "hırsızlık" olayları. Lale yetiştiricileri, tarlada belli çiçeklerin ana-babalarının biçim ve rengine dönmesine neden olan esrarengiz fenomene "hırsızlık" diyor.</p>

  <p class="normal">Benim Gecenin Kraliçeleri tarhında tanık olduğum şey, mucizevi bir tutarsızlık örneğiydi; ki bu durum, doğanın lalelerle diğer tüm çiçeklerden daha çok oynamayı sevdiğine dair inancın esin kaynağı olmuştur.</p>

  <p class="normal">Birkaç hafta önce Manhattan'daki Grand Army Plaza'nın yanından geçtim; Beşinci Cadde'nin yakınlarına kocaman bir çiçek tarhı dikilmişti –geçit alanı ciddiyetiyle düzenlenmiş binlerce, tombul sarı Triumphlar... Bunlar annemle babamın bahçesine diktiğim resmi havalı, ana renkteki lalelerin tıpa tıp aynısıydı. Okuduklarıma göre –lale yetiştiricilerin tarlalarını virüsten uzak tutmak için harcadığı tüm çabaya rağmen– günümüzde bile çiçekler zaman zaman kırılıyor. Ve o amansız, tekdüze tarhın ortasında bir tanesini saptadım: iffetli bir kanarya rengi taç yaprağında vahşi bir kırmızı patlaması. En yakışıklı kırılmalardan biri değildi; ancak o çiçeğin tabanından yukarı sıçrayan parlak kırmızı alaz, konformistlerin ağında taşkın bir soytarı gibi duruyordu –bu çiçek tarhı ile temsil edilmeye çalışılan düzen rüyasının altındaki halıyı çekiveriyordu.</p>

  <p class="normal">Ve bunun heyecan verici bir yanı da vardı, ne kadar şanslı olduğuma inanamıyordum. O kayıtsız kırmızı sıçraması, mucizevi bir ziyaretten farksızdı; lalenin uzak tarihinin, ısrarla bastırılan o virüsün dönüşüydü bu; fakat başka bir şeyin de dönüşü –beni kendisine doğru çeken, yeniden canlanan bir yeraltı gücünün dönüşü sanki. Kapsamı genişletirsek, tüm şehrin düzenli ağı, o tek bir mest olmuş, ele avuca sığmaz hayat nabzıyla sorgulanıyordu sanki. (Yoksa ölüm müydü? Sanırım ikisi de denebilir.)</p>

  <p class="normal">Daha sonra tanık olduğum şeyi o gece rüyamda gördüm; ağırbaşlı sarı topluluk ile tek başına duran kırmızı joker. Rüyamda kırık lale ön sırada görünüyor ve hemen sağında fiyakalı bir dolmakalem duruyordu; bir Montblanc. (Tüm bunlar uydurulamayacak kadar utanç verici.) Kişiliğime hiç de uymayan çevik bir hareketle ikisini de kapıyorum, kırılmış lale ile dolmakalemi, ve Beşinci Cadde'den yukarı cin çarpmış gibi koşuyorum. Plaza ve Pierre otellerinin dönen kapılarından uçarcasına geçerken, Pierre'in dışında nöbet bekleyen iki kapıcının dikkatini çekiyorum. Kim olduğum ve ne yaptığım konusunda en ufak bir fikirleri yok, ancak yerlerinden sıçrıyor ve bu abartılı komedi kovalamacasına katılıyorlar. Caddeden yukarı kendimi paralayarak koştuğum sırada yalandan bağırtıları –"Dur! Hırsız!"– kulağıma çalınıyor. Ve ben, lalem ile dolmakalemimi sıkıca tutup bütün bunların saçmalığı karşısında isterik bir şekilde gülüyorum.</p>

  <p class="normal">Beşinci Cadde'de gördüğümden çok daha güzel renk kırılmaları, spekülatif bir çılgınlık olan lale çılgınlığını ateşlemeye yardımcı olmuştur. Bu çılgınlık, en iyi şekilde, gerek lalenin gerekse Hollanda burjuvazisinin son derece katı Apollon'ca dünyasında, Dionysos'ça bir patlama olarak görülebilir –belki de kırılmaların kendisi gibi. En azından ben, lale çılgınlığının artık böyle bir şey olduğunu düşünüyorum; bir Dionysos festivali –hem esrik, hem yıkıcı; orman ya da tapınaktan, pazar yerinin düzenli alanına getirilip dikilmiş.</p>

  <p class="normal">Lale çılgınlığı, toplumun istikrarlı düzeninin, kısa bir (Fransız tarihçi Le Roy Ladurie'nin sözleriyle) "orgazmik ara" için tepetaklak olduğu bir ortaçağ karnavalının tüm izlerini taşıyordu. Karnaval, onaylı bir çılgınlık ve kapıp koyuverme ritüelidir –bir toplumun, Dionysos'ça dürtülerine geçici olarak kendisini bırakmasına izin veren bir yöntem. Devam ettiği sürece, herkesin kimliği, kim kaparsa onun elinde kalacak şekilde karnavalın anaforuna kapılır: köyün delisi kral olur, yoksul adam aniden zenginleşir ve zengin adamsa aynı hızla yoksullaşır. Günlük roller ve değerler bir anda, heyecan verici şekilde askıya alınır ve böylece muazzam yeni olasılıklar doğurur.</p>

  <p class="normal">Spekülatif bir çılgınlığın sancılarını çeken kapitalizm de, toplumun kendisi kadar etkilenir: tüm değerleri altüst olur –tutumluluk, sabır, paranın değeri, çabaya karşılık ödül... Karnaval süresince kapitalizmin mantık kuralları feshedilir ya da yeni çizgiler üzerinde yeniden biçimlendirilir; bir sonraki sabahın soğuk ışığında gülünç görünse de, spekülatif kabarcığın hummalı boşluğunda kusursuz ölçüde akılcı çizgilerdedir.</p>

  <p class="normal">Hollanda'daki balonun tam olarak ne zaman oluştuğunu kesin tarihlemek zor, ancak 1635 sonbaharı, bir dönüm noktası olmuştu. Bu tarih, soğanların kendileri üzerinden yapılan ticaretin yerini senetlere bıraktığı tarihtir: söz konusu çiçeklerin ayrıntılarının listesini çıkaran, teslim edilecekleri tarihi ve fiyatlarını bildiren kâğıt parçacıkları. Daha önce lale piyasası sezonun ritminin izinden giderdi: soğanlar, sadece topraktan çıkarıldıkları haziran ayı ile yeniden dikilmeleri gereken ekim ayı arasında el değiştirirdi. 1635'ten önceki piyasanın, her ne kadar çılgın görünse de, ayakları yere basıyordu: fiili çiçekler için nakit para. Şimdi ise <span class="ideitalik">windhandel</span> başlamıştı –rüzgâr ticareti.</p>

  <p class="normal">Lale ticareti birden, bütün yıl süren bir iş olup çıkmıştı. Çiçeklere gerçekten ilgi duyan meraklıları ile yetiştiricilere, çiçekleri umursamayan yeni peydahlanmış bir "çiçekçiler" sürüsü katıldı. Bu adamlar sadece birkaç gün önce marangoz, dokumacı, oduncu, cam üfleyici, demirci, ayakkabıcı, kahve dövücü, çiftçi, tüccar, çerçi, papaz, öğretmen, avukat ve eczacı olan spekülatörlerdi. Amsterdam'da evleri soyan bir hırsız, lale spekülatörü olabilmek için mesleğinin araç gereçlerini rehine vermişti.</p>

  <p class="normal">Kaybetme riski az olanı yakalamak için acele eden bu insanlar işlerini sattı, evlerini ipotek etti, ömür boyu tasarruflarını, gelecekteki çiçekleri temsil eden kâğıt parçalarına yatırdı. Tahmin edileceği gibi, piyasadaki taze sermaye seli, fiyatların görülmedik düzeye yükselmesine yol açtı. Bir ay içinde kırmızı ve sarı çizgili Gheel ende Root van Leyden'in fiyatı 46 florinden 515 florine çıktı. Kırmızı püsküllü sarı bir lale olan Switsers'in fiyatı ise 60 florinden 1800 florine yükseldi.</p>

  <p class="normal">En civcivli günlerinde lale ticareti "kolej"lerdeki çiçekçiler tarafından yürütülüyordu –meyhanelerin haftanın iki ya da üç günü bu yeni işe tahsis edilen arka odaları. Kolejler –kulağa, düzenli bir menkul kıymetler borsası protokolü ile bir içme yarışının karışımı gibi gelen– bir dizi ritüeli çabucak geliştirdi. Sık rastlanan ve <span class="ideitalik">met de borden,</span> ya da "tahtalar ile" denen bir işlem serisine göre, iş yapmak isteyen bir satıcı ya da alıcıya yazı tahtaları verilir, onlar da bunun üzerine söz konusu lale için bir açılış fiyatı yazardı. Sonra da tahtalar bir çift vekile verilir (esas olarak, tacirlerin görevlendirdiği hakemler), onlar da iki açılış teklifi arasında bir fiyatta karar kılardı; yazı tahtalarını teklifi yapan kişilere geri vermeden önce de, üstüne bu fiyatı yazarlardı. Tüccarlar, ya bu rakamı olduğu gibi bırakarak anlaştıklarını gösterir, ya da silerlerdi. Eğer ikisi de fiyatı silerse, anlaşma sağlanmazdı; ancak sadece bir taraf teklifi geri çevirirse, çiçekçinin koleje bir ceza ödemesi gerekirdi –işi bağlamaya yönelik bir teşvik. Anlaşma sağlandığında alıcının <span class="ideitalik">wijnkoopsgeld</span> (şarap parası) denen küçük bir komisyon ödemesi gerekirdi. Karnaval havasına uygun olarak bu cezalar ve komisyonlar, herkese şarap ve bira ısmarlamak için kullanılırdı –anlaşmaya varılması için bir başka teşvik. Bu sahneyi tasvir eden hiciv dolu bir kitapçıkta, bir eski toprak, acemi arkadaşına içmesini tavsiye ediyordu: "Bu ticaretin sarhoş kafayla yapılması lazım. Ne kadar cüretkâr olursan, o kadar iyi."</p>

  <p class="normal">Lale çılgınlığına yol açan balon mantık, o günden bu yana bir isim edindi: "daha da büyük budala teorisi". Ne şekilde ölçerseniz ölçün, bir lale soğanı için (ona bakarsanız, İnternet hisse senedi için de) binlerce lira ödemek delilik olsa da, eğer daha fazlasını ödemeye hazır daha büyük bir budala var ise, bunu yapmak dünyanın en mantıklı işidir. 1636'ya gelindiğinde meyhaneler işte böyle insanlarla doluydu ve Hollanda, gittikçe artan daha budalalar sürüsünün –ani servet arzularıyla gözleri kör olmuş insanların– yuvası olmayı sürdürdükçe, asıl budalaca olan, lale ticaretinden uzak durmak olurdu.<sup class="calibre4"><a href="../Text/arzu_split_016.html#footnote-100-5" id="footnote-100-5-backlink">[5]</a></sup></p>

  <p class="normal">Böyle de olsa, <span class="ideitalik">windhandel</span> basit bir rüzgardan fazlasıydı. Çünkü lale çılgınlığı, bu cinnetten çok daha uzun sürecek gerçek bir işin –Hollanda soğan ticaretinin– doğmasına yol açtı. (Aynı şey zamanımızın İnternet balonu için de söylenebilir: spekülasyon köpüğünün altında, yeni ve önemli bir sanayi yatıyor.) Joseph Schumpeter'e göre, yeni bir endüstrinin doğumuna –genç sanayinin hayli abartılmış vaadiyle gözleri kamaşmış sermaye de oraya üşüşürken– spekülatif bir balonun eşlik etmesi, hiç de sıra dışı değildir.</p>

  <p class="normal">Her balon er ya da geç patlar –daimi olan karnaval, toplumsal düzenin sonu demektir. Hollanda'da çöküş, hâlâ tam anlaşılamayan nedenlerle, 1637 kışında gerçekleşti. Gerçek laleler topraktan çıkmak üzere olduğu için, ticari senetlerin ve vadeli işlem sözleşme hesaplarının kapatılması gerekiyordu –çok geçmeden gerçek soğanlara karşı gerçek para ödenmeliydi. Piyasa fazlasıyla gerildi.</p>

  <p class="normal">2 Şubat 1637'de Haarlemli çiçekçiler her zamanki gibi meyhane kolejlerinden birinde soğan müzayedesi yapmak üzere toplandı. Bir çiçekçi, bir miktar lale için (bir ifadeye göre Switserler) fiyat vermeye, 1250 florinden başladı. Alıcı bulamayınca, bu sefer 1100'ü, daha sonra da 1000'i denedi... ve birden odada bulunan her adam –daha birkaç gün önce benzer laleler için benzer miktarlar ödemiş adamlardı bunlar– havanın değiştiğini anladı. Haarlem soğan ticaretinin başkentiydi ve alıcı bulunamadığı haberi bütün ülkeye sıçrayarak yayıldı. Birkaç gün sonra lale soğanları hiçbir fiyata satılamaz olmuştu. Hollanda'da, artık daha büyük bir budala bulunamıyordu.</p>

  <p class="normal">Olayın ardından pek çok Hollandalı kendi deliliği için çiçeği suçladı; sanki lalelerin kendileri, deniz kızları gibi, aslında aklı başında olan adamları kandırıp felâkete sürüklemişcesine. Lale çılgınlığını şiddetle eleştiren kitapçıklar en çok satanlar arasına girdi: <span class="ideitalik">Büyük Bahçe Fahişesi Habis Tanrıça Flora'nın Düşüşü; Flora'nın Soytarı Külahı, ya da bir Budalanın bir diğerini yumurtladığı, İşsiz Güçsüz Zenginlerin servetini, Bilge Adamların da aklıselimi kaybettiği Hayret Verici 1637 Yılından Sahneler; Putperest ya da Türk Lale Soğanlarına Saldırı.</span> (Flora, tabii ki, Roma çiçek tanrıçasıydı; âşıklarını iflas ettirmesiyle tanınan bir fahişe.) Hummanın kırılmasından birkaç ay sonra, Leiden Üniversitesi'ndeki bir botanik profesörü, Clusius'un eski kürsüsünde oturan Fortius adlı bir adam, şehrin sokaklarında devriye gezerek rastladığı her laleyi bastonuyla döverken görüldü. Bir ortaçağ karnavalının sonunda, temsili kuklası asılan, bizzat karnaval kralı oldu. Tıpkı, kadim Dionysos festivallerinde tanrının kendisinin yok edilişi, sakatlanışı ve de kurban edilişi gibi.</p>

  <p class="normal">Şunları hatırlamakta fayda var. Lale çılgınlığı, bir tüketim ya da zevk çılgınlığı değildi; mali spekülasyon çılgınlığı idi. Ve büyük tutkulara açık bir ülkede yaşanmadı; tersine, dönemin burjuva kültürünün en vurdumduymaz şekilde yaşandığı bir ülkede gerçekleşti. Lalenin Dionysos'ça patlamaları görecedir; başka bir deyişle, aykırılıklarıyla doğru orantıda etki yaratır.</p>

  <p class="normal">Grand Army Plaza'da saptadığım renk kırılması da aynen bu şekildeydi; sanki tek renkli bir fonun üzerine inatla boya sıçramıştı. İçinde tesadüfen patladığı, titizlikle düzenlenmiş çevresi olmasa, fark edemeyeceğim bir aşırılık. Etimolojik olarak, aşırı kelimesi yoldan çıkmak ya da çizgiyi geçmek anlamına gelir –sözü geçen çizgiler, düzenli çizgiler, elbette; Apollon'un özel alanı olduğu için. Burada hem lalenin süregelen gücüne, hem de belki güzelliğin doğasına ilişkin bir ipucu yatıyor. Lale, doğada en zarif hatları çizen ve sonra da aşırılık spazmları ile kaygısızca onları aşan çiçektir. Aynı ilkeye göre, senkop, düzenli, dört dörtlük ölçüde müziği canlandırır, artlama da beşli ölçünün haşmetli mısraını. Öyleyse işte bize çiçek tarafından sunulan, arzulanan şeylere eklenecek üçüncü bir güzellik bileşeni: önce tezat geldi, sonra kalıp (ya da biçim) ve nihayet değişim.</p>

  <p class="normal">Fazlasıyla bariz kalıpları kırmaktan aldığımız keyif, kırık lalelerin neden bize bu kadar çekici geldiğini açıklayabilir; Rembrandtlar ile papağanların (bir tür lale; sanki üzerine tam oturan kıyafeti patlamış ve fırfırlı eteğe dönüşmüş) da. Tabii bir de siyah lale var; lalenin eril dünyasındaki gotik femme fatale. Gecenin Kraliçesi'nde, esrarengiz bir şekilde sığ olan renk tonu, çiçeğin güneş gibi açılan biçimine ters düşer. Gözlerimiz ve kulaklarımız Apollon'ca katı düzenlerden hemencecik sıkılır; sınırların aşılmasını, kuralların dışına çıkılmasını bekler.</p>

  <p class="normal">Aynı şekilde, üst üste devrilen bol miktardaki taç yaprakları, bir tür biçim ya da çerçeve ile kontrol altında tutulan bir gül ya da şakayık, en nefes kesici olandır; en ufak bir simetri iması –bir kürenin ya da bir çay fincanının biçimi– çiçeği gevşemekten kurtarır. Eski Yunan inanışına göre, hakiki güzellik (sadece sevimliliğin aksine), sanat tanrıları Apollon ile Dionysos'un kişileştirdiği iki karşıt eğilimin birleşmesinden doğardı. Büyük sanat, Apollon'ca biçim ile Dionysos'ça kendini kaybetme olgusu dengelendiğinde, düzen ile kendini bırakış biraraya geldiğinde doğar. Ötekinden bihaber bir eğilim, sadece soğukluk ya da kaos getirebilir –bir Triumph lalesinin resmi havası, bir yaban gülünün gevşekliği. İşte bu yüzden de, herhangi bir çiçeği Apollon'ca ya da Dionysos'ça (ya da erkek veya dişi) olarak tasnif edebildiğimiz halde, en güzel çiçekler –Semper Augustus ya da Gecenin Kraliçesi gibi– karşıt unsurları da barındıranlardır.</p>

  <p class="normal">Bildiğim güzellik efsaneleri arasında en ikna edici olan Eski Yunanlılara aittir; bizi güzelliğin kökenine götürür. Yolun tamamını olmasa da, çoğunu kat eder; efsaneye göre güzelliğin kökeninde insanoğlunun beynindeki eğilimler ile göğsünde yatanların kaynaşması yatar. Ancak güzellik bundan da önce doğmuştur; Apollon ile Dionysos'tan önce, insani arzulardan önce –çoğunlukla yapraktan oluşan dünyada, ilk çiçeğin açtığı zaman.</p>

  <p class="normal">Bir zamanlar –biraz daha kesin konuşmak gerekirse, iki yüz milyon yıl önce– hiç çiçek yoktu. Bitkiler vardı elbet; eğrelti otları, yosunlar, kozalaklı ağaçlar ve sikaslar –fakat bu bitkiler ne çiçek açıyor, ne de meyve veriyordu. Bir kısmı aseksüel ürüyordu; çeşitle yöntemlerle kendilerini klonluyorlardı. Cinsel üreme görece ketum bir olaydı, genelde çiçek tozlarının rüzgâr ya da suya savrulmasıyla halloluyordu. Bunların bir kısmı, tamamen şansa bağlı olarak, türün başka üyelerinin izini bulurdu ve sonuçta minik, ilkel bir tohum ortaya çıkardı. Bu çiçek-öncesi dünya bizimkinden daha yavaş, daha basit; uykuda bir dünyaydı. Evrim daha yavaş ilerlerdi, çünkü çok daha az cinsellik vardı ve var olan cinsellik de, birbirine yakın ya da yakından bağlantılı bitkiler arasında gerçekleşiyordu. Üremeye karşı böylesine muhafazakâr bir yaklaşım, biyolojik olarak daha basit bir dünya demekti; çünkü görece az yenilik ya da değişim yaratıyordu. Dünyada yaşam genel olarak daha yerel ve doğuştandı.</p>

  <p class="normal">Çiçeklerden önceki dünya bizimki ile karşılaştırıldığında uykudaydı; meyvelerin ve büyük tohumların yokluğunda, pek çok sıcakkanlı yaratık beslenemiyordu. Sürüngenlerin hüküm sürdüğü bu dünyada, hava soğuduğu zaman yaşam iyice yavaşlıyordu; geceleri pek az şey oluyordu. Şimdi olduğundan daha yeşil olsa da, daha sade görünen bir dünyaydı –çiçekler ile meyvelerin renk ve desenlerinden (kokuların sözünü etmiyoruz) yoksundu. Güzellik henüz yoktu. Yani, görünüşlerin arzuyla hiçbir ilişkisi yoktu.</p>

  <p class="normal">Çiçekler her şeyi değiştirdi. Botanikçilerin verdiği isimle kapalı tohumlu bitkiler, –yani önce çiçek, sonra da kapalı tohum oluşturan bitkiler– Kretase (Tebeşir) Dönemi'nde ortaya çıktı ve akılalmaz bir süratle tüm dünyaya yayıldı. "Menfur bir esrar" diye tanımlamıştı Charles Darwin, bu aniden gelişen olayı. Artık bir bitki, genlerini taşımak için rüzgâr ya da suya bağımlı değildi; bir hayvana, büyük çaplı bir birlikte evrimsel anlaşma teklifi götürebilir ve hayvanın yardımını temin edebilirdi: ulaşıma karşı beslenme. Çiçeğin ortaya çıkmasıyla birlikte dünya yeni bir karmaşıklık boyutuna geçti; daha fazla birbirine bağımlılık, daha fazla bilgi, daha fazla iletişim, daha fazla deney.</p>

  <p class="normal">Bitkilerin evrimi bu yeni motive edici gücün ışığında yol aldı: farklı türler arasında çekim. Artık doğal seçilim, polen taşıyıcıların dikkatini çekecek çiçekleri, yiyecek toplayıcılara cazip gelen meyveleri tercih ediyordu. Diğer yaratıkların arzuları, bitki evriminde büyük önem taşıyan bir unsura dönüştü; nedeni basit –bu arzuları tatmin etmeyi başaran bitkilerin daha fazla dölü olacaktı. Güzellik, varlığın sürdürülmesi adına bir strateji olarak ortaya çıkmıştı.</p>

  <p class="normal">Yeni kurallar evrimsel değişikliklerin hızını da artırdı. Daha büyük, parlak, tatlı ve hoş kokulu: tüm bu nitelikler, yeni rejimde hemen ödüllendiriliyordu. Bunlara uzmanlaşma da dahil. Çiçek tozunu yanlış adrese (ilgisiz bir türün çiçekleri gibi) taşıyacak bir böceğe teslim etmek israf olduğundan, tek bir taşıyıcının tüm dikkatini daha iyi çekebilmek adına mümkün olduğu kadar farklı görünmek ve kokmak, bir avantaja dönüştü. Hayvanların arzusu böylece ayrıştırıldı ve bölündü; bitkiler bu ayrımlara göre uzmanlaştı ve olağanüstü bir çeşitlilik patlaması yaşandı –bunların büyük kısmı, birlikte evrim ve güzellik başlıkları altında toplandı.</p>

  <p class="normal">Çiçeklerle birlikte meyveler ve tohumlar da geldi ve bunlar da Yerküre'deki yaşamı yeniden yarattı. Kapalı tohumlu bitkiler, tohumlarını dağıtsınlar diye hayvanların aklını çelmek için şeker ve proteinler üreterek, dünyanın besin enerjisi deposunu birkaç katına çıkardı ve sıcakkanlı büyük hayvanların yükselişini mümkün kıldı. Çiçekler olmasaydı, yapraklı ve meyvesiz bir dünyada işleri yolunda giden sürüngenler, muhtemelen hâlâ dünyaya hâkim olurdu. Çiçekler olmasa, biz olmazdık.</p>

  <p class="normal">Böylece çiçekler bizi yarattı, en büyük hayranlarını. Zamanla insanın arzusu çiçeğin doğa tarihine girdi ve çiçek her zaman yaptığını yaptı: bu hayvanın gözünde kendisini daha da güzelleştirebilmek için, varlığına en olmayacak fikirlerimiz ile kaprislerimizi de katlayıp koydu. Sonra, tahrik olmuş superilerine benzeyen güller, hançer şeklinde lale taç yaprakları, kadın gibi kokan şakayıklar geldi. Biz de üzerimize düşeni yaptık; çiçekleri mantığın ötesinde çoğalttık, tohumlarını gezegenin bir ucundan diğer ucuna taşıdık, ünlerini yaymak ve mutluluklarını sağlama almak için kitaplar yazdık. Çiçek için bu malum hikâyeydi; istekli, biraz çabuk kanan bir hayvanla bir başka büyük birlikte evrimsel pazarlık –genel anlamda iyi bir alışveriş, ancak daha öncesinde arılarla yapılan alışveriş kadar iyi değil.</p>

  <p class="normal">Peki ya biz? Biz bundan ne kazandık? Çiçeği mahcup etmedik. Elbette, duyulara yönelik zevkler, meyve ve tohumlarıyla beslenme, muazzam yeni mecazlar söz konusu. Ancak biz, çiçeğe daha bir derinlemesine baktık ve başka bir şey bulduk: sanatın olmasa da, güzelliğin beşiği; hatta belki de hayatın anlamına anlık bir bakış. Çünkü bir çiçeğe bakın, ne görürsünüz? Doğanın ikili doğasının ta kalbi –yani yaratış ve çözünmenin çekişen enerjileri, karmaşık biçimin doruğuna doğru yükseliş ve oradan gelgit dalgası gibi geriye çekiliş... Apollon ve Dionysos, doğanın bu iki yüzüne Eski Yunanlıların verdiği isimlerdi. Ve doğada hiçbir yerde onların arasındaki çekişme, bir çiçeğin güzelliğinde ve çabucak ölüşünde olduğu kadar sade ya da dokunaklı değildir. Orada, her şeye rağmen düzenin başarısı ve kaygısızca kendini bırakışı var. Orada, sanatın kusursuzluğu ve doğanın kör akışı var. Orada, nasılsa, hem aşkınlık hem de gereklilik var. Olabilir mi –oracıkta, bir çiçekte– hayatın anlamı?</p>
</body>
</html>
