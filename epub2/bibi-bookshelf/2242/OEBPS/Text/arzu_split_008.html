<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>arzu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">3. BÖLÜM<br class="chapter" />
  &nbsp;<br class="chapter" />
  <span class="ideitalik">Arzu: Sarhoşluk<br class="chapter" />
  Bitki: Marihuana<br class="chapter" />
  &nbsp;(CANNABIS SATIVA x INDICA)&nbsp;</span></h1>

  <p class="normal">Yasak bitki ve onun yoldan çıkarıcı etkileri Cennet'ten daha eskidir; tarihi, insanoğlunun da öncesine uzanır. Tadına varacak yaratığa verdiği sözler de öyle, ya da savurduğu tehditler; yani, bilgi vaadi ile fanilik tehdidi. Eğer bu sözlerim kulağa yasak bitkiler ve bilgi üzerine mecazi bir konuşma gibi geliyorsa, niyetim o değil. Hatta artık, Tekvin'in yazarının da niyetinin bu olduğunu sanmıyorum.</p>

  <p class="normal">Canlı yaratıklar her daim çiçeklerin, sarmaşıkların, yaprakların, ağaçların ve mantarların var olduğu yabanıl bir bahçe içerisinde yol almak zorunda kalmıştır –bunlar sadece yiyecek sunmaz; ölümcül zehirler de içerir. Bir yaratığın varlığını sürdürmesi için hiçbir şey, neyin ne olduğunu bilmekten daha önemli değildir. Ancak Tekvin'de Tanrı'nın da keşfettiği gibi, bahçenin ortasına parlak bir çizgi çizmek çoğu zaman işe yaramayacaktır. Zorluk şurada; hayatı sadece devam ettirmenin ya da sona erdirmenin ötesinde, daha garip şeyler yapan bitkiler de vardır. Kimileri şifa verir, sakinleştirir, ya da bedenin acısını azaltır. Fakat tüm bunlar arasında en etkileyici olanı, gerçekliğin bilinç dediğimiz öznel deneyimini değiştirecek güce sahip moleküller üreten bitkilerdir.</p>

  <p class="normal">Peki ama neden? Evrim neden böyle bir sihre sahip bitkiler üretsin? Bu bitkileri kullanmanın bedeli hayli yüksek olabildiği halde, insanoğlu ve başka birçok yaratığın gözünde onları dayanılmaz kılan nedir? Kenevir gibi bir bitkinin sunduğu bilgi nedir? Ve neden yasaktır?</p>

  <p class="normal">Tüm yaratıkların yapması gerektiği gibi, parlak çizgiyle işe başlayalım. İnsanoğlu, tehlikeli bitkilerle ona sadece besin sağlayanları nasıl ayırt eder? Tat, ilk tüyodur. Yenilmek istemeyen bitkiler, çoğu kez tadı acı olan alkaloitler üretir. Aynı şekilde –elma gibi– yenilmek isteyen bitkiler de, çoğu kez çekirdeklerinin etrafındaki etli kısımda aşırı miktarda şeker üretir. Böylelikle, genel bir kural olarak, tatlı iyidir, acı da kötü. Ne var ki bu acı, bu kötü bitkilerin bazıları, en güçlü sihri içerir –bilincimizin dokularını ve hatta içeriğini değiştirme arzumuzu karşılayan sihri. Oradadır işte, sarhoş olma anlamına gelen <span class="ideitalik">entoksikasyon</span> kelimesinin tam ortasında; saklı ama, yine de göz önünde: <span class="ideitalik">toksik</span> (zehirli). Besin ile zehir arasındaki parlak çizgi bizi durdurmaya yetebilir, fakat zehir ile arzu arasındaki çizgi durduramaz.</p>

  <p class="normal">Bahçenin çok sayıda ve hemen göze çarpmayan tehlikeleri (ki bir yaratığın tat duyusu, bu tehlikelere karşı olsa olsa kabaca bir harita sunar), esas olarak bitkilerin kendilerini hayvanlara karşı savunmak üzere geliştirdikleri stratejilerin meyvesidir. Bitkilerin sahip olduğu maharetlerin çoğu –yani, milyarlarca yıllık deneme-yanılma şeklindeki evrimsel çabaların sonuçları– biyokimya sanatlarını öğrenmeye (daha doğrusu, icat etmeye) adanmıştır. Ki bitkiler, bu konuda insanların hayal bile edemeyeceği noktalara ulaşmıştır. (Bugün bile, insanların ilaç üretimi konusunda sahip olduğu bilgilerin çoğu bitki kaynaklıdır.) Biz hayvanlar hareket etme ve bilinç gibi konularda ustalaşmaya uğraşırken, bitkiler, parmaklarını bile oynatmadan, bu konu üzerine hiç kafa yormadan, sadece son derecede karmaşık molekülleri nasıl sentez edeceklerini keşfederek bir dizi olağanüstü güç edindiler –ki bu güç, bazı durumlarda şeytani olabiliyor. Bu moleküllerin (hiç değilse bizim açımızdan) en etkileyici olanları, hayvanların özellikle beyinlerini etkileyenler, bazen dikkatlerini çekenler (bir çiçeğin kokusunda olduğu gibi), ama en çok da, onları geri püskürtecek ve hatta bazen mahvedecek şekilde tasarlanmış olanlardır.</p>

  <p class="normal">Bu moleküllerden bazıları düpedüz öldürmek için tasarlanmış zehirlerdir. Ancak birlikte evrilmenin büyük derslerinden biri de (ki bu dersi yakın zamanda zirai ilaç ve antibiyotik geliştiren kesimler de bizzat öğrendi), bir türün diğerine karşı topyekûn zaferinin çoğu kez büyük kayıplarla elde edilen bir zafer olduğudur. Çünkü güçlü, ölümcül bir toksin, hedeflediği nüfus üzerinde öylesine selektif bir baskı yaratabilir ki, çabucak etkisiz hale getirilir; püskürtmek, etkisiz kılmak ya da kafa karıştırmak daha iyi bir strateji olabilir. Bu durum, belki de, bitki zehirlerinin –kapalı tohumlu bitkilerin yükselişiyle birlikte Kretase (Tebeşir) Dönemi'nde ilk kez çiçeklenen o muazzam kimyasal tuhaflıklar ve korkular kataloğunun– hayret verici yaratıcılığını açıklayabilir. Aynı evrimsel dönüş noktası –Darwin'in "menfur esrar"ı– çiçeklerin göz kamaştırıcı cazibesini içeri buyur ederken, kimyasal karanlıklara da kapıyı aralamış oldu.</p>

  <p class="normal">Nikotin gibi bazı bitki toksinleri onları yutan zararlıları ya sarsar, ya da kaslarını felç eder. Kafein gibi diğerleri ise böceğin sinir sistemini bozar ve iştahını kapatır. Boruçiçeğindeki (ve banotu ile diğer pek çok halüsinojendeki) toksinler, bitkiye musallat olan yırtıcıları çıldırtır; yaratığın aklını, yemeğini unutturacak kadar dikkat dağıtıcı ya da korkunç vizyonlarla doldurur. Flavonoid isimli bileşimler, bazı hayvanların dilinde bitkinin tadını değiştirir; bitkinin tasarımına bağlı olarak, en tatlı bitkiyi ekşi ya da en ekşi bitkiyi tatlıya dönüştürür. Yabanturbu gibi türlerde mevcut olan ışığa duyarlaştırıcı maddeler, bitkiyi yiyen hayvanların güneşte yanmasına neden olur; bu bileşimlere maruz kalan kromozomlar, ultraviyole ışığın altında kendiliğinden mutasyona uğrar. Bir ağacın özünde var olan bir molekül, yapraklarının tadına bakan tırtılların kelebeğe dönüşmesini önler.</p>

  <p class="normal">Hayvanlar deneme-yanılma yoluyla (bazen sonsuza dek sürer bu, bazen tek bir ömür boyunca) hangi bitkileri yemenin güvenli olduğunu, hangilerinin yasak olduğunu çözer. Evrimsel karşı stratejiler de doğar: zehrin etkisini gideren sindirim süreçleri, tehlikeleri asgariye indiren beslenme stratejileri (örneğin keçi, pek çok farklı türden bitkiyi, kendisine zarar vermeyecek miktarlarda, azar azar yer) ya da gücü arttırılmış bir gözlem ve hafıza becerisi. Özellikle insanların ustası olduğu bu son strateji, bir yaratığın bir diğerinin hataları ve başarılarından ders almasını sağlar.</p>

  <p class="normal">"Hatalar" –biz yapmadığımız sürece elbette– bilhassa öğreticidir; aslında kendi hatalarımızdan da öğreniriz, yeter ki öldürücü olmasınlar. Çünkü büyük miktarları öldürücü olan bazı toksinler, görece küçük miktarlarda ilginç işlere imza atar –hayvanlar için olduğu kadar, insanlar için de. Hayvanlarda zehirlenme konusunu inceleyen farmakolog Ronald K. Siegel'e göre, hayvanların kendi istekleri ile bitki toksinlerini denemesi sıkça rastlanan bir olgudur. Sarhoş edici bir maddeye rastladığında, bazen talihsiz sonuçlar söz konusu olsa bile, hayvan o kaynağa tekrar tekrar döner. Ölümcül sonuçları olabilmesine rağmen sığırlar tatulanın tadına dayanamaz; iri boynuzlu koyunlar, halüsinojenik bir likeni kayalardan kopartabilmek için dişlerini öyle bir gıcırdatır ki, sonunda dişler işe yaramaz çıkıntılara dönüşür. Siegel'a göre, bu maceracı hayvanlardan bazıları, psikoaktif bitki bahçesindeki Virgil'larımız. Kahveyi keşfetme onuru muhtemelen her şeyden bir parça deneyen keçiye aittir: onuncu yüzyılda Habeş çobanlar, çalılığın parlak kırmızı meyvelerini kemirdikten sonra hayvanlarının yerlerinde duramadığını gözlemişti. Kenevir tohumlarıyla hülyalara dalan güvercinler (pek çok kuşun favori besini), eski Çinlilere (ya da Arilere veya İskitlere) bitkinin özellikleri hakkında tüyo vermiş olabilir. Bir Peru efsanesine göre kinini puma bulmuştur: Kızılderililer, kınakına ağacının kabuğunu yedikten sonra hasta kedilerin çoğu kez sağlıklarına kavuştuğunu gözlemlemişti. Amazon'daki Tukano Kızılderilileri, (normalde otobur olmayan) jaguarların yaje sarmaşığının kabuğunu yediklerini ve halüsinasyon gördüklerini fark etmişti. İpucunu takip eden Kızılderililer, yaje sarmaşığının onlara "jaguar gözü" verdiğini söyler.</p>

  <p class="normal">Ne zaman böyle bir şey okusam merak ederim; bir jaguarın halüsinasyon gördüğünü nasıl anlarsınız? Sonra aklıma merhum asabi kedim Frank gelir; halüsinasyon görmek için, uyuşturucu ot kullanmayı alışkanlık haline getirdiğinden eminim. Her yaz akşamüstü saat beş sıralarında Frank, <span class="ideitalik">Nepeta cataria,</span> ya da kedi nanesinden bir "happy-hour" ısırığı almak üzere ağır adımlarla sebze bahçesine çıkardı. Önce kokusunu burnuna çeker, sonra da dişleriyle yaprakları çekiştirir ve bana cinsel bir esrime gibi görünen ani bir nöbete kapılarak yerde yuvarlanmaya koyulurdu. Gözbebekleri ip gibi kısılır, hafif tehditkar bir bakış edinirdi; görünmeyen düşmanların ya da –kim bilir?– âşıkların üstüne atlama hazırlığı mahiyetinde... Havalanan Frank yere mecburi iniş yapar, şöyle bir toparlanır, yana doğru komik bir adım atar ve sonra tekrar saldırırdı. Tüm bunlar bitkin düşene dek sürerdi. Sonra da, otun etkisini üzerinden atmak için, domateslerin gölgesinde uyurdu.</p>

  <p class="normal">Meğer kedi nanesi, kedilerin flört sırasında idrarlarında ürettikleri feromonu taklit eden, "nepetalakton" adlı kimyasal bir bileşim içeriyormuş. İşe bakın ki bu kimyasal anahtar –başka hiçbir yere değil de, sadece ve sadece– kedimin beynindeki afrodizyak bir kilide uyuyor. Bir bitkinin kedimi delirttiğini görmek eğlenceliydi, fakat aynı zamanda tedirgin de olmadım değil; çünkü Frank, kısa bir süreliğine de olsa, bahçede kendinden geçmişcesine sarsak sarsak dolanıyordu. Ama ertesi gün yine orada. Ve tuhaftır, asla saat beşten önce değil. Sanırım, alışkanlığını kontrol altında tutabilmek için onu bir nevi ritüele dönüştürdü; ya da, sihirli bitkinin nerede olduğunu hatırlamak gününün çoğunu alıyordu.</p>

  <p class="normal">Kedi nanesi ekerken aklımda sadece Frank'i mutlu etme düşüncesi vardı. Ancak şimdi geriye dönüp bakıyorum da, acaba bu bitkiye bahçemde yer vermemin nedeni başka bir bitkinin yerini tutması için miydi; kendim için yetiştirebilmeyi dilediğim o yasak bitkinin. Kenevirden söz ediyorum. Hem sarhoş edici bir bitki, hem bir ilaç, hem de elyaf (itiraf edeyim ki, bu son kullanımı hiçbir şekilde ilgimi çekmiyor) olan kenevir, buralarda yetiştirilebilecek en güçlü bitkilerden biridir. Aynı zamanda da, yazar olduğum için, bahçemde yetiştirebileceğim en tehlikeli bitkidir. Frank'in "happy-hour" ritüeli bana her gün, bahçemin besin ya da güzellikten çok daha fazlasını üretme yetisine sahip olduğunu, beyin kimyası ile oldukça etkileyici bir şekilde oynayabileceğini ve bunu yaparak, daha karmaşık başka arzulara cevap verebileceğini anımsatıyordu.</p>

  <p class="normal">Bazen, bahçelerimizin sansürlenmesine izin verdiğimizi düşünüyorum. Bahçenin gücü ve sunabileceği tüm olasılıklar güzel bitkiler uğruna feda edildi; ki bu güzellik, bizimki de dahil olmak üzere, doğa hakkındaki tartışmalı gerçekleri gözlerden ırak tutuyor. Bu hep böyle süregelmedi. Kimbilir, belki biz de bir gün dönüp günümüzün sebze ya da çiçek bahçelerine baktığımızda, Victoria dönemi mekanları gibi baskı altında yaşayan, tutucu yerler göreceğiz onları.</p>

  <p class="normal">Tarihlerinin büyük bölümünde bahçeler, bitkilerin güzelliğiyle değil, gücüyle ilgilenmiştir –bizi yeri geldiğinde hayrımıza, yeri geldiğinde şerrimize değiştiren bir güç. Antik çağlarda dünyanın dört bir yanındaki insanlar, kutsal bitkiler (ve mantarlar) yetiştirir ya da toplardı. Bu bitkiler, vizyonlara esin kaynağı olma ya da insanları başka dünyalara götürme gücüne sahipti. Bu insanların bazıları (ki onlara "şaman" da deniyor), koskoca dinleri oluşturan türden ruhsal bilgilerle döndü. Ortaçağın şifalı bitki bahçesi estetiğe pek aldırmazdı; onun yerine şifa veren, sarhoş eden ve kimi zaman da zehirleyen türler üzerine odaklanırdı. Cadılar ve büyücüler, "büyü yapma" gücü olan bitkiler yetiştirirdi –günümüzdeki deyişle, "psikoaktif bitkiler". İksir reçeteleri boruçiçeği, afyon çiçeği, güzelavratotu, haşhaş, gelin mantarı (<span class="ideitalik">Amanita muscaria</span>) ve kurbağa derisi (ki, güçlü bir halüsinojen olan DMT'yi içerebilir) gerektiriyordu. Bu malzemeler, kenevir yağı bazlı bir "uçan merhem" ile karıştırılırdı. Ve daha sonra cadılar, özel bir alet kullanarak –bu da, bu kadınların seyahat etmek için kullandığı söylenen "süpürge"ydi– bu merhemi cinsel organlarına sürerdi.</p>

  <p class="normal">Cadılarla simyacıların ortaçağ bahçeleri zorla söküldü ve unutuldu (ya da artık tanınmayacak kadar üstleri örtüldü), fakat onlardan sonra gelen görece tehlikesiz süs bahçeleri bile, doğanın daha karanlık, daha esrarengiz yüzünü onurlandırmaktan vazgeçmedi. Örneğin, İngiltere ile İtalya'daki Gotik bahçelerde her zaman fanilik imalarına –ölü bir ağaç ya da melankolik bir mağara– ve bazen de ürperti yaratacak korku sembollerine yer ayrılmıştır. Bu bahçeler de insan bilincini değiştirmeye çalışıyordu; ancak uyuşturucudan ziyade bir korku filmi edasında. Fakat modern çağda, sanayi devriminin tamamlanmasının ardından (ki vaktinden biraz öncedir), doğanın güçleri artık kendi başına güç olamadı ve bahçelerimiz, eski tehlikelerinin –ve ayartmaların– kovulduğu iyi huylu, güneşli ve çevresel açıdan "doğru" yerlere dönüştü.</p>

  <p class="normal">Ya da, kovulmadıysa da eğer, neredeyse bile bile unutuldu diyelim. Çünkü büyükannenizin bahçesinde boruçiçeği, gündüzsefası (ki kimi Kızılderililer tohumlarını kutsal bir halüsinojen olarak kullanır) ve afyon çiçeği bulabilirsiniz. İşte size potansiyel bir cadı merhemi ya da eczacı toniği. Ancak vaktiyle bu güçlü bitkilere eşlik eden bilginin neredeyse tümü uçup gitmiştir. Ve bu bilgi bilince geri döner dönmez –örneğin bir zat, uyuşturucu özsuyunu akıtmak için bir afyon çiçeğinin başını kesmeye niyetlenir niyetlenmez– tabusu da dönüyor. Tuhaf ama Amerika'da <span class="ideitalik">Papaver somniferum</span> yetiştirmek yasal; eğer bir uyuşturucu yetiştirdiğinizi bilerek yapmıyorsanız. Ancak bunun farkındaysanız, aynı fiziksel edim hayli sihirli bir şekilde ağır bir suç oluveriyor. Besbelli Eski Ahit de, günümüz ceza yasası da, yasak bitkiler ile bilgi arasında bir bağlantı kuruyor.</p>

  <p class="normal">Ben de vaktiyle bahçemde afyon çiçeği yetiştirmiştim –evet, haince bir niyetle. Marihuana da yetiştirdim; bunun öyle aman aman önem taşımadığı günlerde. Bugün halen üzüm ile şerbetçi otu yetiştiriyorum; ki ikisinden de (satmadığım sürece), sarhoş edici yasal maddeler üretilebilir. Ve ot bahçemde de kılıçotu (antidepresan), papatya ve kedi nanesi (ikisi de hafif sakinleştirici) yer alıyor.</p>

  <p class="normal">Bu bitkilere duyduğum ilgiden söz etmeliyim sanırım. Bu ilgi hiç değilse başlangıçta –uyuşturucu kullanmaya duyduğum ılımlı düzeyi asla aşmayan ilgiden ziyade– çoğu bahçıvanın paylaştığına inandığım bir dürtüyle bağlantılıydı. Aslında, birkaç kenevir tohumu ektiğim 1980'lerin başında artık hiç içmiyordum –esrar, beklendiği üzere beni paranoyak ve aptal yapmıştı. Fakat kısa süre öncesinde bahçe işleriyle uğraşmaya başlamıştım ve ne olursa olsun, denemeye istekliydim –bir Bourbon gülünün ya da bir domatesin sihri ile bir psikoaktif bitkinin sihri arasında fark görmüyordum. (Hâlâ böyle hissederim.) Bu yüzden de kız kardeşimin sevgilisi, "gerçekten şahane Maui"lerden seçtiği birkaç tohumu ekmek isteyip istemediğimi sorunca, denemeye karar verdim –başka her şeyin yanı sıra, acaba yetiştirebilir miyim diye.</p>

  <p class="normal">Bu yaptığım, başka bir bahçıvana tuhaf görünmeyecektir. Çünkü biz bahçıvanlar böyleyiz; muhtemel olmayanı denemeye meraklıyız (sadece iyi bir hikâyenin hasadını yapmak için bile olsa) –buralarda enginar yetiştiremez miyizi ya da mor kozalaklarımızın köklerinden ev yapımı koni çiçeği çayı kaynatamaz mıyızı görmek için. İçten içe pek çok bahçıvanın kendilerini küçük çaplı simyacılar olarak gördüğünden şüpheleniyorum; ne de olsa, pek bir değeri olmayan gübreyi (ve su ile güneş ışığını), ender değerde, güzellikte ve güçteki maddelere dönüştürüyorlar. Belki de bir açıdan hâlâ eski bahçelerin gücüyle temas içindeyiz. Bahçıvanlığın cazip yanlarından biri de sunduğu bağımsızlıktır –manava, çiçekçiye, eczacıya ve bazıları için de uyuşturucu satıcısına tabi olmamaktır bu. Ulusal ekonomik sistemin dışına çıkarak, kendi ihtiyacını karşılama zevkini tatmak için tam anlamıyla "toprağa dönme"ye de gerek yoktur. Bu yüzden, evet, Connecticut'taki bahçemde bir miktar "gerçekten şahane Maui" yetiştirip yetiştiremeyeceğimi merak etmiştim. Bu sanki, gerçekten etkili bir tür simyayı temsil ediyordu. Ancak sonunda marihuana yetiştirme tecrübemin marihuana içme tecrübemden farklı olmadığı ortaya çıktı; geçerli tabirler, paranoyak ve aptaldı yani.</p>

  <p class="normal">Nemli bir kâğıt havlu üzerinde bir avuç Maui tohumunu çimlendirdiğimde sanırım 1982 ilkbaharıydı; bir kaç gün içinde iki tanesi filizlenmişti. Hava ılınınca fideleri dışarı diktim; bahçenin içine değil de, evin arkasındaki dökülen bir ağılın gerisine, daha önce buranın sahibi olan mandıra çiftçisinden bana miras kalan eski mi eski bir inek gübresi öbeğinin içine.</p>

  <p class="normal">Sonrasında bitkileri adeta unuttum; birkaç ay sonra neler olduğunu görmek üzere oraya gidene kadar. Bir çift Noel ağacına benziyorlardı; yaz sonu çıkan yabani otların üzerine yükselmişlerdi ve boyları en azında iki buçuk metreydi –seyrelen eylül ışığında hırsla büyüyen gür, yeşil yapraklı, zümrüt rengi çalılıklar. Kimse marihuananın güzel olduğunu iddia edemez (esrik bir fotosentez humması içinde güneşe uzanmış, yaprağımsı ellerden oluşan bir kule), ancak bir bahçıvan bu bitkinin halis yeşil taşkınlığına hayran kalmaktan kendini alamaz. Bitkide bir yaban otunun şevki var.</p>

  <p class="normal">Donun eli kulağında olduğu halde (burada 15 Eylül gibi erken bir tarihte domates kaybetmişliğim vardır), koca bitkiler çiçeklenmeyi düşünüyor olduklarına dair işaret vermiyordu. Hayalkırıklığına uğradım ancak ortada trajik bir durum da yoktu; çünkü o günlerde insanlar hâlâ kenevir yapraklarını içerdi. (Tabii bugünlerde sadece –sinsemilla denen– tozlanmamış dişi çiçekler içilmeye değer bulunuyor; yetiştiriciler, yapraklar ile sapları organik gübre yığınına atıveriyor.) Durum böyle de olsa, birkaç tomurcuk alıp alamayacağımı görmek için birkaç hafta daha beklemeye karar verdim.</p>

  <p class="normal">Bitkiler endişe verici bir hızla büyümeyi sürdürdü; her hafta boyları ile enlerine neredeyse kırk santim eklediler. Öyle ki, Eylül sonunda evimin bulunduğu arazinin herhangi bir yerinden göze çarpar hale gelmişlerdi. Oradaydılar işte, ağılın gerisinde pusuya yatmış bir çift neşeli yeşil dev. Ve ben de sürekli bir endişe ve korku hissi içindeydim. Gazetelerde eyalet polisinin marihuana bahçelerinin yerini saptamak için bazen keşif yaptıklarını okumuştum; ne zaman üzerimizde uçan küçük bir uçağın tekdüze sesini duysam, uçuş yolu bitkilerimin üzerinden geçecek mi diye görmek için bir koşu dışarı çıkardım. Evimin yolu üzerinde herhangi büyük bir sedan arabanın yavaşladığını görmek, titrememe yetiyordu. O sonbahar boyunca, her gün, göze aldığım riskleri tartıp durdum; yakalanma olasılığı ile öldürücü bir dona karşılık, birkaç tomurcuğun sunabileceği bir ödül.</p>

  <p class="normal">Kılpayı kurtulduğum bir olay, marihuana çiftçisi olarak meslek hayatımı sona erdirdi. Kasabada el ilanlarını gördüğüm bir adama üç buçuk metreküp odun siparişi vermiştim. Bir cumartesi sabahı erken saatlerde siparişin yarısıyla çıkageldi. Asker tıraşlı, iri kalıplı, sağlam görünüşlü bir adamdı. Odunları nereye yığmak istediğimi sordu. İki taraftan da hava şartlarının etkisine açık olduğu halde, yıkık ağılın hiç değilse sağlam bir çatısı vardı; burasının odun yığmak için en iyi yer olduğu konusunda anlaştık. Çalışmaya başlamadan önce de adamla sohbete giriştik; birlikte kamyonun ılık kaputuna dayanmış, ayaz ekim sabahının keyfini çıkarıyorduk. Oradan buradan laf ederken, geçinmek için odun mu satıyorsun diye sordum. Hayır, diyerek güldü. Odun işini yan iş olarak yapıyordu. Bir başka yan işi de, kışın kardan kapanan yolları açmaktı.</p>

  <p class="normal">"Dokuzdan beşe, New Milford'un polis şefiyim."</p>

  <p class="normal">Bir an bacaklarım boşaldı. Dudaklarımdaki kaslara bizzat emir vermeden cümle kuramadığımı fark ettim. Anlıyorsunuz ya, ağıl sadece tahtalardan oluşan bir kabuktan ibaretti ve onun içinde duran bir polis memurunun, arka duvardaki açıklıktan iki yeşil devi görmemesi mümkün değildi. Ama başka ne yapabilirdim ki? Odunları ağıldan başka bir yere yığmak da saçmaydı.</p>

  <p class="normal">Ne yazık ki sersemlemiş beynime saçma olmayan bir çözüm de gelmiyordu. Fikrimi değiştirdiğimi, bütün yükün araba yolunun ortasına boşaltılmasını istediğimi söyledim. "Orası gayet uygun, teşekkürler."</p>

  <p class="normal">"Aptallık etme," dedi polis şefi, kamyonun sürücü koltuğuna tırmanmak üzere dönerek. "Hiç zahmet olmaz. Yükü ağıla geri geri götürürüm."</p>

  <p class="normal">"Ah . . . hayır!" Sesimin nasıl çıktığını hayal edebiliyorum.</p>

  <p class="normal">"Tam burası, burası mükemmel. Eve yakın... hemencecik yakarım."</p>

  <p class="normal">"Tamam belki <span class="ideitalik">bir kısmını</span>, ama hepsini değil." Kamyonun motoru kükreyerek canlandı.</p>

  <p class="normal">"Evet! Hepsini! <span class="ideitalik">Buraya</span>!" Artık haykırıyor olmalıydım. "Tam da burada istiyorum!" Ve daha o vitesi geri alamadan, arka çamurluğun üstüne sıçradım ve kütükleri kudurmuş gibi omuzumun üstünden savurmaya başladım; araba yoluna ve kamyonun arkasındaki çimenliğe –ağıla giden yolu kapatacak her yere. Adam aşağı indi, gözlerini kısıp hayretler içinde bana baktı ve sonunda, şükürler olsun ki, omuzlarını silkti. "Nasıl istersen!" kelimeleri, kulağa hiç bu kadar güzel gelmemiştir.</p>

  <p class="normal">Odunun boşaltılmasının hemen ardından polis şefi ikinci partiyi getirmeye gitti. Ben de balta aramak için âlet edevat kulübesini darmaduman ettim. Cezam geçici olarak tecil edilmesine edilmişti; ancak hâlâ büyük bir panik içindeydim. Tek bir tomurcuk bile olmayacaktı. Gövdeleri kolumun dirsekten aşağısı kadar kalın olan iki bitkiyi kestim, dallarını yonttum, mis gibi kokan yaprak kitlesini bir çift battal boy çöp torbasına tıktım, torbayı da sürükleye sürükleye tavan arasında emekleyerek girilen bir yere taşıdım –tüm bunları yapmam yaklaşık dört dakikayı buldu. Hasadım, kuruduğunda eski çorap gibi kokan bir kilo kadar yaprak verdi. Onları içtiğinizde bir şeyler oluyordu ama kafayı bulmaktan çok, sinüzitten başağrısı çekmeye benziyordu.</p>

  <p class="normal">Tahmin edeceğiniz üzere, marihuana yetiştirdiğim günlerin hikâyesini birkaç kez daha anlattım; dostlarla yenen bir yemeğin ardından, kahkahalarla karşılanacağı belliydi. Hikâyenin hafif komedi niteliklerine sahip olmasının bir nedeni, mutlu sonla bitmesi. Diğer neden ise, gerçek bir gerilim yaşamakla birlikte, bunun aslında hayati bir mesele de olmayışı. Eğer polis şefi bitkilerimi görmüş olsaydı, işler benim adıma rahatsızlık verici bir hal alırdı almasına, fakat hapse girecek de değildim. 1982'de küçük çaplı bir marihuana yetiştiricisinin gözünü korkutacak olan sadece bileğe atılacak yasal bir tokat ve belki de bir miktar mahçubiyetti. (Annemle babama ne derim? Ya patronuma?) Ne de olsa bu aksilikten daha birkaç yıl önce, bir Amerika Başkanı –Jimmy Carter– marihuananın suç olmaktan çıkarılmasını önermişti (oğulları ve hatta ülkede uyuşturucu trafiğini kontrol etmekten sorumlu <span class="ideitalik">görevliler</span> bile içiyordu). Ve Bob Hope da, televizyonun en çok izlendiği saatlerde esrarlı sigara hakkında zararsız espriler yapıyordu. O sıralar marihuana zararsızdı, komikti ve herkesin gözünde toplumsal kabulün eşiğindeymiş gibi duruyordu.</p>

  <p class="normal">O günden bugüne geçen yıllarda, Amerika'nın kenevir konusundaki tutumu ciddi boyutta değişti. O onyılın sonunda ya bitki birden bire olağanüstü yeni güçler edindi, ya da böylesi güçler ona yakıştırıldı. Tüm bunlar –ve başka bir şeyler daha– hikâyemi bir daha tekrarlanması mümkün olmayan, "evvel zaman olur ki" cinsinden bir masala dönüştürdü. Birkaç olgu ile değişimin resmini çizeyim: 1988'den beri bu eyalette bir kilogram marihuana (aşağı yukarı, benim hasatımın boyutu) ekip biçmek, beş yıllık hapis cezası getiriyor ki, bu cezanın hafifletilmesi de mümkün değil. (Öteki eyaletlerde cezalar daha da sert: Oklahoma'da <span class="ideitalik">herhangi</span> bir miktarda marihuana yetiştirmek, bir bahçıvana müebbet hapis getirir.)</p>

  <p class="normal">Marihuana yetiştirmeyi yeniden denemek gibi bir budalalık etseydim, tek kaygım hapis de olmazdı. Eğer New Milford polis şefi, bahçemde marihuana yetiştiğini bugün tespit etseydi, dava sonunda hüküm giysem de giymesem de, evimle arazime el koyacak güce sahip olurdu. Çünkü, mülklerin kaybedilmesine ilişkin federal yasaların biraz mantıkları zorlayan akıl yürütmesine göre, ben değilsem bile, <span class="ideitalik">bahçem,</span> uyuşturucu yasalarını ihlal etmekten suçlu bulunabilir. Bu yasalara dayandırılarak açılan dava isimleri, Amerikan hukuğu uygulamalarından çok, ortaçağ animizmine benziyor: <span class="ideitalik">Birleşik Devletler Bir 1974 Cadillac Eldorado Sedan'a Karşı</span>. Eğer polis şefi böyle bir dava açsaydı (<span class="ideitalik">Connecticut Halkı Michael Pollan'ın Bahçesine Karşı</span>), New Milford Emniyet Müdürlüğü adına bahçeme el konması –ve onu istedikleri gibi kullanmaları– için yapması gereken tek şey, bahçemin bir suç esnasında kullanıldığını kanıtlamaktı. Amerika'da işler bugün öyle bir hal arz ediyor ki, yasak bir bitkinin ayartmasına kapılmak sizi sadece geçici olarak bahçenizden sürmekle kalmıyor, onu ebediyen kaybedebiliyorsunuz.</p>

  <p class="normal">Havadaki bu ani değişiklik –daha yirmi yıl önce genel kabulün eşiğinde duran bir bitkinin şeytana dönüştürülmesi– geleceğin tarihçilerinin aklını karıştıracağa benzer. Merak edecekler; 1980'ler, 90'lar ve 2000'lerin "uyuşturucu savaşı" muharebelerinin büyük çoğunluğu neden marihuanayı hedef aldı?<sup class="calibre4"><a href="../Text/arzu_split_017.html#footnote-100-6" id="footnote-100-6-backlink">[6]</a></sup> Bu dönemde Amerikalılar neden, tarihteki tüm ülkelerden daha fazla sayıda vatandaşını hapse attı ve neden hapisteki her üç kişiden biri uyuşturucu nedeniyle, yaklaşık elli bin tanesi sadece marihuanaya ilişkin suçlar nedeniyle orada? Ve bu bitkiye karşı verilen mücadele söz konusu olduğunda Amerikalılar, onca zahmetle kazandıkları hürriyetlerinin büyük bir kısmından vazgeçmeye neden bu kadar hevesli? Çünkü yirminci yüzyılın son yıllarında, özellikle marihuanaya ilişkin bir dizi Yüksek Mahkeme davası ve hükümet icraatı, Haklar Bildirgesi pahasına, hükümet gücünde hatırı sayılır bir artışa yol açtı.<sup class="calibre4"><a href="../Text/arzu_split_018.html#footnote-100-7" id="footnote-100-7-backlink">[7]</a></sup> Kenevire karşı açılan savaşın bir sonucu olarak, Amerikalılar bugün bariz biçimde daha az özgürdür.</p>

  <p class="normal">Geleceğin tarihçileri şu sorulara yanıt arayacak: bunca uyuşturucu arasından neden marihuana seçilip, Amerikan uyuşturucu savaşının odağına oturtuldu? Ve neden yasak çizgisi, koka ya da afyon çiçweğinin önüne değil de, ille de bu bitkinin önüne çekildi? Kamu sağlığı için ciddi bir tehdit mi oluşturuyordu, yoksa hırsla savaşmayı mazur gösterecek kadar geniş kullanımda olan kanun dışı tek uyuşturucu marihuana mıydı?<sup class="calibre4"><a href="../Text/arzu_split_019.html#footnote-100-8" id="footnote-100-8-backlink">[8]</a></sup> Ne olursa olsun, bitki halihazırda güçlü bir sembol olmasaydı, bu yeni yasak toplumda kabul görmezdi. Marihuananın karşıkültür ile yakından özdeşleşmesi, onu uyuşturucu savaşı için cazip bir hedef haline getirdi –ki bu savaş, altmışlı yıllara karşı siyasi ve kültürel bir tepkinin de parçasıydı. Hangi nedenle olursa olsun, yirminci yüzyılın sonunda bitki ve tabusu, Amerikan hayat tarzını bir kere değil, iki kere değiştirdi. İlkinde, altmışlı yıllarda marihuananın popülerliği yaygınlaştığında, nispeten hafif bir değişiklik yaşandı. Daha sonra ikinci değişiklik geldi. Bu kez sanki daha bir etkindi: uyuşturucuya karşı açılan savaşta, <span class="ideitalik">casus belli</span> (savaş nedeni) rolündeydi.</p>

  <p class="normal">Kısa süren yetiştiricilik kariyerimden bu yana geçen günlerde, marihuananın hikâyesi dramatik şekilde bir kez daha değişti; bu sefer değişen bitkinin kendisiydi. Kenevirin doğa tarihi yazıldığında, en önemli bölümlerden biri Amerika'daki uyuşturucu savaşı olacaktır; kenevirin Afrikalı köleler tarafından Amerika kıtalarına tanıtılışı, ya da eski İskitler'in kendir otunun içilebildiğini keşfedişi kadar önemli<sup class="calibre4"><a href="../Text/arzu_split_020.html#footnote-100-9" id="footnote-100-9-backlink">[9]</a></sup>. Çünkü günümüzde marihuananın yasaklanması, bitkinin hem genetiğinde, hem de kültüründe doğrudan doğruya bir devrime yol açtı. Bu durum, uyuşturucu savaşının görece zengin ironilerinden biridir; marihuanaya karşı güçlü, yeni bir tabunun yaratılışı, doğrudan doğruya daha güçlü yeni bir bitkinin ortaya çıkmasını sağladı.</p>

  <p class="normal">Marihuananın yakın zamandaki doğa tarihini kaleme almak, toplumsal tarihini yazmaktan çok daha zordur; çünkü büyük bir kısmı yeraltında, gözlerden uzak gerçekleşti –bu bitkinin dört bir yana dağılmış Johnny Appleseed'leri, anonim kalmayı tercih ediyor. Fakat birkaç yıl önce, benim zavallı gayretlerimden bu yana geçen yıllarda, marihuana yetiştiriciliğinin ne kadar geliştiğini ve Amerikan esrarının etkisinin ne denli arttığını öğrenince (bir arkadaşın arkadaşından), söz konusu kişilere ulaşmak istedim. Görüştüğüm kişi vaktiyle bir dizi son model "yetiştirme odası"nın tasarlanıp monte edilmesine yardımcı olmuştu. Bir akşam işi üzerine anlattıklarını dinledim; sodyum ve metal halojenür ışıkların göreceli faydalarını, kilovat başına dikilmesi gereken en uygun klon sayısını ve <span class="ideitalik">indica</span> ile <span class="ideitalik">sativa</span>'ları melezleştirmenin tüm inceliklerini açıkladı. Ve birden fark ettim ki, benim kuşağımın en iyi bahçıvanları bunca yıldır <span class="ideitalik">bunu</span> yapıyordu: yeraltında keneviri kusursuzlaştırıyorlardı.</p>

  <p class="normal">1920'lerde bir yazar için Paris ne idiyse, bir marihuana yetiştiricisi için 1990'ların Amsterdam'ı da odur: ülkelerinde kendilerini dışlanmış hisseden insanların yerleşmeyi seçtiği, huzur içinde mesleklerini icra edip, kardeş ruhlardan oluşan bir toplulukla ilişki kurduğu bir yer Amsterdam. Hollanda'da marihuana yetiştirmek tam anlamıyla yasal sayılmaz, ancak birkaç yüz "kafe"nin marihuana satma ruhsatı vardır ve bu dükkânlara mal temin etmek için küçük çapta marihuana yetiştirmek de, resmi makamlarca hoşgörülür. 1980'lerin sonuna doğru, Birleşik Devletler marihuanaya karşı başlattığı mücadelenin şiddetini arttırınca, Amerikan uyuşturucu savaşı mültecileri Amsterdam'a göç etmeye başladı. Yetiştiriciler Amsterdam'a giderken, uzman bilgilerinin yanı sıra, tohumlarını da götürdü. Ve bu göç, Hollandalıların bahçecilik dehası (ki lale çılgınlığına kadar gider) ile birleşince, Amsterdam'ı bir kez daha, bir bitkiye derin ilgi duyanlar için gidilmesi gereken bir yere dönüştürdü.</p>

  <p class="normal">Marihuananın Amerika'daki yakın tarihini öğrenmek ve bu bahçıvanların, alelacele emekli olmamdan bu yana geçen yıllarda neler yaptığını görmek –tamam tamam, ve denemek– için Amsterdam'a gittim. Kenevir Kupası sırasında oradaydım; her yıl kasım sonu düzenlenen ve sponsorluğunu <span class="ideitalik">High Times</span> dergisinin üstlendiği bu Kupa, alanın parlak isimlerin boy gösterdiği bir kongre ve hasat panayırı. Amerikalı yetiştiriciler Kupa'ya, bahçıvanlar sezon dışında biraraya geldiğinde ne yapıyorlarsa onu yapmak üzere gelmişlerdi: tohum, hikâye, yeni teknikler değiş-tokuş etmek ve göz bebekleri ile hava atmak. Modern marihuana yetiştiriciliğinin bazı öncü isimleri de oradaydı; onlara meslektaşları olarak yaklaşırsam, tecrübe ve bilgilerini memnuniyetle paylaştıklarını gördüm.</p>

  <p class="normal">Birkaç gün içinde Amerikalı bahçıvanların, hiçbir profesyonel eğitimden geçmeden, kıyasıya geçen bir uyuşturucu savaşının gölgesinde, "evde yetişen" marihuanayı –üçüncü sınıf domestik marihuana için küçümseyici 1970'ler deyişi– nasıl dünyanın en değer verilen ve en pahalı çiçeğine dönüştürdüklerinin hikâyesini biraraya getirmeye başlamıştım.<sup class="calibre4"><a href="../Text/arzu_split_021.html#footnote-100-10" id="footnote-100-10-backlink">[10]</a></sup> Bu başarı hikâyesinde, yaratıcılıklarını ve becerilerini ortaya koyan yetiştiricilerin payı oldukça büyük; ancak yaratıcılığını ve becerisini ortaya koyan kenevirin de katkısı çok. Bitkinin gözünden bakınca, Amerika'daki uyuşturucu savaşı ona, asla yaygın varlık göstermediği Kuzey Amerika'da yetiştirilme alanını genişletme imkanını tanıdı. (Buna kendir otu dahil değil; kenevirin daha farklı, psikoaktif olmayan bir biçimi olan kendir, yasaklardan önce elyafı için büyük ölçüde yetiştiriliyordu.) Kuzey Amerika'da başarıya ulaşmak için kenevirin yapması gereken iki şey vardı. İlki, insanların arzusunu mükemmel bir şekilde tatmin etmekti ki böylece, insanların onu yetiştirmek için olağanüstü risklere girmesini sağlayabilirdi. İkinci yapması gereken ise, son derece acayip, tamamen yapay yeni bir çevreye uyum sağlamasını başaracak doğru gen bileşimini bulmaktı. İşte tüm bunların nasıl gerçekleştiğinin hikâyesi...</p>

  <p class="normal">Amerika'da içilen marihuananın çoğu Meksika'da yetişiyordu; ta ki Meksika hükümeti, Birleşik Devletler'in buyruğuyla, 1970'lerin ortasında ekinleri, zararlı bitkileri öldürmek için kullanılan parakuat ile ilaçlamaya başlayana dek. Yine o sıralarda, A.B.D. hükümeti esrar kaçakçılarına göz açtırmamaya başladı. Yurt dışından gelen miktarın azalışı ve Meksika marihuanasına duyulan güvenin sarsılışı, A.B.D. toprakları üzerinde büyük bir pazarın doğmasına yol açtı. Yerel marihuana sanayiinin çabucak ortaya çıkışı, bir anlamda, himayecilik politikasının başarısını temsil eder.</p>

  <p class="normal">Başlangıçta yerel marihuana, ithal edilen ürüne kıyasla fazlasıyla kalitesizdi. Sorunun bir kısmı, ilk yetiştiricilerin benim düştüğüm hataya düşmüş olmalarından kaynaklanıyordu: tropik topraklarda yetişen esrardan ayıklanmış tohumları ekmişlerdi. Bunlar genellikle, kuzey enlemlerde yaşama uyum sağlayamayan bir ekvator türü olan <span class="ideitalik">Cannabis sativa</span>'nın tohumları olurdu. <span class="ideitalik">Sativa</span> dona dayanıklı değildir ve bizzat keşfettiğim üzere, otuzuncu paralelin kuzeyinde çiçek vermez. Bu tohumlarla çalışan yetiştiriciler, California ve Hawaii gibi yerler dışında, kaliteli bir yerel ürün (ve özellikle sinsemilla) almanın oldukça zor olduğunu gördü.</p>

  <p class="normal">Daha kuzeyde serpilecek ve çiçek verecek cinste bir marihuana aranıyordu; ve 70'lerin sonuna doğru bulundu. Afganistan'da "esrar yolu" üzerinde seyahat eden Amerikalı hippiler, dona dayanıklı, sağlam bir türün tohumlarıyla döndü; <span class="ideitalik">Cannabis indica.</span> Orta Asya dağlarında, esrar üreticileri tarafından yüzyıllardır yetiştirilen bu tür, bilindik marihuana bitkisine pek benzemez (ilk yetiştiricileri için bariz bir avantaj): boyu bir buçuk metreyi nadiren aşar (en heybetli <span class="ideitalik">sativa'</span>ların dört buçuk metresiyle mukayese edersek) ve morumsu yeşil yaprakları, <span class="ideitalik">sativa</span>'nın uzun, narin parmaklarından daha kısa ve yuvarlaktır. <span class="ideitalik">Indica</span>, beyinde yarattığı etkiler bakımından da son derece güçlü çıktı; gerçi çoğu kişinin görüşü, içiminin daha sert, kafasının da fiziksel yönden <span class="ideitalik">sativa</span>'ya oranla daha halsiz düşürücü olduğu yönünde. Ancak her şeye rağmen <span class="ideitalik">indica</span>'nın Amerika'ya girişi, yetiştiriciler açısından olumlu sonuç verdi, çünkü elli eyaletin hepsinde, ilk kez, sinsemilla yetiştirebildiler. Bazı <span class="ideitalik">indica'</span>lar, Alaska kadar kuzeyde bile çiçek açar.</p>

  <p class="normal">Başlangıçta <span class="ideitalik">indica'</span>lar kendi başlarına yetiştirildi. Ancak girişimci yetiştiriciler çok geçmeden şunu keşfetti: Yeni türü, <span class="ideitalik">Cannabis sativa</span> ile çaprazlamak suretiyle, kuvvetli melezler elde etmek mümkündü; ki bunlar, her iki bitkinin en arzu edilen özelliklerini birleştiren, istenmeyen yanlarını da bastıran melezlerdi. Örneğin, en iyi ekvator <span class="ideitalik">sativa'</span>larının yumuşak tadı ve "berrak kafası", bir <span class="ideitalik">indica</span>'nın çok daha üstün etkisi ve dayanıklılığı ile birleştirilebilir. Sonuç, Amsterdam'da tanıştığım marihuana botanikçisi Robert Connell Clarke'ın deyişiyle, kenevir genetiğinde "büyük devrim"di.<sup class="calibre4"><a href="../Text/arzu_split_022.html#footnote-100-11" id="footnote-100-11-backlink">[11]</a></sup></p>

  <p class="normal">1980 civarında yetiştiricilerin uyguladığı yenilikçi yöntemler (ki çoğu, California ile kuzeybatı Pasifik bölgesinde çalışan amatörler tarafından geliştirildi), modern Amerikan marihuana bitkisinin doğmasını sağladı. Bu dönemde geliştirilen <span class="ideitalik">sativa</span> x <span class="ideitalik">indica</span> melezleri (Northern Lights, Skunk #1, Big Bud ve California Orange), günümüzün modern marihuana yetiştiriciliğinde bile halen ölçüt olarak alınır; sonradan gelen yetiştiricilerin çoğu, ana genetik hatlar olarak bu melezleri kullanmıştır. Amerikan kenevirinin genetik yapısına bugünlerde dünyanın en iyisi gözüyle bakılıyor. Bu melezler, Hollanda'da tanıştığım Amerikalı yetiştiricilerin de gururla işaret ettiği üzere, Hollanda'nın her geçen gün büyüyen kenevir tohumu ticaretinin temelini oluşturuyor. Ancak Hollandalılar bu ırkları korumasaydı ve yaymasaydı, Amerikalı yetiştiricilerin ortaya koyduğu bu çok önemli genetik çalışma, uyuşturucu savaşının rüzgârında çoktan yitip giderdi.</p>

  <p class="normal">1980'li yılların başına kadar Amerika'da yetiştirilen marihuananın neredeyse tümü açık havada büyüyordu: California'daki Humboldt İlçesi'nin tepelerinde, Amerika'nın çiftçiliğe uygun orta kuşağı boyunca yer alan mısır tarlalarında (kenevir ve mısır benzer koşullar altında serpilir), hemen hemen her yerdeki arka bahçelerde –üstelik tahmin edilen miktarın çok daha fazlası yetiştiriliyordu. 1982'de Reagan yönetimi, devlet tarafından el konulan marihuana miktarının, resmi <span class="ideitalik">toplam</span> Amerikan mahsulünün ancak üçte birine denk geldiğini keşfedince, düş kırıklığına uğradı. Bundan kısa süre sonra da yönetim, yerel marihuana sanayiini yok etmek için –yerel emniyet güçlerinin yanı sıra, ilk kez, silahlı kuvvetlerin de yardımını alarak– ülke çapında hayli iddialı bir program başlattı.</p>

  <p class="normal">Hükümetin kampanyası marihuana çiftliklerini tamamen yok etmeyi başaramasa da, hem bitkiyi, hem de yetiştiricileri yeni şartlara uyum sağlamaya zorlayarak oyunun kurallarını değiştirdi. Indiana'dan bir yetiştirici durumu şu şekilde dile getirdi: "Hükümet hepimizi içeri tıktı." Ve orada, alev alev yanan metal halojenür ışıklar altında, <span class="ideitalik">Cannabis sativa</span> x <span class="ideitalik">indica</span> adeta kusursuzlaştı.</p>

  <p class="normal">Kapalı mekânlarda çalışan ilk bahçıvanların temelde yapmaya çalıştığı, açık hava koşullarını ve uygulamalarını içeri taşımaktı; doğayı taklit etmek üzere tasarlanmış bir ışık ve besin kürüyle, mümkün olan en büyük boyutta bitkiler yetiştirmişlerdi. Ancak yetiştiriciler çok geçmeden doğanın, yardım bir yana, bu bitkiyi bastırdığını, gerçek potansiyalini frenlediğini keşfetti. Bitkinin genetik yapısı ile kontrol altında tuttukları beş ana çevresel faktörü –su, besin, ışık, karbondioksit düzeyleri ve ısı– sağduyu ile yönlendirerek, marihuana bitkisinin, bu hayret verici derecede yardımsever otun, harikalar yaratmasının sağlanabileceğini gördüler.</p>

  <p class="normal">Kenevirin kapalı mekân koşullarına uyum sağlaması için gereken melezleştirme çalışmalarının büyük bölümü, 1980'li yılların başında kuzeybatı Pasifik bölgesinde çalışan amatör yetiştiriciler tarafından gerçekleştirildi. Yüksek oranda <span class="ideitalik">indica</span> geni taşıyan kültürlerin kapalı mekânda çok daha iyi performans gösterdiği görüldü. Bu kültürler çoğaltıldı. Ve küçük boyutlarda oluşları, yüksek verimleri, erken çiçeklenmeleri ve artmış güçlerinden dolayı tercih edildiler. Kimse bu bitkinin neler yapabileceğini bilmiyordu fakat o onyılın sonunda, ancak diz boyuna ulaşan cüce bitkilerde, yumruk kadar büyük çiçekler açmış <span class="ideitalik">sativa</span> x <span class="ideitalik">indica</span> melezleri vardı. Bu dönemde kenevirin genetiği öylesine ilerledi ki, marihuananın ana psikoaktif bileşimi olan THC konsantrasyonları yüzde 15'e kadar yükselen sinsemilla'lar bulmak, sıra dışı sayılmaz oldu. (Marihuana yetiştiricilerinin engellenmesinden önce, sıradan marihuanalardaki THC düzeyleri, DEA'ya bağlı olarak, yüzde 2 ile 3 arasındaydı; sinsemilla'da ise yüzde 5 ile 8 arasında.) Bugün yüzde 20'nin üstünde THC düzeylerine rastlanıyor.</p>

  <p class="normal">Bitki, hayli garip yeni çevresine, kimsenin ummayacağı derecede başarıyla uyum sağlamıştı. Kenevir, onun için felaket sayılacak uyuşturucu savaşını, alanını genişletmekte kullandığı büyük bir fırsata dönüştürdü; ki bitki dünyasının geri kalanının büyük bir bölümü için, küresel ısınma da böyle olacak. Bir bitki asitli toprakta nasıl serpilirse, kenevir de tabusu üzerinde işte öyle serpilmiştir.</p>

  <p class="normal">Genetikteki ilerlemelerin yanı sıra, teknikte de hızlı gelişmeler yaşandı. Bir yetiştiricinin söylediği gibi, "Kapalı mekânda bahçıvan, Tabiat Ana'nın kendisidir; ama ondan daha iyidir." Yetiştiriciler bitkilere kaldırabileceği miktarda –ki muazzam miktarlar olduğu ortaya çıktı– besin, karbondioksit ve ışık sağlayarak fotosentezi hızlandırabileceklerini keşfedince (sonuçta kenevir bir ottur), büyüme oranları ve hasat miktarları 1980'ler boyunca ciddi derecede arttı. Bahçıvanlar bitkilerinin günde yirmi dört saat, yüz binlerce lümen –kör edici miktarda– ışık emebileceğini gördü. Daha sonra, ışık kürlerini aniden günde on iki saate indirerek (ve metal halojenürden, frekansı sonbahar güneşini daha iyi taklit eden sodyum ışıklara geçerek) bitkileri şoka uğratıp, daha sekiz haftalık olmadan çiçeklenmesini sağlayabildiler. Bir kapalı mekân yetiştiricisi, doğru donanımla bitkileri için bir ütopya yaratabilir; yani doğada bulunan tüm yaşam alanlarından daha mükemmel bir suni yaşam alanı. Ve otları da mutluluktan coşup, serpildikçe serpilir.</p>

  <p class="normal">Tüm bu özen ve ihtimas erkek bitkilere gösterilirse boşa gider; çünkü sinsemilla üretimi söz konusu olduğunda erkek bitkiler işe yaramazın da ötesindedir. Dişi bir marihuana bitkisi, tozlanmadığı sürece yeni kaliksler üretecek, çiçeğinin boyuna sürekli eklemeler yapacaktır. Cinsel açıdan büyük hüsran yaşayan dişi bitki, bir yandan da THC'den yana zengin, büyük miktarlarda reçine üretir. Ancak tüm bu süreç, bitkinin çiçeklerine sadece birkaç tane bile çiçek tozunun değmesiyle aniden durur: tomurcuk ve reçine üretimi paydos eder, bitki tohum üretmeye başlar –böylece sinsemilla mahvolur.</p>

  <p class="normal">Bitkilerini tohumdan büyüten yetiştiriciler, cinsiyetleri belli olur olmaz erkek bitkileri ayırıp temizler. Ancak olgunlaşana kadar bitkilerin cinsiyetleri belli değildir; bu nedenle de erkek bitki yetiştirmek, hem zaman, hem de yer kaybıdır. Çözümü ise tohum yerine bitki klonları dikmektir –dişi olduğu bilinen "anaç"lardan alınan çelikler. Söz konusu uygulama, bu şanslı dişiler açısından evrimsel bir lütufdur: cinsel üremede olacakların aksine, genleri, başka genlerle karışıp seyrelmeksizin çoğalıyor. (Klonlamanın türler açısından bir nimet olup olmadığı –elmanın hikâyesinin de işaret ettiği gibi– henüz netlik kazanmadı.) Bu klonlar genetik olarak birbirinin tıpatıp eşi olduğu için, dişi olmaları garantiye alınmıştır. Ayrıca biyolojik olarak en baştan olgundurlar; yani, on ya da on beş santimetrelik bir bitki bile, çiçek vermeye zorlanabilir.</p>

  <p class="normal">1987'ye gelindiğinde, her türlü bilgi ve teknoloji biraraya toplandı ve böylece, Yeşillik Denizi olarak bilinen, kapalı alanlara yönelik son model bir sistem oluşturuldu: yüksek yoğunluklu ışık altına sık aralıklarla yerleştirilmiş, genetik olarak birbirinin tıpatıp aynı, klonlardan yetişmiş düzinelerce bitki. Bilardo masasından büyük olmayan bir alanda, bin vatlık bir çift ışık altında yetiştirilen yüz klonluk bir Yeşillik Denizi bahçesi, iki ayda yaklaşık 1 kilo 360 gram sinsemilla üretir.</p>

  <p class="normal">Amsterdam'dan ayrılmadan önce modern bir marihuana bahçesini ziyaret etmek istedim. Arkadaşlık ettiğim Amerikalı bir yetiştirici, son gecemde bana bahçesini göstermeyi kabul etti. Günlerdir kendimi davet ettirmek için uğraşıyordum. Ve onun da ikilemde kaldığını görebiliyordum; yasadışı işlerle uğraşan bir kişinin profesyonel ketumiyeti ile bir bahçıvanın bastırılamaz gösteriş merakı arasında gidip geliyordu. Sonunda bahçıvan yanı baskın çıktı.</p>

  <p class="normal">Bahçe, Amsterdam'ın yarım saat kuzeyinde yer alan, daha çok işçi sınıfından insanların yaşadığı bir banliyödeydi. Trende bana burayı, bir şeker fabrikası, bir fırın ve bir de kimyasal tesis bulunduğu için seçtiğini söyledi. Marihuana bitkileri ve özellikle de <span class="ideitalik">indica'</span>lar, kuvvetli ve buruk bir koku yayar; bitkilerinin gammaz kokusunu örtsün diye bu üç komşunun üreteceği koku kakofonisine bel bağlamıştı.</p>

  <p class="normal">Bahçıvan, evine geldiğimizde beni üst kata çıkardı. Karanlık, dar, tıkış tıkış bir koridorun sonundaki sıkıca kapatılmış kapıyı iterek açtı. Önce beyaz, bembeyaz bir ışık patlaması, sonra da yumruk yemiş hissi uyandıracak derecede güçlü bir koku yüzüme çarptı. Terle karışık, bitkisel, kükürtlü bir koku; Amazonlarda bir soyunma odası olsaydı, ancak böyle olurdu.</p>

  <p class="normal">Gözlerim ışığa alıştıktan sonra, gömme dolap büyüklüğünde penceresiz bir hücreye girdim; ağzına kadar elektrik donanımı ile dolu, kablolar ile plastik tüplerin yılan gibi sardığı, dünyadan tamamen tecrit bir yer. Odanın yarısından fazlasını Yeşillik Denizi kaplıyordu: suni bir meltemde nazik nazik dalgalanan, koyu renkli tırtıklı dallar ormanının altında kaybolmuş, yarım metrekareden biraz büyük bir masa. Burada belki yüz adet klon vardı. Boyları otuz santimi bile bulmuyordu, ancak şimdiden kalın bir parmak şeklinde kıllı kaliksler çıkartmışlardı –havaya karışmış olabilecek tek tük çiçek tozunun hesabını yapıyorlardı ancak bu söz konusu değildi. Dar plastik borulardan oluşan bir şebeke bitkileri suluyordu; bir C02 deposu soludukları havayı tatlılaştırıyordu; seramik bir ısıtıcı geceleri köklerini ısıtıyordu ve dört adet 600 vatlık sodyum armatür de onları on iki saat boyunca parlak bir ışıkla yıkıyordu. Diğer on iki saatte ise, karanlıkta bekliyorlardı. Bahçıvan ciddiyetle, en kısa süreli ışığın bile bütün bir hasadı mahvedebileceğini söyledi.</p>

  <p class="normal">Bu bahçede güzellik yoktu. Eğer bir gün yasalar değişirse, kimse keneviri çiçeklerinin –kıllı, ter kokulu, kepekli kümeler– güzelliği uğruna yetiştirmeyecek. Bu totaliter seranın garip bir yanı vardı; dip dibe büyüyen, genetik açıdan birbirinin aynı bitkilerden oluşan katı bir monokültürdü bu –görünürde Dionysos'a adanmış bir bahçede son derece şiddetli, Apollon'ca bir kontrol.</p>

  <p class="normal">Ancak bu klostrofobik hücrede, bir bahçıvanın hayran kalacağı pek çok şey vardı. Bu kadar hevesli görünen bitkilere daha önce hiç rastlamamıştım; üstelik doğallıktan tamamen uzak, hatta sapkın bir şekilde büyümeye zorlandıkları halde: aşırı üretilmiş, aşırı beslenmiş, aşırı uyarılmış, hızlandırılmış ve cüceleştirilmiş –üstelik tüm bunlar aynı anda yapılmış. Marihuana bitkileri, CO²'yi emip yutarken, gübreleri obur obur yerken, suyu höpürdete höpürdete içerken ve sıcaklıkları ve parlaklıkları yüzünden gözlerimi çevirmek zorunda kaldığım ampullere kendilerini iştahla sunarken, "Memnun etmekten mutluyuz!" der gibiydiler. Bugüne kadar pek az bitkinin maruz kaldığı tarzda bir teşvik gören bu yüz adet hevesli, şeytani cüce, daha yaz bitmeden bir buçuk kilo kurumuş tomurcuk vererek bahçıvanlarını memnun edecekti –13 bin dolar değerinde çiçek.</p>

  <p class="normal">Tüm bunlar çılgınlığın da ötesindeydi. Çok geçmeden kibarca müsaade isteyebileceğim anı kollamaya başladım; normal bir nefes alabilmek için dakikaları sayıyordum. Trenle Amsterdam'a dönerken bu kendine özgü çılgınlığın ardında yatan mantığı bulmaya çalıştım. Yörenin geçmişinde bir çiçeğe en az bu derecede bağlanıldığı kötü bir örnek vardı halihazırda. Bu şehri kısa süreliğine yoldan çıkaran lale çılgınlığı sırasında –ki çiçekçiler tarihte en son bu çılgınlık sırasında büyük servetler karşılığı ticaret yapmıştır– bahçıvanlar, benzer bir saplantıyla çaba harcamış, kıymetli bitkilerine hırsız alarmları takmış, çiçeklerinin sayısını arttırmak için ayna kullanmış ve iyice küçülen dünyalarının hummalı bir rüyaya dönüştüğünü bir türlü fark edememişti.</p>

  <p class="normal">Bugün de, o zamanki hummalı rüyanın aynısının yaşandığı iddia edilebilir. Gerçekten de, hem on yedinci yüzyıl lalesinin, hem de yirmi birinci yüzyıl marihuanasının arkasında servet hayalleri yatıyor. Ancak lale olayında çılgınlığı kamçılayan <span class="ideitalik">tek şey</span> servetti; halbuki bu diğer, görece çirkin çiçekler için durum böyle değil. (Reçineye bulanmış tomurcuklar gösterişsizdir, dışkıya benzer.) Lale çılgınlığının kaynağında insanların egzotik görsel zevklere, güzelliğe yönelik arzuları olabilir; fakat bu durum uzun sürmedi. Diğer durumlarda son derece rasyonel davranan insanları, hayatlarını bir bitkiye göre düzenlemeye iten güzellik arzusu sonunda yerini statüye bıraktı. Tamamen finansal olan spekülasyon bu arzuyu yerinden sökmüş olsa da, kimse gerçek çiçeklerin hayalleriyle –bir sözleşme kağıdının üzerindeki sözcüklerle– yer değiştirdiğini fark etmedi.</p>

  <p class="normal">Marihuana bahçesindeki çılgınlık, başka türden bir çılgınlık. O da parayla bolca sulanıyor; ancak marihuananın insanların zevk arzusuna saldığı kök, çok daha derinlerde –bu çiçeklerden üretilen kimyasal maddeler insan bilincine her ne yapıyorsa, işte orada. Olağanüstü güçlü bir arzu olmalı bu –tutkunun kendisi ve çiçeğin talep ettiği fiyat bunu kanıtlıyor; ve tabusunun kuvveti de. Ancak ben, kendi payıma, o arzuya ilişkin hiçbir şeyi gerçekten anlamadığımı fark ettim. Peki öyleyse, bu bitkiler hangi bilgiyi sunuyor ve bu bilgi neden bunca gayretle yasaklanıyor?</p>

  <p class="normal">Eskimoların oluşturduğu yegâne istisna dışında, Yeryüzü üzerinde bilinçlerinde değişiklik yaratması için psikoaktif bitki kullanmayan tek bir halk yok. Herhalde hiç de olmadı. Eskimolara gelince... Onların istisnası da sadece kuralı kanıtlıyor: Eskimolar tarihleri boyunca psikoaktif bitki kullanmadı, çünkü bu bitkiler Arktik kuşakta yetişmez. (Beyaz adamdan fermente tahılların ne olduğu öğrenir öğrenmez Eskimolar da, bilinç değiştiriciler arasına katıldı.) Bu olgu, insanın bilinç deneyimini değiştirme arzusunun evrensel olabileceğini düşündürüyor.</p>

  <p class="normal">Üstelik bu arzu yetişkinlerle de sınırlı değil. Bilinç değiştirmeyi "temel bir insani etkinlik" olarak ele alan iki değerli kitabın yazarı Andrew Weil, küçük çocukların bile değişmiş farkındalık halleri aradığına işaret ediyor. Başları şiddetle dönene kadar oldukları yerde döner (böylece görsel halüsinasyonlar yaratırlar), bile bile hızlı ve derin nefesler alır, bayılma noktasına gelene kadar birbirlerinin boğazını sıkar, bulabildikleri her türlü buharı solur ve her gün işlenmiş şekerin sağladığı enerji patlamasını ararlar.</p>

  <p class="normal">Çocukluk döneminden bu örneklerin de önerdiği gibi, farklı bilinç hallerine erişmenin tek yolu uyuşturucu kullanmak değildir. Meditasyon, oruç, egzersiz, lunaparklardaki araçlara binmek, korku filmleri, aşırı sporlar, duyusal yoksunluk ya da uykusuzluk, şarkı söylemek, müzik, baharatlı yemek yemek ve her türde aşırı risk almak, akli deneyimimizin dokusunu şu ya da bu derecede değiştirme gücüne sahiptir. Belki de sonunda şunu keşfedeceğiz: psikoaktif bitkilerin beyne yaptıkları ile bu diğer etkinliklerin tesirleri, biyokimyasal düzeyde hayli benzeşiyor.</p>

  <p class="normal">Bilinçlerini değiştirme arzularını tatmin etmek üzere kullandıkları bitkiler söz konusu olduğunda, insan kültürleri büyük farklılıklar gösterir. Ancak –Eskimolar hariç– tüm kültürler, böylesi tek bir bitkiyi onaylayıp, benzer özellik gösteren diğer bitkileri büyük bir gayretle yasaklamıştır. Sanki tabu, ayartmanın yanı sıra geliyor. Parlak çizgiyi hangi nedenlerle <span class="ideitalik">orada</span> değil de, <span class="ideitalik">burada</span> çizdikleri, ancak o kültürün içinden gelen bireylere anlam ifade eder; çünkü söz konusu nedenlerin kökleri, o kültürün değerlerine ve geleneklerine uzanır. Fakat kültürlerin tek bir bitkiyi destekleyip bir başkasını yasaklama nedenleri, gerek zaman gerekse mekânda dikkat çekecek derecede akışkandır; bir kültürde her derde deva olan, çoğu kez bir başkasının panapatojenidir (her tür kötülüğün kökeni). Alkolün, Hıristiyan Batı'da oynadığı geleneksel role kıyasla Müslüman Doğu'da oynadığı rolü düşünün. Üstelik, bir kültürün her derde devası, zamanla aynı kültürün panapatojeni olarak da değişim gösterebilir; on dokuz ve yirminci yüzyıllar arasında Batı'da afyon türevi ilaçlarda olduğu gibi.<sup class="calibre4"><a href="../Text/arzu_split_023.html#footnote-100-12" id="footnote-100-12-backlink">[12]</a></sup></p>

  <p class="normal">Söz konusu değişimleri tarihçiler bilim adamlarından çok daha iyi açıklayacaktır çünkü bu değişimlere yol açan faktörler, söz konusu moleküllerin doğal yapılarından çok, kültürlerin onlara atfettiği güçler ve bu kültürlerin değişen ihtiyaçlarıyla ilişkilidir. Amerikan kültüründe kenevir, çeşitli dönemlerde şiddeti (1930'lar), çeşitli dönemlerde uyuşukluğu (bugün) besledi: aynı molekül, zıt etki. Belli bitkileri desteklerken diğerlerini yasaklamak, kültürlerin kendilerini tanımlamasının, ya da bireyler arası bağları pekiştirmenin bir yolu olabilir. İnsanların duygu ve düşüncelerini değiştirme gücüne sahip bir bitki gibi sihirli bir şeyin, hem fetişlere hem de tabulara esin kaynağı oluşu, hiç de şaşırtıcı değil.</p>

  <p class="normal">Şunu anlayabilmek daha güç: hemen hemen insanlığın tümü ile gözardı edilemeyecek sayıda hayvan, herşeyden önce, neden böyle bir arzuyu hissetmek durumunda olsun. Psikoaktif bitki tüketmenin bir yaratığa evrimsel bakış açısından ne gibi bir yararı olabilir? Muhtemelen hiç. Var olan her şeyin, Darwin'e dayandırılarak iyi bir nedenle öyle olduğunu varsaymak yanlıştır. Bir arzu ya da uygulamanın yaygın ya da evrensel oluşu, ille de evrimsel bir üstünlük sağladığı anlamına gelmez.</p>

  <p class="normal">Aslında insanların uyuşturucu eğilimi, birbirinden tamamen farklı iki uyumsal davranışın kaza sonucu ortaya çıkan bir yan ürünü olabilir. En azından, <span class="ideitalik">How the Mind Works</span> (Akıl Nasıl Çalışır)'da Steven Pinker'in önerdiği kuram bu. Pinker, evrimin insan beynine (önceden) birbiriyle ilgisi olmayan iki yeti bahşettiğine işaret ediyor: üstün sorun çözme yeteneği ve dahili bir kimyasal ödüller sistemi. Şöyle ki; insan özellikle faydalı ya da kahramanca bir şey yaptığında beyni kimyasal maddelerle yıkanır –bu kimyasallar kendisini iyi hissetmesine yol açar. Bu yetilerden ilkinin önüne diğerini mesele olarak koyarsanız, bitkileri kullanarak beyninin ödül sistemini nasıl kandıracağını çözmüş bir yaratıkla karşı karşıya kalırsınız.</p>

  <p class="normal">Fakat böyle yapmak, bizim adımıza iyi bir şey değildir. Hayvanların sarhoş olma eğilimleri konusunda uzman olan Ronald Siegel, bitkilerle kafayı bulan hayvanların kazalara daha bir yatkın, yırtıcılara karşı daha bir korumasız, yavrularıyla ilgilenme ihtimallerinin daha düşük olduğunu göstermiştir. Sarhoşluk tehlikelidir. Bu durum esrarı daha da derinleştiriyor. Bunca riske rağmen, bilinci değiştirme arzusu neden hâlâ bu kadar güçlü? Ya da, başka bir şekilde ifade etmek gerekirse, bu arzu neden Darwinci rekabetin bir kazazedesi olarak tükenip gitmemiş: en ayık olanın hayatta kalması?</p>

  <p class="normal">Eski Yunanlılar, sarhoş edici maddelere (ve hayatın pek çok diğer esrarına) ilişkin çoğu "ya/ya da" sorusuna verilecek yanıtın "İkisi de" olduğunu anlamıştı. Dionysos'un şarabı hem bir beladır, hem de bir lütuf. Özenle ve gereken bağlamda kullanılırsa, birçok uyuşturucu bitki onları tüketen yaratıklara avantaj sağlar –insanın beyin kimyasını kurcalamak, gerçekten de çok yararlı olabilir. Birçok psikoaktif bitkinin lütfu olan acıdan kurtulma, en aşikâr örnektir. Kahve, koka ve khat gibi bitkisel uyarıcılar, insanın dikkatini bir noktaya toplamasına ve çalışmasına yardımcı olur. Amazon kabileleri, avlanmalarına yardımcı olsun diye, dayanıklılıklarını, görüş kabiliyetlerini ve kuvvetlerini arttıran belli uyuşturucuları alır. Baskılayıcı direncin önünü açan, cinsel dürtüyü hızlandıran, saldırganlığı bastıran ya da ateşleyen ve toplumsal hayatın sorunlarını çözen psikoaktif bitkiler de vardır. Diğerleri de stresi azaltır, insanların uyumasına ya da uyanık kalmasına yardımcı olur ve onların ıstırap ya da can sıkıntısına karşı koymalarına meydan verir. Tüm bu bitkiler, en azından potansiyel olarak, zihinsel araçlardır; onları uygun şekilde nasıl kullanacağını bilen insanlar, gündelik hayatla daha iyi başa çıkabilir.</p>

  <p class="normal">Ancak bunlar görece kolay vakalardır; gündelik hayatı yeniden yazmadan, sadece nesrini değiştiren türden bitkiler. Bu bitkilerin etkilerini tanımlamak için "saydam" terimi kullanılır; bilinç üzerindeki etkileri, insanın gününü tamamlama ve yükümlülüklerini yerine getirme yeteneğine müdahale etmeyecek düzeyde olarak algılanan uyuşturuculardır bunlar. Bizim kültürümüzde kahve, çay ve tütün, diğer kültürlerde de koka ve khat gibi uyuşturucular, kullanıcının mekân-zaman koordinatlarına dokunmaz. Peki ya daha güçlü bitkiler; kullanıcılarının mekân ve zaman deneyimini, onları gündelik hayatın dışına, hatta kendilerinin dışına çıkartacak kadar <span class="ideitalik">değiştiren</span>, daha güçlü bitkiler?</p>

  <p class="normal">Kültürler bu bitkilere, haklı olarak, daha bir ihtiyatla yaklaşır: çünkü toplumsal düzenin sorunsuz bir şekilde işleyişini tehdit ederler. En karmaşık, modern ve dünyevi toplumların böylesi bitkileri yasaklamayı uygun görmesi, işte bu yüzden olabilir. Bu bitkileri onaylayan kültürler bile, güçlerini kontrol ve disiplin altına almanın bir yolu olarak, onları dikkatle hazırlanmış kurallar ve ritüeller içinde saklar. Peki, bu güçler nedir? Bu güçleri, sadece tüm toplumlarda rastlanan maceracı ruhlu bireylere değil de, bazen toplumların tamamına layık gören nedir? Çünkü birçok kültür, bu bitkileri kutsal saymıştır.</p>

  <p class="normal">Dünya dinlerinin doğa tarihi henüz yazılmadı. Ancak böyle bir kitabın hangi öyküleri anlatacağına dair az buçuk fikrimiz var. Bu kitap başka her şeyin yanı sıra bizi madde-ruh ilişkisi üzerine yeniden düşünmeye zorlardı –özellikle de madde olarak bitki ile insanoğlunun ruhsallığı üzerine. Çünkü şunu dile getirecekti: dünya dinlerinden birkaçının ortaya çıkış sürecinde seçkin bir grup psikoaktif bitki ile mantar rol alıyor (aralarında peyote kaktüsü, <span class="ideitalik">Amanita muscaria</span> ve psilosibin mantarlar, çavdar mantarı, fermente üzüm, ayahuasca ve kenevir de var). Dünyanın bilinen ilk dinlerinden biri, Orta Asya'da yaşayan eski Hint-Avrupalılar'ın dini olan Soma kültüydü; kutsal metni Rig Veda'ya göre Soma, tanrının güçlerine sahip sarhoş edici bir maddeydi. İnsanlar, ilahî bilgiye giden yol olarak, uyuşturucunun kendisine tapıyordu –ki günümüzde etnobotanikçiler, söz konusu maddenin "fly agaric (uçuran mantar)" da denen <span class="ideitalik">Amanita muscario</span> olduğunu düşünüyor.</p>

  <p class="normal">Buna benzer bir süreç, antik dünyanın dört bir yanında defalarca tekrarlandı. İnsanlar teker teker ve gruplar halinde, bitkilerin gücünü denemeyi –şimdi ve buranın ötesine geçip, başka bir yerlere gitmeyi– sürdürdü. Bu kişiler, bir takım bitki veya mantarların (etnobotanikçiler onlara, "içsel kutsallık" anlamına gelen "entojenler" diyor) başka bir dünyanın kapısını araladığını keşfetti. Bu yolculuklardan dönerken yanlarında getirdikleri imge ve kelimeler –ölüler ile doğmamışların ruhlarına ziyaretler, öteki dünyadan manzaralar, hayatla ilgili sorulara yanıtlar– öylesine güçlüydü ki, insanı ruhlar dünyasının varlığına inanmak zorunda bırakıyor, hatta kimi zaman da yeni dinlere temel oluşturuyorlardı. Tabii ki dinsel esrimeye yol açan tek yöntem bitkisel uyuşturucular değildir; oruç, meditasyon ve hipnotik transla da benzer sonuçlar elde edilebilir. Ancak bu teknikler daha çok, ilk kez entojenler tarafından ateşlenen bir ruhsal araziyi keşifte kullanılmıştı.</p>

  <p class="normal">Dinlerin doğa tarihi bize şunu gösterirdi: insanın ilahî olana dair deneyimleri, psikoaktif bitki ve mantarlara derin kökler salmıştır. (Karl Marx, dine insanların afyonu dediğinde, meseleyi tersten almış olabilir.) Bu durum kimsenin dini inancını azaltmaz; tersine, bazı dindar kişiler belirli bitkilerin ruhsal bilgileri çağırdığına inanırdı –kim bu inancın yanlış olduğunu söyleyebilir ki? Psikoaktif bitkiler, madde ile ruh –ya da sözlüğü güncelleme adına– kimya ile bilinç dünyaları arasına kurulmuş köprülerdir.</p>

  <p class="normal">Bir bitki için ne hüner; insan bilincine böylesi gizemli etkileri olacak bir kimyasal madde üretmek... Ki böylelikle bitkinin kendisi dini bir sembole dönüşmüş –insanoğlunun onunla tapınırcasına ilgilenmesine ve onu yaymasına layık olmuş.</p>

  <p class="normal">Hint-Avrupalılar arasında <span class="ideitalik">Amanita muscaria</span>'nın, Amerikan Kızılderilileri arasında peyotenin, Hindular, İskitler ve Traklar arasında kenevirin, Eski Yunanlılar<sup class="calibre4"><a href="../Text/arzu_split_024.html#footnote-100-13" id="footnote-100-13-backlink">[13]</a></sup> ile ilk Hıristiyanlar arasında şarabın kaderi, işte bu oldu.</p>

  <p class="normal">İnsanoğlunun güzelliğe ve tatlılığa karşı hissettiği arzular, bu arzuları tatmin edebilen bitkilere yeni bir hayatta kalma stratejisi sundu. İnsanoğlunun açlık derecesine varan bilinç sınırlarını aşma isteği de, aynı şekilde, bir başka bitki grubuna yeni fırsatlar yarattı. Hiçbir entojenik bitki ya da mantar, sırf insanlara hayali görüntülerle esin versin diye molekül üretmeye girişmedi –zararlılarla mücadele, onlar adına daha akla yatkın bir amaç. Ancak ne zaman insanlar bu moleküllerin onlar için neler yapabildiğini –bitki açısından istemeden de olsa, böylesi bir sihir– keşfetti, işte o zaman bitkiler de birdenbire, refaha ermelerini sağlayacak muhteşem yepyeni bir yönteme sahip oldu. O andan itibaren en güçlü sihre sahip olan bitkilerin yaptığı da, işte tam olarak budur.</p>

  <p class="normal">Sıradan deneyimleri aşma arzumuz kendisini sadece dinde değil, başka faaliyetlerde de ifade eder; bunlar da muhtemelen psikoaktif bitkilerden itiraf etmek istemeyeceğimiz derecede etkilenmiştir. Kim bilir, belki de dinler doğa tarihimiz ile aynı rafta duracak bir edebiyat ile felsefe ya da keşifler ile icatlar doğa tarihine de ihtiyacımız olabilir. Ya da belki ihtiyacımız olan sadece tek bir cilttir: hayal gücünün doğa tarihi.</p>

  <p class="normal">O ciltte, "afyon çiçeği ile kenevirin romantik hayal gücündeki yeri" konusuna ayrılmış bir bölüm bulabileceğimize kesin gözüyle bakabiliriz. Birçok İngiliz romantik şairin afyon kullandığı malum; bazı Fransız romantiklerin, Napolyon'un birlikleriyle Mısır'dan gelen esrarı gelir gelmez denediğini de biliyoruz. Ancak tam olarak bilemediğimiz şu: bu psikoaktif bitkilerin, romantizm adını verdiğimiz (ki, insani duyarlılık bakımından bir devrimdir) akımdaki rolü ne idi? Edebiyat eleştirmeni David Lenson'a göre, can alıcı bir roldü bu. Lenson, Samuel Taylor Coleridge'in hayal gücü kavramının, afyonun neden olduğu bilinç değişikliğine bağlanmaksızın anlaşılamayacağı iddiasında. Coleridge hayal gücünün, "yeniden yaratmak için eriyen, dağılan ve yayılan" zihinsel bir yeti olduğu düşüncesindeydi; ki bu fikrin Batı kültüründeki yankıları henüz dinmemiştir.</p>

  <p class="normal">"Bu ‘ikincil ya da bilinçdışı' hayal gücü kavramı, 1815'ten Saygon'un düşüşüne kadar Batı'da süren sanatsal yaratıcılığın bir modelini oluşturur" diye yazıyor Lenson. "Keats'in ‘yorgunluk, ateş ve endişe' (sabit, ölü nesneler dünyası) dediği şey de, tam olarak bu ‘erime, dağılma ve yayılma'yı doğruluyor; ki bu da (sanatçıyı) kaza, doğaçlama ve bilinçsizlik diyarlarına doğru (hareket ettiren) bir vasıta." Sadece romantik şiir değil, modernizm, sürrealizm, kübizm ve caz da Coleridge'in bilinçdışı hayal gücü fikriyle beslendi –o fikir ise, bir psikoaktif bitki tarafından beslendi. "Eleştirmenler bu süreci ne kadar masum göstermeye çalıştıysa da," diye yazıyor Lenson, "bazı seçkin şair ve kuramcılarımızın, görünürde hayal gücünden söz ederken, aslında kafayı bulmaktan söz ettiği gerçeğiyle yüzleşmeliyiz."<sup class="calibre4"><a href="../Text/arzu_split_025.html#footnote-100-14" id="footnote-100-14-backlink">[14]</a></sup></p>

  <p class="normal">İşin ilginç yanı, romantikler ilk başta uyuşturucuların şiirselden ziyade felsefi yeteneklerini güçlendireceğine inanmıştı. Thomas De Quincey'e göre afyon filozofa, "insan doğasının esrarlarını görebilmesi için içsel bir göz ve önsezi" veriyordu. On dokuzuncu yüzyıl Amerikan yazarı Fitz Hugh Ludlow, esrarın etkisi altındayken Antik Çağ'dan bir filozofla karşılaştığını bildirmişti. Tüm bunlar merakımı uyandırıyor: acaba Antik Çağ filozofları da bizzat sihirli bitkilerle karşılaşmış olabilir mi?</p>

  <p class="normal">Pek çok önemli Klasik Yunan düşünürün (aralarında Platon, Aristoteles, Sokrates, Aiskhylos ve Euripides de var) "Eleusis Gizemleri"ne katıldığını öğrendiğimde, ilk aklıma gelen işte bu oldu. Sözde, tahıl tanrıçası Demeter'in onuruna yapılan bir hasat şenliği olan Gizemler, katılanların güçlü bir halüsinojenik iksir tükettiği esrik bir ritüeldi. Reçetenin tam içeriği gizemini koruyor ancak bilginlere göre aktif bileşeni tahminen ergottu –tahıllara bulaşan ve kimyasal yapısı ile etkileri açısından LSD'ye yakından benzeyen bir mantarın (<span class="ideitalik">Claviceps purpurea</span>) ürettiği alkaloit. Klasik uygarlığın önemli isimleri, bu uyuşturucu iksirin etkisi altında halkla birlikte öylesine gizemli şamanik bir ritüele katılırdı ki, katılanlar bu ritüeli başka bir yerde asla dile getirmemeye yemin ettirilirdi. Bir filozof ya da şairin, böyle bir seyahatten geriye ne getirmiş olabileceğini bilmenin hiçbir yolu yok. Ancak böyle bir deneyimin Platon'un doğaüstü metafiziğine –dünyamızdaki her şeyin hakiki ya da ideal biçiminin duyularımızın erişemeyeceği ikinci bir dünyada bulunduğu inancı– esin vermiş olma ihtimalini sorgulamak, çok mu acayip?</p>

  <p class="normal">Bazı uyuşturucuların algımızda yarattığı etkilerden biri de, çevremizdeki nesneleri uzaklaştırması ya da yabancılaştırmasıdır; en sıradan şeyleri, ideal görünene kadar estetize ederler. David Lenson'ın <span class="ideitalik">On Drugs (Uyuşturucular Üzerine)</span>'de yazdığı gibi, kenevirin etkisi altında "her nesne, üyesi olduğu sınıfın en önde gelen temsilcisidir." "Bir bardak, bardağa ilişkin Platon Idea'sına ‘benzer'; bir manzara, tabloya benzer; bir hamburger, şimdiye kadar servis edilmiş trilyonlarca hamburgerin en iyisidir, gibi." Psikoaktif bir bitki, örnek oluşturan biçimler dünyasına bir kapı açabilir; ya da öyle görünür. Böyle bir bitki ya da mantarın Platon için bunu yapıp yapmadığını saptamak elbette imkânsız. Hatta bu konuda tahmin yürütmek bile, biraz saygısızlığa giriyor. Ancak Platon'unki kadar öngörülü ve garip bir metafiziğin kaynağını ararken, daha kötüsünü yapmak da mümkün elbette.</p>

  <p class="normal">Platon'un bardağı ya da Coleridge'in hayal gücü, İngiliz zoolog Richard Dawkins'in 1976 tarihli kitabı <span class="ideitalik">Gen Bencildir</span>'de türettiği bir terimi kullanmak gerekirse, birer "mem"dir; yani basitçe, insanların belleklerinde yer alan kültürel bilgilerdir. Mem, bir melodi ya da bir mecaz kadar küçük, bir felsefe veya dinsel kavram kadar büyük olabilir. Cehennem bir memdir; Pisagor teoremi, <span class="ideitalik">A Hard Day's Night</span>, tekerlek, <span class="ideitalik">Hamlet</span>, pragmatizm ve uyum da. Ve elbette mem fikrinin kendisi de. Dawkins'in kuramı, biyolojik evrimde genler neyse, kültürel evrimde de memlerin o olduğu yolunda. (Ancak genlerin aksine, fiziksel bir temelleri yok.) Memler bir kültürün yapı taşları; Darwinyen bir süreç içinde beyinden beyne aktarılıyor, deneme-yanılma yoluyla kültürel yeniliklere ve ilerlemelere yol açıyorlar. "Çevreleri"ne en iyi uyum sağlayan memler –yani, akıllarda kalarak insanların en çok işine yarayanlar– hayatta kalma ve tekrarlanma ihtimalinin en yüksek olduğu memlerdir; ki bunlar genelde iyi, doğru ya da güzel sayılır. Herhangi bir an için bir kültüre yakından bakacak olursanız, içinde hepimizin yüzdüğü –ya da daha doğrusu, içimizden yüzen– "mem havuzu"nu göreceksiniz.</p>

  <p class="normal">Yeni bir mem popüler olursa, kültürel bir değişim meydana gelir. Romantizm, mesela, ya da çift girişli defter tutma; kaos teorisi ya da Pokémon. (Ya da mem fikrinin kendisi, ki bugünlerde sanki daha bir popüler.) Peki yeni memler nereden geliyor? Bazen sanatçıların, bilim adamlarının, reklam metni yazarlarının ya da yeniyetmelerin beyinlerinden "bitmiş halde" fırlıyorlar. Yeni bir memin yaratılış sürecine çoğu kez mutasyon da eşlik eder; tıpkı mutasyonların, doğada yeni ve yararlı genetik özelliklerin çıkmasına fırsat sağlayışı gibi. Memler yeni şekillerde birleştirildikleri zaman ya da onları kullanan biri bir hata yaptığında –eski bir memi yeni bir mem doğuracak şekilde yanlış okuma ya da yanlış yorumlama– mutasyona uğrayabilir. Örneğin, Coleridge'in bilinçdışı hayal gücünün (kendisi halbuki yeni bir mem), başka yeni memler yaratmaya yarayan mükemmel bir araç olduğu ortaya çıkmıştır.</p>

  <p class="normal">Dawkins'in kuramının, psikoaktif bitkilerin kültür üzerindeki etkilerini düşünmek için mantıklı bir yol önerdiğini fark etmiştim –dinin, müziğin (doğaçlama caz ya da rock müziği düşünün), şiirin, felsefenin ve görsel sanatların evrimi boyunca, çeşitli kavşaklarda oynadıkları hassas rol. Peki, ya bu bitki toksinleri –aynı radyasyonun genom üzerindeki etkisi gibi– bir tür kültürel mutajen işlevi görüyorsa? Sonuçta bu toksinler, zihinsel yapıları değiştirme gücü olan kimyasal maddelerdir –yeni mecazlar önerirler, nesneleri yeni şekillerde görmemizi sağlarlar ve zaman zaman da, tamamen yeni zihinsel yapılar önerirler. Onları kullanan herkes, aynı zamanda pek çok zihinsel hataya yol açtıklarını da bilir; bu hataların çoğu hiçbir işe yaramaz, hatta durumu daha da kötüleştirirler. Fakat aralarından birkaç tanesi, kaçınılmaz olarak, yeni sezişler ile mecazların başlangıç noktası olacaktır. (Ve, edebiyat kuramcısı Harold Bloom'un "yaratıcı yanlış okuma" fikrini inanılır bulursanız, Batı edebiyatının görece iyi bölümünü oluştururlar.) Moleküllerin kendileri, insan beynine halihazırda yerleşmiş olan mem stokuna yeni bir şey katmaz; radyasyonun yeni genler eklemeyişi gibi. Fakat algı kaymalarına neden olurlar; zihinsel alışkanlıklarımızı kırmamızı sağlarlar. Bunlar da aslında, zihinsel ve kültürel verileri hayal gücüne dayanarak başka bir şeye dönüştürmemizi sağlayan model ve yöntemlerdir; bize miras kalan mimleri mutasyona uğratırlar.</p>

  <p class="normal">Fikrimin itibarını zedeleme riskini göze alarak da olsa, hakkı doğru yere teslim etmek istiyorum: uyuşturucuların kültürel birer mutajen işlevi görebileceği fikrini psikoaktif bir bitkiye borçluyum –ne kadar payı var, onu bilemem. Bu düşünce, marihuanadan kafayı bulmuş halde <span class="ideitalik">Gen Bencildir</span>'i okurken aklıma geldi. Değeri ne ise ne, ancak hiç değilse taze bir fikir (üstelik Dawkins'in mem fikrinin bir mutasyonu). Dawkins'i okuduğum akşam biraz esrar içmemiş olsaydım da bu fikir aklıma gelir miydi, o konuda ciddi şüphelerim var. (Aynı şeyi daha önceki Platon yorumum için de söylemek isterdim; ancak korkarım o sırada cin gibi ayıktım.)</p>

  <p class="normal">Biliyorum, esrar içmekten pek hoşlanmadığımı söyledim. Ancak araştırma araştırmadır; üstelik kenevirle olan ilişkim ben Amsterdam'dayken çok değişti. Marihuananın ne denli iyileştiğine dair o kadar çok şey okumuştum ki, bir kez daha denemem gerektiği hissine kapıldım. Ve şunu keşfettim; bu esrar beni ne aptallaştırdı, ne de paranoyaklaştırdı.</p>

  <p class="normal">Aptallaştırmama, kenevir yetiştiriciliğindeki ilerlemelerle açıklanabilir sanırım; ki söz konusu ilerlemeler çok farklı türde zihinsel etkileri olan cinslerin yetiştirilmesini sağladı. Bu durum üst piyasada kenevir erbablarının türemesine yol açtı –sadece tadı ve aroması değil, sarhoşluğunun belirgin psikolojik dokusuna ilişkin olarak da. Kimi cinsler (tipik olarak daha yüksek oranda <span class="ideitalik">indica</span> geni olanlar) narkotik etki yapar; yani aptallaştırırlar. Bazıları da (genellikle <span class="ideitalik">sativa</span> geni daha fazla olanlar) zihni açık ve akışkan yapar, bedene de dokunmaz. Tanıştığım bazı yetiştiriciler, esrardan "beyaz yakalı" ya da "mavi yakalı" olarak söz ediyordu. Benim kişisel olarak sempatik bulduğum cinsler uyarıcı olanlardı; ve anlattıklarımdan da anlaşılacağı üzere, düşünmeye yardımcı oluyorlardı.</p>

  <p class="normal">Paranoyaklaştırmamaya gelince; şunu unutmayın ki, marihuananın hiç çekinmeden, açık açık içilebildiği bir ülkeydeydim. Amerikan uyuşturucu savaşının marihuana deneyimi üzerindeki etkisi asla abartılamaz –ki telkin gücüne açık bir uyuşturucu olduğuna dair kötü bir şöhreti de vardır. Allen Ginsberg, 1966 yılında <span class="ideitalik">Atlantic Monthly</span>'de marihuananın entelektüel "kullanımları" üzerine yazarken (<span class="ideitalik">işte</span> haddini aşmış bir konu; bugünlerde belki marihuananın tıbbi kullanımlarından söz edilebilir, ancak <span class="ideitalik">entelektüel</span>?), marihuananın bazen yol açtığı anksiyete, korku ve paranoya gibi olumsuz duyguların "narkotik maddenin bilinç üzerindeki etkilerine değil, yasanın etkilerine" bağlanabileceğini öne sürmüştü. Araştırmacılar, bir bireyin herhangi bir uyuşturucu deneyimini biçimlendiren can alıcı etkenler olarak "iç ve dış ortam"dan söz eder. Özellikle marihuana, ister hayra ister şerre olsun, ona ilişkin beklentileri neredeyse hiç şaşmadan yerine getirir. Lenson buna "bir numaralı ‘aynen öyle'ci," diyor, "her ne olup bitiyorsa, onu destekler; kendisi çok az şey sunar ya da hiç sunmaz." Benim şahsi tecrübeme göre kenevir ruh halini değiştirmeye pek yaramaz, o an içinde bulunduğunuz ruh halini pekiştirir. Rahat bir kafede, aynı şeyi yapan bir düzine başka insanla birlikte esrar içerken, paranoyakça duygulara kapılmam için hiçbir neden yoktu. Herhalde bu yüzden de kapılmadım.</p>

  <p class="normal">Andrew Weil, bu etkiyi göz önüne alarak, marihuanaya "aktif plasebo" diyor. Kenevirin "kafa bulmak" dediğimiz zihin halini bizzat yaratmadığını, sadece tetiklediğini ileri sürüyor. Aynı zihinsel durum, uyuşturucunun "fizyolojik gürültüsü" olmadan, meditasyon ya da nefes alma egzersizleri gibi diğer yöntemlerle de tetiklenebiliyor. Weil, "kafayı bulma" durumunu zihnin yarattığı (belki tahrik var, ancak <span class="ideitalik">nevi şahsına münhasır</span>) bir şey olarak görmeyip, buna bitkinin (ya da THC'nin) neden olduğuna inanmanın (ki gerek uyuşturucu kullananlar, gerekse bu konularda araştırma yapanlar böyle düşünüyor), günümüz maddiyatçı düşünce tarzının yol açtığı bir hata olduğu görüşünde.</p>

  <p class="normal">İşin gerçeği, genelde hep olduğu üzere, muhtemelen ortalarda bir yerde. Marihuananın psikolojik deneyimi sadece kimyasal koşullarla açıklanamayacak kadar çeşitlidir; kişiden kişiye değişiklik göstermesinin yanı sıra, zaman içinde de farklılaşır. Ancak sadece <span class="ideitalik">bu</span> bitkinin kimyasının neden olduğu bir şeyler de kesinlikle var; mesela Ginsberg'ün <span class="ideitalik">Atlantic</span> denemesinde sözünü ettiği Cézanne'ın resimsel boşluğu üzerine yeni anlayışlar, şamanların geri getirdiği dini içgörüler, ve hatta benim mutajen memler hakkındaki dağınık düşüncelerim... Afyon muhtemelen aynı beyinlerde farklı türde düşüncelere yol açardı. Molekül ve zihin arasında bir tür neden-sonuç ilişkisi olduğunu varsayıyoruz; fakat gerçekte ne olduğunu kimse bilmiyor.</p>

  <p class="normal">Onları kullanan büyücülerin, şamanların ve simyacıların anladığı üzere, psikoaktif bitkiler madde ile ruhun eşiğinde, ikisi arasındaki basit ayrımların artık geçerli olmadığı bir noktada dururlar. Burada bilinçten söz ediyoruz elbette. Bilinç, beynin maddi anlayışının sınır noktasıdır –en azından şimdilik öyle, fakat muhtemelen hep böyle olacak. Marihuana gibi bir bitkinin ilginç yanı, bizi dosdoğru o sınıra götürmesi ve diğer yanda neler olduğuna dair bize öğreteceklerinin oluşu. Kenevirin bilinci keşfetmek adına yararlı bir araç olduğuna inandıkları için Allen Ginsberg gibi şairlere kibarca gülümsemiş olabiliriz. Ancak artık anlaşıldığı kadarıyla, haklı olabilirler.</p>

  <p class="normal">1960'lı yılların ortasında Raphael Mechoulam adlı İsrailli bir nörobilimci, marihuananın psikoaktif etkilerine neden olan kimyasal bileşimi saptadı: delta-9-tetrahidrokanabinol, ya da THC. Bu molekülün yapısı, daha önce ya da o zamandan bu yana doğada bulunanlara hiç mi hiç benzemiyordu. Bir ilaç olarak kenevirin kadim tarihi yıllar boyu Mechoulam'ın kafasını kurcaladı (1930'larda yasaklanana kadar birçok kültürde her derde deva bir ilaçtı; ağrı, istem dışı kasılmalar, mide bulantısı, glokom, sinir ağrısı, astım, kramp, migren, uykusuzluk ve depresyona iyi gelirdi). Mechoulam sonunda bitkinin aktif bileşenini tecrit etmeye değebileceğine karar verdi. Bu tür bir çalışmayı finanse edecek kaynaklara ulaşmasını sağlayan ise, marihuananın eğlendirici bir uyuşturucu olarak 1960'lı yıllardaki popülerliği ve bu duruma eşlik eden resmi kaygılar oldu. Bununla birlikte kanabinoid üzerine pek çok araştırma daha yapıldı. Sonuçlar biraraya toplandığında, insan beyninin nasıl çalıştığına dair tahmin edilenin çok üzerinde bilgiye ulaşıldı.</p>

  <p class="normal">St. Louis Üniversitesi Tıp Fakültesi'nde bir araştırmacı olan Allyn Howlett 1988 yılında, insan beyninde THC'ye mahsus bir reseptör (alıcı) yer aldığını keşfetti –THC, aynı bir anahtarın kilide girişi gibi, bu sinir hücresine bağlanıyor ve onu aktif duruma geçiriyordu. Reseptör hücreler nöronal ağın bir parçasıdır; depomin, serotonin ve endorfinlerle ilgili beyin sistemleri de bu tip ağlardandır. Herhangi bir ağ içinde yer alan bir hücre, kimyasal anahtarı tarafından aktive edildiğinde birkaç şekilde tepki verir: diğer hücrelere kimyasal bir sinyal göndermek; geni açıp kapamak; daha çok aktif olmak ya da daha az aktif olmak. Söz konusu ağa bağlı olarak, bu süreç bilişsel, davranışsal ya da fizyolojik değişimleri tetikleyebilir. Howlett'ın keşfi, beyinde yeni bir ağın varlığına işaret etti.</p>

  <p class="normal">Howlett'ın bulduğu kanabinoid reseptörler beynin dört bir yanında muazzam sayılarda ortaya çıktı (ayrıca bağışıklık ve üreme sistemlerinde de tespit edildi). Ancak bu reseptörler daha çok, marihuananın değiştirdiği bilinen zihinsel süreçlerden sorumlu bölgelerde kümelenmişti: beyin zarı (yüksek düzeyde düşüncenin mevkii), hipokampus (bellek), bazal gangliya (hareket etme) ve amigdala (duygular). Tuhaftır, kanabinoid reseptörlerin ortaya <span class="ideitalik">çıkmadığı</span> tek nörolojik adres, dolaşım ve solunum gibi istemsiz işlevleri düzenleyen beyin sapıydı. Bu da, kenevirin zehir düzeyinin neden son derece düşük olduğunu ve neden kimsenin aşırı dozda kenevirden ölmediğini açıklayabilir.</p>

  <p class="normal">Araştırmacılar, insan beyninin sırf marihuana ile kafa bulma amacıyla özel bir yapı geliştirmeyeceği varsayımından yola çıkarak, beynin kendi THC-benzeri kimyasal maddesini, henüz bilinmeyen bir amaçla üretmesi gerektiği hipotezini yürüttü. (Buradaki geçerli olan bilimsel paradigma endorfin sistemi; ki bu sistem, bitkilerdeki uyuşturucu maddeler ile olduğu gibi, beyinde üretilen endorfinler tarafından da yanıltılır.) 1992'de, THC'yi keşfinden otuz yıl kadar sonra, Raphael Mechoulam (William Devane ile birlikte) bu kimyasalı buldu: beynin bizzat ürettiği kanabinoid. Ona, Sanskritçe "içerdeki mutluluk" anlamına gelen kelimeden yola çıkarak, "anandamid" adını verdi.</p>

  <p class="normal">Mechoulam ve Howlett'ın yakın bir zamanda Nobel Ödülü alacağına kesin gözüyle bakabiliriz; çünkü bu keşifler sayesinde yeni bir nörobilim branşı ortaya çıktı. Bu yeni branş, beynin işleyişine dair bildiklerimizi devrimsel boyutta değiştirmesinin yanı sıra, yepyeni bir ilaç sınıfının doğmasını da sağladı. Onların araştırmalarını takip eden nörobilimciler şimdi harıl harıl kanabinoid ağının tam olarak nasıl çalıştığını ve her şeyden önce neden böyle bir ağa sahip olmamız gerektiğini çözmeye çalışıyor.</p>

  <p class="normal">Böyle bir ağın neden var olduğu sorusunu Mechoulam ile Howlett'ın yanı sıra, kanabinoid araştırmalarında yer alan diğer meslektaşlarına da yönelttim. Yanıtları, spekülatif olmakla birlikte, pek çok şeyi ima ediyordu. Kanabinoid ağının olağanüstü derecede karmaşık, işlevlerinin de çok çeşitli olduğunu öğrendim; bunun bir nedeni, serotonin, dopamin ve endorfinler gibi diğer sinir ileticilerin eylemini değiştiriyor gibi görünmesiydi. Howlett'a böyle bir ağın amacının ne olabileceğini sordum. Yanıtına, kanabinoidlerin dolaylı ve dolaysız etkilerinin bir listesini çıkarmakla başladı: ağrıyı azaltmak, sakinleştirmek, kısa süreli hafıza kaybına ve hafif bilişsel bozukluğa neden olmak.</p>

  <p class="normal">"Ki bunlar <span class="ideitalik">tam da</span>, Adem ile Havva'nın Cennet'ten atıldıktan sonra isteyecekleri türden şeylerdi. Havva'nın doğumun acısını atlatması için, ya da Adem'in bedensel çalışmayla geçecek bir ömre dayanabilmesi için daha kusursuz bir ilaç tasarlayamazsınız." Howlett, kanabinoid reseptörlerin nedense rahimde bulunduğunu belirtti ve anandamidin sadece doğumun acısını köreltmekle kalmayıp, kadınların daha sonra bunu unutmasına da yardımcı olabileceği tahmininde bulundu. (Tuhaf ama, acı hissi hatırlaması en zor olan şeylerden biri.) Howlett, insanın kanabinoid sisteminin, "sabah kalkıp her şeye yeniden başlayabilelim diye" hayatın rutin oklarına dayanmamıza (ve seçerek unutmamıza) yardımcı olmak için evrildiği yorumunu öne sürüyor. İnsanlık durumu ile başa çıkmak için beynin kendi ilacı.</p>

  <p class="normal">Raphael Mechoulam ise kanabinoid ağın –aralarında ağrı yönetimi, hatıra oluşumu, iştah, hareket koordinasyonu ve belki de en şaşırtıcı olarak duyguları içeren– birkaç farklı biyolojik süreci düzenleme işlevlerine dahil olduğuna inanıyor. Mechoulam, "Duygunun biyokimyası hakkında hemen hemen hiçbir şey bilmediğimize" dikkat çekiyor. Araştırmaların sonunda kanabinoidlerin, beynin "nesnel gerçekliği öznel duygulara çevirdiği" süreçle alakalı olduğunun keşfedileceği inancında.</p>

  <p class="normal">"Torunumu bana doğru koşarken görürsem, kendimi mutlu hissederim. Biyokimyasal olarak torunumun bana doğru koşmasının nesnel gerçekliğini nasıl oluyor da duygularımdaki öznel değişime tercüme edebiliyorum?" Kayıp halka, beynin kanabinoidleri olabilir.</p>

  <p class="normal">Öyleyse, yeryüzünde yetişen bir çiçeğin –orta Asya'da doğal olarak yetişen otsu bir bitkinin– ürettiği bir molekülün, tam da insan bilincinin bu yönlerine hâkim olan nörolojik mekanizmanın kilidini açmak için gereken anahtara sahip olma olasılığı nedir? Doğa ile zihin arasında böyle bir haberleşmenin sihirli bir yanı var, fakat mantıklı bir açıklaması da olmalı. Bir bitki, eğer ona evrimsel bir iyiliği dokunmuyorsa, böyle emsalsiz ve karmaşık bir molekülü üretme (ve üretmeyi sürdürme) çabasına girişmez. Öyleyse kenevir neden THC üretiyor? Kimse kesin olarak bilmiyor ancak botanikçiler birbiriyle rekabet halinde çeşitli kuramlar sunuyor; bunların birçoğunun da insanların kafa bulmasıyla hiç ilgisi yok –en azından bitkinin başlangıcında.</p>

  <p class="normal">THC'nin amacı keneviri ultraviyole radyasyondan korumak olabilir; kenevirin yetiştiği yerin rakımı ne kadar yüksekse, bitki o kadar çok THC üretiyormuş gibi görünüyor. THC aynı zamanda antibiyotik özellikler de sergileyerek keneviri hastalıklardan koruma rolünü üstlenmiş olabilir. Son olarak, THC'nin zararlılara karşı çok gelişmiş bir savunma sunuyor olması da mümkün. Kanabinoid reseptörler suyılanı kadar ilkel hayvanlarda bile bulunmuştur; araştırmacılar bu reseptörleri böceklerde de bulacaklarını tahmin ediyor. Kenevir THC'yi muhtemelen bitkiyi yağmalayan böcekleri (ve daha evrimleşmiş otoburları) sersemletmek için üretiyor; THC bir kınkanatlıya (ya da bir geyiğe, tavşana) ne yaptığını ya da o lezzetli bitkiyi en son nerede gördüğünü unutturabilir. Ancak THC'nin amacı ne olursa olsun, Raphael Mechoulam'ın dediği gibi, "bir bitkinin, San Francisco'lu bir çocuk kafayı bulsun diye bileşim üretmesi" pek muhtemel değil.</p>

  <p class="normal">Yoksa muhtemel mi? Amsterdam'da tanıştığım marihuana botanikçisi Robert Connell Clarke, bu fikrin Mechoulam'ın söylediği kadar uzak bir ihtimal olmadığı düşüncesinde. Savunma kuramlarının çoğunu yetersiz buluyor ve "THC'nin <span class="ideitalik">Cannabis</span>'e sağladığı en aşikâr evrimsel avantajın, insanın ilgisini çeken ve bitkinin dünyaya yayılmasını sağlayan psikoaktif özellikler olduğu" sonucuna varıyor.</p>

  <p class="normal">Elbette hem Mechoulam, hem Clarke haklı olabilir. THC'nin asıl amacı ne olursa olsun, deney ve bahçecilik yeteneği olan belli bir primat onun psikoaktif özellikleri ile karşılaşınca, bitkinin evrimi o andan itibaren o primat ve arzularının rehberlik ettiği yeni bir yörüngeye girdi. İnsana en büyük zevki ya da en kuvvetli ilacı veren kenevir çiçekleri, artık en fazla üreyen döllerdi. Belki başlangıçta biyokimyasal bir kaza olarak adlandırabileceğimiz bir olgu, zamanla bitkinin birlikte evrimsel kaderini oluşturdu; ya da evcillik şemsiyesi altındaki kaderlerinden en azından <span class="ideitalik">biri</span> oldu.</p>

  <p class="normal">"Kendir" anlamına gelen eski Çin harfi <span class="ideitalik">Ma</span>, bir çatı altında bir erkek bir de dişi bitkiyi gösterir –insan kültürünün evinde yetişen kenevir. Kenevir ilk evcilleştirilen bitkilerden biriydi (muhtemelen önce elyafı için, daha sonra da ilaç olarak); insanoğluyla birlikte on bin yılı aşkın bir süre boyunca evrim geçirdi –öyle ki, en eski çağlardaki biçimi tamamen kayboldu. Kenevir artık en az bir Bourbon gülü kadar insani arzunun ürünüdür; kaderini bizimkine bağlamadan önce bitkinin neye benzediğini bilmiyoruz.</p>

  <p class="normal">Ancak (örneğin gül ya da elmayla karşılaştırınca) keneverin birlikte evriminde olağanüstü bir durum söz konusu; günümüze gelene kadar bambaşka iki yolu takip ediyor –bu yollar ise farklı insani arzuları yansıtıyor. Bitki, ilk yolunda (görüldüğü kadarıyla Eski Çin'de başlayıp kuzey Avrupa'ya doğru hareket etmiş, oradan da Amerika kıtalarına geçmiş) elyafının kuvveti ve uzunluğu için seçilirdi. (Kendir geçen yüzyıla kadar insanoğlunun belli başlı kâğıt ve kumaş hammadde kaynaklarından biriydi.) Diğer yolu boyunca ise (orta Asya'da bir yerlerde başladı ve Hindistan kanalıyla güneye doğru hareket etti, sonra Afrika'ya, oradan da kölelerle birlikte Amerikalar'a ve Napolyon'un ordusuyla Avrupa'ya geçti), psikoaktif güçleri ve tedaviye yönelik özelliklerinden dolayı seçildi. On bin yıl sonrasında kendir ile kenevir, birbirinden geceyle gündüz kadar farklı bitkilere dönüşmüştür: kendir, kayda değmez miktarda THC üretir; kenevir ise değersiz bir elyaftır. (Ancak A.B.D. hükümetinin gözünde halen tek bir bitki vardır; bu yüzden de, uyuşturucu bitkisinin tabu olması, anlamsız bir şekilde elyafı da aynı kadere mahkûm etmiştir.) Kenevirden daha esnek evcilleşmiş bir bitki yoktur; tek bir tür, birbirinden son derece farklı iki ayrı arzuya yanıt vermiştir –birincisi, doğası gereği ruhsal, ikincisi ise, kelimenin tam anlamıyla maddi.</p>

  <p class="normal">Konuştuğum bilim adamlarının kenevirin soyu ve biyokimyası üzerine söyleyecek çok şeyi vardı; ancak bitkinin bilinç deneyimimiz üzerindeki etkileri konusunda hepsi suskun kalıyordu. Benim öğrenmek istediğim, bir kişinin "kafasının iyi" olmasının biyolojik anlamda ne demek olduğuydu. Bu soruyu Allyn Howlett'a yönelttiğimde, yanıtı hayli kuru iki kelimeden ibaretti: "bilişsel bozukluk." <span class="ideitalik">Bilişsel bozukluk</span> mu? Peki, ama bu yanıt seks yapmanın insanın nabzını yükselttiğini söylemek gibi bir şey olmuyor mu? Esasen doğru fakat sizi meselenin can damarına –ya da arzuya– yakınlaştırmıyor. Marihauana hakkında pek çok kitap kaleme almış bir farmakolog olan John Morgan, şu noktaya dikkat çekiyor: "Henüz bilinci bilimsel olarak anlamıyoruz. Öyleyse bilinçteki değişimleri bilimsel olarak açıklamayı nasıl umarız?" Mechoulam, kafa bulmanın biyokimyasal olarak ne anlama geldiğine dair sorularımı, "Korkarım bu soruları bugün de şairlere bırakmamız gerekiyor" diyerek yanıtladı.</p>

  <p class="normal">Sonuç olarak nörobilimciler beni yarı yolda bıraktı; on dolarlık ot ile bilimsellikle alakası olmayan bir dünyada bir başıma kalakaldım. Yanımda kimler mi var: Allen Ginsberg, Charles Baudelaire, Fitz Hugh Ludlow ve (amanın!!) Carl Sagan –ama bilimsel şapkasını bir kenara koymuş, uçuk kaçık bir Carl Sagan. Şöyle ki, Sagan'ın 1971'de esrar deneyimleri hakkında içten, harikulade bir kitap yazdığını keşfetmiştim –takma bir isimle yayımladığı bu kitapta Sagan, yaşamın doğası hakkındaki "harap edici içgörüleri" için, esrara hakkını teslim eder.<sup class="calibre4"><a href="../Text/arzu_split_026.html#footnote-100-15" id="footnote-100-15-backlink">[15]</a></sup></p>

  <p class="normal">Ancak esrar deneyiminin edebi ve fenomenolojik soruşturmalarını sürdürürken, bilim adamlarından her şeye rağmen değerli bir şey aldığımı fark ettim. Farkına varmaksızın, bana kenevirin insan bilincine ne yaptığı ve bize bu konuda neler öğretebileceği yönünde yol göstermişlerdi. Aslında Howlett, o basit –ancak zarif olmayan– formülasyonunda belki de haklıydı; çünkü bu işin temelinde sahiden de çok özel türde bir "bilişsel bozukluk"un yattığını düşünmeye başlamıştım. Açıklamama izin verin.</p>

  <p class="normal">Konuştuğum bilim adamlarının hepsi, kısa süreli hafıza kaybını, kanabinoidlerin ana nörolojik etkilerinden biri arasında saydı. Kendilerince kenevir sarhoşluğunu tanımlamaya çalışan "şairler" de öyle. Hepsi, birkaç saniye önce neler olduğunu kalıntılarından anlamaya çalışmanın zorluğundan ya da insanın kısa süreli hafızası çalışmadığında, bir konuşmayı (ya da bir düzyazı pasajını) takip etmenin nasıl Herkülvari bir sorun haline geldiğinden söz eder.</p>

  <p class="normal">Ancak bilim adamları kenevirdeki THC'nin sadece beynin kendi kanabinoidlerinin davranışını taklit ettiğini söyledi. Bir beyin için ne kadar tuhaf bir şey; kendi hatıra yaratma yeteneğine müdahale edecek bir kimyasal madde imal etmek –ve söz konusu olan sadece acıya ilişkin hatıralar da değil. Ben de Raphael Mechoulam'a bir e-posta yollayıp şunu sordum: Beyin neden böylesine arzu edilmeyen etkiye sahip bir kimyasal madde salgılasın?</p>

  <p class="normal">Unutmanın arzu edilmediğinden bu kadar emin olmamamı söyledi. "Bu sabah New York metrosunda gördüğün bütün yüzleri gerçekten hatırlamak istiyor musun?"</p>

  <p class="normal">Mechoulam'ın bu dolaylı yorumu, unutmanın zihinsel bir işlem olarak büyük ölçüde hafife alındığını takdir etmeme yardımcı oldu –gerçekten de unutmak, hep varsaydığım gibi zihinsel işlem bozukluğu değil, zihinsel işlemdir. Evet, unutmak bir lanet olabilir, özellikle de yaşlandığımızda. Fakat unutmak aynı zamanda sağlıklı bir beynin en önemli işlevlerinden biridir, hemen hemen hatırlamak kadar önemlidir. Eğer hatırladığımızdan büyük kısmını çabucak unutmazsak, uyanık olduğumuz her anda algıladığımız duyusal bilgilerin sadece hacminin ve çeşitliliğinin bilincimizi nasıl bunaltacağını bir düşünün.</p>

  <p class="normal">Herhangi bir anda duyularım bilincime –algılayan "Ben"e– hiçbir insan zihninin tamamen kavrayamayacağı bir veri fırtınası sunuyor. Bu noktayı açıklamak için, rutin olarak unutulanı gözler önüne sermeye çalışayım. Gözlerim şu anda hareket bile etmeden şunları sunuyor: tam önümde, mavi fonu ve karmakarışık ikonlarıyla bir bilgisayar ekranına yazdığım kelimeler var. Çevresinde, yazı masamın sarışın ağaç damarı, bir fare altlığı (üzerinde basılı kelimeler ve imgelerle), küçük penceresinde kırmızı kırmızı dönen bir CD, kolaylıkla okuyabileceğim ancak okumadığım birkaç düzine kitap sırtının tıkış tıkış konduğu iki kitap rafı, gri plastik bir ısıtıcı, sinir bozucu bir açıyla dik duran klasöre sokulmuş (üzerinde "Esrar kupürleri" yazan) mavi bir dosya, hızla parmakları uçan iki el (bir elde yara bandı, ötekinde altın ışıltısı), blucine bürünmüş bir kucak, iki tane yeşil süveterli bilek, bir pencere (yeşil pervazları likenlerin, düzinelerce ağacın, yüzlerce dalın, milyonlarca yaprağın olduğu bir manzarayı çerçeveliyor) ve bu görsel alanın yüzde 90'ına yumuşak bir sınır çizen gözlüklerimin metal çerçeveleri.</p>

  <p class="normal">Ve bu sadece gözlerim. Bu arada dokunma duyum da ilgimi, fondaki bir omuz ağrısının cılız sesine, sağ orta parmağımın ucunda hafif bir yanma duyusuna (geçen gün kesildiği yerde) ve burun deliklerimden serin havanın girişine çekiyor. Tat mı? Siyah çay ve bergamot, dilde biraz tuzlu kahvaltı kalıntısı (somon füme). Müzik: ön planda, Red Hot Chili Peppers, sağda ısıtıcının vınlamasıyla destekleniyor, sol aşağıda bilgisayar vantilatörünün vınıltısı, fare klikleri, klavye çıtırtısı, başımı yana eğdiğimde boynun derinlerden gelen çatırtılar; ve sonra dışarıdan gelen kuş şakıması, damda düzenli damlalar ve pervaneli bir uçağın gökyüzünü ağır ağır yırtışı. Koku: tahtamsı bir nemle karışık limon suyu. Bu paragrafı yazarken çırpınan bir balık sürüsü gibi aceleyle dolaşan sayısız düşüncenin listesini çıkarmaya çalışmayacağım bile. (Ya da çalışacağım: sonradan akla gelenler ve kuruntular dalgalar halinde gelir ve alternatif kelimeler ve dil bilgisi yapılarından, titreşen yemek seçeneklerinden, içlerinden mecazlar avlamaya çalıştığım küçük siyah bilinç deliklerinden, yaygara koparan bir avuç yapılacak işten, yemeğe ne kadar kaldığına ilişkin sürgerimsi bir farkındalıktan, vesaireden vesaireden oluşan kalabalıkları itip kakarlar.)</p>

  <p class="normal">George Eliot bir keresinde, "Eğer sincabın kalp atışını ya da büyüyen otları duyacak olsaydık, bu kükremeden ölürdük" diye yazmıştı. Akıl sağlığımız, bilincimize her an akan duyumsal veri okyanusunu, fark edilen ve hatırlananın idare edilebilir bir damlasına kurgulayan mekanizmaya bağlıdır. Kanabinoid ağı da o mekanizmanın bir parçasıymış gibi görünüyor. Günü sağ-salim geçirebilmemiz ve yapılması gerekeni yapmamız için hatırlamamız gerekenleri, algı çekirdeğinden gelen muazzam miktardaki duyumdan özenle eliyor.<sup class="calibre4"><a href="../Text/arzu_split_027.html#footnote-100-16" id="footnote-100-16-backlink">[16]</a></sup> Çok şey, unutmaya bağlı.</p>

  <p class="normal">Marihuanadaki THC ile beynin endojen kanabinoidleri birbirine çok benzer şekilde çalışır; ancak THC, çoğu sinir iletici gibi salgılanmasından hemen sonra parçalanan anandamide göre çok daha kuvvetli ve ısrarlıdır. (Tuhaftır, çikolata bu süreci yavaşlatıyora benziyor; çikolatanın ruh halinde hafif değişmelere neden olan etkisi belki de buna bağlanabilir.) Bu da akla şunu getiriyor; marihuana içmek beynin doğuştan gelen unutma yetisini haddinden fazla uyarıp, normal işleyişini de abartıyor olabilir.</p>

  <p class="normal">Bu, öyle azımsanacak bir şey değil. Hatta bir adım daha ileri gidersem; bence, marihuananın etkisi altındaki bilinç deneyimine kendine özgü dokusunu veren şey, her şeyden çok, bu durmak bilmeyen anbean unutuş; duyum havuzunun neredeyse dolduğu hızla boşalması. Duyusal algıların keskinleşmesi, kenevirin en sıradan içgörüleri içinde yıkadığı derinlik buharını ve, belki hepsinden önemlisi, zamanın yavaşladığı ve hatta durduğu duygusunu açıklamaya yardımcı olur. Çünkü zamanın ucunu ancak unutmak suretiyle gerçekten bırakırız; böylece, sıradan saatlerde bir türlü yakalayamadığımız "bu anda yaşama" deneyimine yaklaşırız. Ve işte <span class="ideitalik">o</span> deneyimin mucizesi, belki de her şeyden çok, ister uyuşturucu vasıtasıyla, ister başka herhangi bir teknikle olsun, bilinci değiştirme yolundaki insani arzunun temelinde yatıyormuş gibi görünüyor.</p>

  <p class="normal">"Yanınızdan otlaya otlaya gelip geçen sığır sürülerini düşünün" diyerek başlar Friedrich Nietzsche 1876 tarihli fevkalade, biraz da egzantrik denemesi "Tarihin Yaşam İçin Yararı ve Yararsızlığı Üzerine"ye. "Dünün ya da yarının ne anlama geldiğini bilmezler; seker durur, yer, dinlenir, hazmeder, gene sekerler, sabahtan akşama, günden güne böyle sürer. O ana bağlıdırlar; keyfiyle, sıkıntısıyla. Ve böylece ne melankoliye kapılır, ne de sıkılırlar..."</p>

  <p class="normal">"Bir insan bir hayvana pekâlâ sorabilir: ‘Neden ne kadar mutlu olduğundan bahsetmiyorsun da, sadece öylece durup bana bakıyorsun?' Hayvan şöyle cevap vermek isteyebilir, ‘Çünkü ne söyleyecektiysem hep unutuyorum' –ama sonra bu yanıtı da unutur ve suskun kalır."</p>

  <p class="normal">Nietzsche'nin denemesinin ilk bölümü unutmanın erdemleri üzerine duygulandırıcı, zaman zaman da komik bir övgü şarkısı; Nietzsche unutabilmeyi, insan mutluluğun, zihinsel sağlığın ve eylemin önkoşulu olarak görüyor. Hafıza ya da tarihin değerini reddetmeden (tıpkı Emerson ve Thoreau gibi), enerjimizin haddinden fazla kısmını geçmişin gölgelerinde debelenerek harcadığımızı öne sürüyor –âdetler, geçmiş örnekler, genelgeçer bilgi ve nevrozun zayıflatıcı yükü. Amerikan deneyüstücüler gibi Nietzsche de, kişisel ve ortak mirasımızın hayattan zevk almamızın ve özgün olan herhangi bir şeyi başarmamızın önünde engel oluşturduğunu düşünüyor.</p>

  <p class="normal">"Neşeli olmak, temiz vicdan, keyifli edim, geleceğe güvenmek –bunların hepsi... insanın doğru zamanda hatırladığı gibi doğru zamanda unutabilme yeteneğine dayanır." Nietzsche, "geçmişin sürekli artan büyük baskısı"nı bir kenara koyarak, daha çok "geçmişin ve geleceğin çitleri arasında, cehaletin verdiği mutluluk içinde oynayan" bir çocuk (ya da inek) gibi yaşamamız gerektiği uyarısında bulunuyor. Nietzsche, şimdide yaşamanın tehlikeli olduğunu da kabul ediyor (insan "hatalı şekilde bütün deneyimlerin kendisine özgü olduğunu sanmaya" eğilimlidir) ancak bilmişlik ya da sofistike oluşta yaşanan herhangi bir kayıp, zindelikteki kazanç ile fazlasıyla telafi edilecektir.</p>

  <p class="normal">Nietzsche için "unutma sanatı ve unutmanın gücü", o anki amaca hizmet etmeyen her türlü bilginin ya bütünüyle bilinç dışına atılmasını, ya da radikal bir şekilde düzenlenmesini içerir. "Şiddetli bir tutku"nun ya da yüce bir fikrin etkisi altındaki kişi, o tutku ya da fikir dışındaki her şeye karşı kör ve sağır olur. Diğer taraftan algıladığı şeyi, daha önce hiçbir şeyi algılamadığı gibi algılayacaktır: "Her şey somut, yakın, renkli ve yankılanıyor; sanki onu tüm duyularıyla aynı anda kavramışcasına."</p>

  <p class="normal">Nietzsche'nin tanımladığı bir tür kendini aşma hali –sanatçıların, atletlerin, kumarbazların, müzisyenlerin, dansçıların, savaşan askerlerin, mistiklerin, meditasyon yapanların ve dua eden dini bütünlerin çok iyi bildiği zihinsel bir durum bu; tam anlamıyla kendini verme. Buna çok benzer bir durum seks sırasında ya da belli uyuşturucuların etkisi altında ortaya çıkabilir. Kişinin kendisini içinde bulunduğu anda kaybetmesine bağlı olarak etkisini gösterir; çoğunlukla Tek Büyük Şey (ya da Doğu geleneğinde olduğu üzere, Tek Büyük Hiçbir Şey) üzerine sonsuz, güçlü bir konsantrasyon gerektirir. Eğer bilincin, dünyayı camları ardından algıladığımız bir gözlük olduğunu düşünürsek, görüş alanı şiddetle daraldığında, bu dar algı çemberinin içinde kalan her neyse, sanki iyice canlanıyor –geri kalan her şey ise (gözlüğün varlığının farkında oluşumuz da dahil), en basit şekilde söylemek gerekirse, silinip gidiyor.</p>

  <p class="normal">En büyük mutluluklarımızdan bazıları böyle anlarda, zamanın zorbalığından kendimizi kurtardığımızı düşündüğümüz anlarda gelir. Zaman derken saatlerden, dakikalardan söz ediyorum elbette, ancak bir de tarihsel ve psikolojik zaman var –ve hatta ölüm var. Gerçi bu ruh halinin de sakıncaları yok değil; bir tanesini belirtmek gerekirse, diğer insanların önemi kalmaz. Ancak yaşanılan anın içinde kaybolma durumu (hem Doğu hem de Batı dini geleneklerin söylediği üzere), biz fanilerin sonsuzluğa en çok yaklaşabildiği andır. Altıncı yüzyılın Yeni Platoncu'larından Boethius, ruhsal çabalarımızın amacının "hayatının tümünü, tek bir an içinde yakalayıp ona sahip olabilmek, onu orada, burada ve şimdi, geçmişte ve gelecekte tutabilmek" olduğunu söylemişti. Doğu geleneğinde de bu böyledir: Bir Zen ustası, "Şimdiki ana uyandığımızda," diye yazmıştı, "sonsuzun, her anın sonunda olduğunu fark ederiz." Ancak önce unutmadan, bu noktadan o noktaya ulaşamayız.</p>

  <p class="normal">Ben öyle her şeyi fark eden insanlardan değilim. Bilinçli olarak dikkat etmezsem, gömleğinizin ne renk olduğunu, radyoda çalan şarkıyı, ya da kahvenize bir mi, yoksa iki mi şeker attığınızı fark etmem bile. Gazetecilik yaparken ayrıntılara dikkat etmek için kendimi sürekli zorlamam gerekiyor: ekose gömlek, iki şeker, Van Morrison. Niye böyleyim, bilmiyorum ama kelimenin tam anlamıyla dalgınım; görünürde yeni bir deneyim edinirken başka bir şeyi, geçmişteki bir şeyi düşünmeye yatkınım. Dikkatim her seferinde, buradan ve şimdiden soyuta kaçmak, duyuların verilerinden sonuçlara sıçramak için sabırsızlanıp durur.</p>

  <p class="normal">Aslında durum bundan da kötü. Çoğu kez sonuçlarla kavramlar başta gelir; duyusal verileri ya tamamen ekarte etmeme ya da onlarda sadece uygun olanları fark etmeme izin verir. Yaşanmış hayata karşı sabırsızlığın bir biçimi bu. Her ne kadar aktif bir zihnin göstergesiymiş gibi görünse de, ben onun gerçekte tembelliğin bir biçimi olduğundan şüpheleniyorum. Avukat olan babamın, karşı tarafla yapılan pazarlıklar esnasında üç ya da dört adım sonrasını görebilme yeteneği takdir toplamıştır. Babam bir an önce sonuca ulaşmayı seviyordu; çünkü "oraya erkenden varıp, dinlenmek" istiyordu. Ben de hayatın gerçekleriyle pazarlık ederken aynı babam gibiyim.</p>

  <p class="normal">Aslında sorunumun sadece dikkat eksikliği olduğundan şüpheleniyorum –bir şekilde evrensel bir sorun bu. Nesneleri, "gerçekte oldukları gibi" görmek, duymak, koklamak, temas etmek ya da tatmak, imkânsız olmasa da, son derece zor olduğu için (George Eliot'ın da kavradığı gibi, böyle yapmak kısmen bizi bunaltır), birden çok duyunun devrede olduğu her anı koruyucu bir fikirler, geçmiş deneyimler ya da beklentiler paravanı ardından algılarız. Emerson, "Doğa daima ruhun renklerini taşır" diye yazmıştı; bununla kastettiği ise şu: dünyayı asla olduğu gibi göremiyoruz; onu sadece önceden edindiğimiz kuramlar ya da mecazların filtresinden görebiliyoruz. (Klasik söylemde "renkler" bir mecazdır.) Bana gelirsek, bu filtre öyle ince ki (yoksa kalın mı?), bir sürü ayrıntı ve gerçeklik içinden geçemiyor bile. Zihnimin bu alışkanlığından kurtulmayı gerçekten isterdim, çünkü duyuların ve anın sunduğu zevklerin tadına varmamı engelliyor –ki bu zevkler, en azından soyut anlamda, en değer verdiklerim. Fakat sorun da işte tam burada: <span class="ideitalik">soyut anlamda</span>.</p>

  <p class="normal">Kenevirin bilinç üzerindeki etkileri hakkında yazanların tümü algılarının nasıl değiştiğinden söz ediyor ve özellikle de tüm duyularının yoğunlaştığını anlatıyor. Sıradan yiyecekler daha bir lezzetli oluyor, bilindik müzik birden ulvileşiyor, cinsel temas aydınlanmaya götürüyor. Bu durumu araştıran bilim adamları, marihuana ile kafa bulan deneklerin görsel, işitsel ya da dokunsal duyarlığında ölçülebilir bir değişiklik tespit edemiyor; ancak bu kişiler, hep bildikleri şeyleri sanki yepyeni gözlerle, kulaklarla ve tat tomurcukları ile çok daha keskin bir şekilde gördüklerini, duyduklarını ve tattıklarını bildiriyorlar.</p>

  <p class="normal">Nasıldır bilirsiniz; o deneyimi daha bir vurgulu yaşarsınız, duyulardan oluşan bu dünyayı sanki ilk kez <span class="ideitalik">fark edersiniz</span>. O şarkıyı binlerce kez duymuşsunuzdur; fakat ilk kez şarkının o ruhunuzu parçalayan güzelliğini, gitarın o dipsiz dokunaklılığını <span class="ideitalik">duyarsınız</span>. Ve ilk kez Jerry Garcia'nın her bir notayla ne demek istediğini, o neşeli-nefret dolu doğaçlamasının doğrudan <span class="ideitalik">sizin</span> zihninize hayatın anlamına çok yakın bir şeyler aktardığını anlarsınız; ama <span class="ideitalik">sahiden</span> anlarsınız.</p>

  <p class="normal">Ya da o inanılmaz derecede lezzetli bir kaşık vanilyalı dondurma –<span class="ideitalik">dondurma!</span>– gündelik olanın donuk perdelerini aralar ve bize neyi açıklar? <span class="ideitalik">Kremanın</span> yürekleri parçalayan tatlı anlamına ulaşırız –evet, bizi geriye, ta annemizin memesine kadar götürür. <span class="ideitalik">Vanilyadan</span> bahsetmiyoruz bile: Yeterince takdir edilmemiş bir mucize. Düşünün ki, içinde yaşadığımız evrende, vanilya-lık diye bir nitelik (bir <span class="ideitalik">çekirdek!</span>) yer alıyor. Ne kadar kolaylıkla tersi olabilirdi. O eşsiz, o yeri doldurulamaz nota, Arketip Tadlar Skalası'ndaki o do notası olmasaydı, biz nerede olurduk acaba (<span class="ideitalik">çikolata</span> nerede olurdu)? (Dr. Platon'u arayın hemen!) Bu gezegendeki seyahatinizde <span class="ideitalik">Vanilya</span>'yı ilk kez, tam anlamıyla takdir ediyorsunuz; kocaman bir vurgu ve büyük harflerle... Tabii bir sonraki mucize (<span class="ideitalik">İskemleler! Başka dillerde düşünen insanlar! Maden suyu!</span>) karşınıza çıkana ve dondurmanın mucizesi, serbest çağrışım melteminde bir yaprak gibi sürüklenip gidene kadar.</p>

  <p class="normal">Sponsorluğunu esrarın üstlendiği bu algılarla dalga geçmek kadar kolayı yoktur; süregelen marihuana esprileri sayesinde hepsi maskara olmuştur. Ancak bu mucizelerin ertesi günün soğuk ışığında genellikle göründükleri kadar boş ya da sahte olduklarını kabul etmeye hazır değilim. Aslında, iyi bir kafanın ardından ertesi sabah ortaya çıkan problemin, bir kendini kandırma sorunu değil de, iletişim kurma başarısızlığı –"bu içgörüleri ertesi gün kafamız normal olduğundaki hayli farklı benliğimizce kabul edilebilir bir biçime sokmak"– olduğunu düşünen Carl Sagan'la aynı fikirdeyim. Ayık benliklerimize bu algıların kuvvetini iletecek kelimelere sahip değiliz ne yazık ki; belki de kelimelerden önce gelen türden algılar oldukları için. Banal olabilirler, ancak bu, aynı zamanda derin olmadıkları anlamına gelmez.</p>

  <p class="normal">Marihuana işte bu bariz çelişkiyi şu şekilde çözüyor: dondurma gibi bir şeyi algılarken, aklımıza yer etmiş (onun bilindikliğine ve banallığına dair hayat sürecinde edinilmiş duyular) eski hikâyeleri geçici bir süreliğine unutmamızı sağlıyor. Çünkü bir şeyi banal görmek, onu taze taze yaşamanın neden olacağı yoğun duygulara karşı bir savunmadan başka ne olabilir ki? Banallik hafızaya bağlıdır; tıpkı ironi, soyutlama ve can sıkıntısı gibi (eğitilmiş bir zihnin gün boyu karşısına çıkan her bir şey karşısında şaşıp kalmaması ve yorgun düşmemesi adına yaşam deneyimine karşı geliştirdiği diğer üç savunma).</p>

  <p class="normal">Kenevir, bildiklerimizin (ya da bildiğimizi sandıklarımızın) çoğunu unutturmak suretiyle algılarımıza bir tür masumiyet kazandırır. Yetişkinler masumiyet duygusunu utanç hissetmeden yaşayamaz. Kanabinoidler, hepimizden birer romantik ya da deneyüstücü yaratma gücüne sahip moleküllerdir. Bizi şimdinin şaşırtıcı bilinmezliğinden uzaklaştıran ve geçmişin bilindik yan yollarına gerisin geriye savuran anbean hafızamızı etkisiz kılarak, doğrudan deneyime daha yakın bir şey yaşamamıza olanak sağlarlar. Bu unutuş sayesinde, bir şeye bakmanın geçmişten miras kalan yöntemlerini geçici olarak rafa kaldırırız ve nesneleri hayatımızda ilk kez görüyormuş duygusuna kapılırız –böylece, dondurma gibi sıradan bir şey bile şuna dönüşür: <span class="ideitalik">Dondurma!</span></p>

  <p class="normal">Bu aşırı derecede fark etmeyi ifade eden başka bir kelime daha var; bilmiş, yetişkin bir zihnin, ‘biliyorum, zaten gördüm'lerinin bozamadığı, sadece ilk görüşte yaşanan duyguyu anlatan bir kelime –ve o kelime de elbette: <span class="ideitalik">harika</span>.</p>

  <p class="normal">Hafıza, sadece şimdiki zamanda ikamet eden harikanın düşmanıdır. Bu yüzden bir şeyi harika bulmak, eğer çocuk değilseniz, unutmaya bağlıdır –yani, bir tür eksiltme sürecine. Uyuşturucu tecrübelerinde deneyime bir şeylerin eklendiğini düşünürüz; uyuşturucunun algıyı "çarpıttığı", duyuları arttırdığı söylenir (halüsinasyon eklemek gibi). Fakat belki de tam tersi doğrudur. Uyuşturucuların yaptığı belki de, bilincin dünya ile aramıza yerleştirdiği filtrelerin bir kısmını eksiltmektir.</p>

  <p class="normal">Aldous Huxley'nin meskalin deneyimlerini anlattığı 1954 tarihli kitabı <span class="ideitalik">Algı Kapıları</span>'nda vardığı sonuç bu idi. Huxley'in görüşüne göre –bir çöl kaktüsünün çiçeği olan peyoteden üretilen– uyuşturucu, bilincin "azaltma vanası" dediği şeyin, yani bilinçli zihnin gündelik kurgulama yetisinin etkisini azaltır. Azaltma vanası bizim "gerçekliğin baskısı" altında ezilmemizi önler; ancak bunun da bir bedeli vardır, çünkü söz konusu mekanizma gerçeği olduğu gibi görebilmemizi de önler. Mistiklerle sanatçıların içgörüsü, zihnin azaltma vanasını kapatabilme yönündeki özel yeteneklerinden kaynaklanır. Herhangi birimizin gerçeği "gerçekten olduğu gibi" görebileceğinden emin değilim (bunu nasıl bilebiliriz?), fakat Huxley harikalık deneyimini oldukça ikna edici bir şekilde betimlemiştir: alışılagelmiş sözsel ve kavramsal görüş yöntemlerimizi askıya almayı başardığımızda olan şey. (Kumaş kıvrımları, bir bahçe iskemlesi ve çiçek dolu bir vazonun güzelliği hakkında, biraz çatlak bir içtenlikle yazar: "Adem'in yaratıldığı sabah gördüklerini –varoluş mucizesini tüm çıplaklığıyla anbean– görüyordum.")</p>

  <p class="normal">Huxley'in bilinç azaltma vanası ile neyi kastettiğini anladığımı sanıyorum; ancak kendi tecrübelerim ışığında, mekanizma biraz daha farklı görünüyor. Olağan bilinci daha çok bir huni, hatta daha iyisi, bir kum saatinin incecik beli olarak düşünüyorum. Bu benzetmede zihnin gözü, geçmiş zaman ile gelecek zaman arasında dengede duruyor ve duyusal deneyimin sayısız tanelerinden hangilerinin bugünün dar ağzından geçip hafızaya gireceğini tayin ediyor. Farkındayım, benzetmede bazı sorunlar var; başlıca sorun da şu: bütün kumlar sonunda kum saatinin dibine inerken, deneyim tanelerinin çoğu bakışımızdan öteye geçemiyor. Fakat benzetme hiç değilse, bilincin asıl işinin bertaraf etmek ve savunmak olduğu fikrine ulaşıyor; ambale olmamızı önlemek için algısal düzeni devam ettiriyor.</p>

  <p class="normal">Peki uyuşturucu etkisi altında ne oluyor? Ya da onu da geçelim, ilham geldiğinde ne oluyor? Huxley'in mecazında, azaltma vanası daha fazla deneyim alabilmek için ardına kadar açılır. Bu da doğru gibi görünüyor; ancak ben, şu öneriden yola çıkarak, aslında kısıtlandığı düşüncesindeyim: bilincin değişmesi sonucunda, çok daha küçük bir deneyim hakkında çok daha fazla bilgi içeri giriyor (Huxley'in kendi örnekleri de bunu söylüyor). "Gri flanel pantolonumun katları ‘ol-ma' ile dolu," diyor Huxley bize; Botticelli perdeler ve "katlanmış kumaşın Herşeyliği ve Sonsuzluğu" hakkında açıklamada bulunmadan önce... Algıların yanımızdan gelip geçme süreci çok yavaşlıyor. Hatta o kadar yavaşlıyor ki, bilinçli Ben, her bir algıyı parça parça, sırası geldikçe görüyor ve akla gelebilecek her açıdan (hatta bazen sahip olduğundan çok sayıda açıdan) inceliyor; ta ki, artık "olan" tek şey kum saatinin belindeki sabit nokta –zamanın kendisinin bile duruyormuşcasına göründüğü o nokta.</p>

  <p class="normal">Peki bu halikulade olma durumu gerçek midir? İlk bakışta öyle görünmez; kimyasalların neden olduğu aşkınlık hali, mutlaka sahte olmalı. Charles Baudelaire, esrar tecrübelerini anlattığı 1860 tarihli kitabına <span class="ideitalik">Yapma Cennetler</span> adını vermişti; kulağa doğru geliyor. Peki ya aşkınlığın nörokimyasının, marihuana da içseniz, meditasyon da yapsanız, şarkı da söyleseniz, oruç da tutsanız ya da dua etme suretiyle hipnotik bir transa da girseniz aynı olduğu anlaşılırsa? Ya bu çabaların her birinde beynin tek yaptığı büyük ölçüde kanabinoidler üreterek kısa süreli hafızayı askıya almak ve böylece şimdiyi derinden yaşamamıza izin vermekse? Beynin kimyasını değiştirmek için birçok yöntem var; uyuşturucular bunların içinde sadece en doğrudan olanı olabilir. (Bu da uyuşturucuları, bilinci değiştirmek için daha iyi bir yöntem yapmaz; pek çoğunun zehirli yan etkileri, bunun tam tersinin doğru olduğuna işaret ediyor.) Beynin gözünde, doğal ile suni bir kafa bulma arasındaki ayrımın hiçbir anlamı olmayabilir.</p>

  <p class="normal">Aldous Huxley, kimyasalların etkisinde ortaya çıkan ruhsal deneyimlerin sahte olduğu görüşünden bizi vazgeçirmek için elinden geleni yaptı; üstelik bunu, kanabinoidler ve opioid reseptör ağları hakkında bir şeyler öğrenmemizden çok önce yaptı. "Bütün deneyimlerimiz, şu ya da bu şekilde, kimyasallara bağlıdır. Eğer bazılarının tamamen ‘ruhsal', bazılarının tamamen ‘entelektüel', bazılarının da tamamen ‘estetik' olduğunu hayal ediyorsak, bunun nedeni sadece, meydana geldikleri andaki iç kimyasal ortamı araştırmaya zahmet etmeyişimizdir." Huxley, mistiklerin beyin kimyalarını değiştirmek için, oruç tutma, kendini kırbaçlama, uykusuz kalma, hipnoza girme ya da şarkı söyleme gibi yöntemlerle sistemli olarak çalıştığına işaret ediyor.<sup class="calibre4"><a href="../Text/arzu_split_028.html#footnote-100-17" id="footnote-100-17-backlink">[17]</a></sup> Beyin kendisini uyuşturabilir; kimi plasebolarda görüldüğü üzere. Plasebo anti-depresanın üzüntümüzü ya da endişemizi geçirmeye çalıştığını hayal etmekle kalmayız –beyin, içinde şeker ve inançtan başka bir şey olmayan bir hapı yutmanın zihinsel teşvikine cevaben, gerçekten de ekstra serotonin üretir. Tüm bunlar ise bilincin işleyişinin hem sandığımızdan daha çok, hem de daha az maddesel olduğunu ima ediyor: Kimyasal tepkiler düşünceleri tetikleyebilir, ancak düşünceler de kimyasal tepkileri tetikleyebilir.</p>

  <p class="normal">Öyle de olsa, ruhani amaçlarla uyuşturucu kullanmak sanki ucuz bir hareket, ve de yanlış. Belki de asıl incinen iş ahlâkımızdır –malum ya, emek olmadan yemek olmaz. Kimyasal maddelerin kökeni, yani dış kaynaklardan geliyor oluşu da bizi rahatsız ediyor olabilir. Özellikle Yahudi-Hıristiyan Batı'da, kendimizi tanımlamak için doğa ile aramıza koyduğumuz mesafeyi kullanırız. Meleklere olan bağlarımızın kanıtı olarak, madde ile ruh arasındaki sınırı kıskançlıkla koruruz. Ruhun bir anlamda madde <span class="ideitalik">olması</span> fikri (üstelik de, bitki maddesi!) diğer canlılardan farklı olduğumuza ve Tanrı'ya daha yakın durduğumuza dair duygularımızı tehdit eder. Ruhsal bilgi yukarıdan ya da içeriden gelir; kesinlikle bitkilerden gelmez. Hıristiyanların bunun aksine inananlar için koyduğu bir ad vardır: pagan.</p>

  <p class="normal">Batı'da, tarihin çeşitli dönemlerinde kenevirin etrafında oluşturulan tabunun ardında iki hikâye vardır. Her iki hikâye de bu bitki hakkındaki endişelerimizi yansıtıyor; eğer karşı çıkılmaz ya da kontrol altına alınmazsa, onun Dionysos'ca gücünün neler yapabileceği hakkındaki endişelerimizdir bunlar.</p>

  <p class="normal">İlki, Marco Polo (ve diğerleri) tarafından Şark dönüşü aktarılan Haşîşîler'in hikâyesi; daha doğrusu, hikâyenin çarpıtılmış bir versiyonu –doğru mudur, değil midir, bilinmiyor. Devir, on birinci yüzyıl. Hasan Sabbah'ın (ya da "Dağın Şeyhi") mutlak kontrolü altındaki Haşîşîler zalim bir tarikat; İran'da terör estiriyor, gaddar bir taşkınlıkla soygunlar yapıyor, cinayetler işliyorlar. Müritleri, Hasan'ın emirlerini sorgusuz sualsiz yerine getiriyor; ölmekten korkmuyorlar. Hasan bu mükemmel sadakati nasıl sağlıyor? Adamlarına, hizmetinde ölürlerse erişecekleri ebedi cenneti önceden tattırarak.</p>

  <p class="normal">Hasan, emri altına girecek yeni müritlere o kadar çok esrar içirirdi ki, adamlar bayılırdı. Saatler sonra uyandıklarında, kendilerini çok güzel bir saray bahçesinde bulurlardı; etraf nefis yiyeceklerle ve her arzularını yerine getirecek göz kamaştırıcı hurilerle dolu olurdu. Aralara, kan gölü içinde yatan kopmuş başlar serpiştirilmişti– aslında, boyunlarına kadar toprağa gömülü oyunculardı bunlar. Bu başlar adamlarla konuşur, onlara ahireti anlatır ve bu cennete dönmeyi umuyorlarsa, neler yapmaları gerektiğini söylerdi.</p>

  <p class="normal">Hikâye, Marko Polo onu yeniden anlatıncaya kadar çarpıtılmıştı; artık Haşîşîlerin şiddetinden doğrudan doğruya esrar sorumluydu. (Haşîşîler ismi de, esrar anlamına gelen haşişten gelir.) Esrar, ölüm korkusunu silerek, Haşîşîleri en cüretkâr ve en insafsız suçları işlemekte özgür bırakmıştı. Bu hikâye oryantalizmin başlıca malzemelerinden birine dönüştü –ve daha sonra, 1930'larda marihuananın yasaklanması için yürütülen kampanyada da kullanıldı. Marihuananın yasaklanmasında en büyük rolü oynayan Federal Narkotik Büro'nun ilk yöneticisi Harry J. Anslinger, her fırsatta Haşîşîler'den söz ederdi. Anslinger bu üst anlatıdan başarıyla faydalanmış –mümkün olan her çağdaş suç öyküsünü korkutucu kalıbına oturtup dillendirmiş– ve az bilinen bir miskinlik uyuşturucusunu bir şiddet uyuşturucusuna, toplumsal bir tehdide dönüştürmüştü. Anslinger'in "esrarlı sigara çılgınlığı" durulduktan sonra bile, Haşîşîler'in hikâyesinden çıkartılan ahlâk dersi kenevirin peşini hiç bırakmadı; marihuana, eylemler ile sonuçları arasındaki halkayı kopartarak insanları başıboş bırakır ve böylece de Batı uygarlığını tehlikeye atar.</p>

  <p class="normal">İkinci hikâye ise şundan ibaret: Papa VIII. Innocent, 1484 yılında papalık adına büyücülüğü lanetlerken, şeytana tapınma esnasında bir "anti-ayin" unsuru olarak kullanılan keneviri üzerine basa basa lanetledi. Ortaçağ cadıları ve büyücülerince düzenlenen kara ayin, Katolik Aşai Rabbanı ayinini birebir taklit ederek dalga geçiyordu; kutsal şarabın yerini kenevir almıştı –resmî kilisenin altını oymayı amaçlayan bir karşı-kültüre, pagan bir unsur olarak hizmet ediyordu.</p>

  <p class="normal">Avrupa'da kenevirin psikoaktif özelliklerinden ilk faydalananlar cadılarla büyücüler olunca, bitkinin Batı'daki kaderi de mühürlenmiş oldu: korku duyulan yabancılar ve karşı kültürlerle (paganlar, Afrikalılar, hippiler) özdeşleştirilen uyuşturucu. Bu iki hikâye birbirini beslediği gibi, bitkinin gücünü de besledi: kenevir içenler Öteki'ydi. Kenevir de, onların Ötekiliği'nin kontrolsüzce yayılmasına neden olacak bir tehdit unsuruydu.</p>

  <p class="normal">Kilise, cadıları kazığa bağlayıp yakarak meseleyi kolayca halletti. Cadıların sihirli bitkilerinin başına gelenler ise çok daha enteresandı. Bitkiler, insan toplumundan sürgün edilemeyecek kadar kıymetliydi; bu yüzden de kenevir, afyon, güzelavratotu ve diğerleri, Papa Innocent'ın büyücülüğü yasaklayan buyruğunu izleyen onlarca yıl boyunca büyücülük alanından tıp alanına transfer edildi. Bu, büyük ölçüde on altıncı yüzyıl simyacısı ve hekimi Paracelsus'un çalışmaları sayesinde gerçekleşti. Bazen "Tıbbın Babası" da denen İsviçreli Paracelsus, daha çok halüsinojenik merhemlerin içinde yer alan maddeleri temel alarak, meşru bir farmakoloji (ilaç bilimi) kurdu. (Pek çok başarısından biri de Loudanum, yani afyon ruhunun keşfidir; afyon tentürü olan bu ilaç, yirminci yüzyıl öncesinin belki de en önemli ilacıydı.) Paracelsus, tıp hakkında bildiği her şeyi büyücülerden öğrendiğini sık sık tekrarlardı. Onların yasaklı Dionysos bilgilerini, Apollon'un akılcı simgesi altında çalışarak evcilleştirdi, pagan iksirlerini şifa veren tentürler yaptı. Sihirli bitkileri şişelere koydu ve onlara ilaç dedi.</p>

  <p class="normal">Günümüzde de sürdüğü iddiasında bulunabileceğimiz Paracelsus'un en büyük projesi,<sup class="calibre4"><a href="../Text/arzu_split_029.html#footnote-100-18" id="footnote-100-18-backlink">[18]</a></sup> Yahudi-Hıristiyan geleneğin, kökünü kazımak istediği pagan inancın gücünü içine almak ya da kendi çıkarları adına kullanmak için geliştirdiği pek çok dahiyane yöntemden birini temsil eder. Yeni tek tanrıcılık, aynı paganların geleneksel tatil ve gösterilerini kendi ritüelleri içine yedirmesi gibi, paganların sihirli bitkilere karşı kadim bağlılıkları konusunda da bir şeyler yapmak zorundaydı. Hakikaten de, Tekvin'deki yasak meyve hikâyesi, hiçbir şeyin daha önemli olmadığını ima ediyor.</p>

  <p class="normal">Bu bitkilerin tek tanrıcılık için taşıdıkları tehlike çok ciddiydi çünkü insanların dikkatini yukarıdan, yeni Tanrı'nın ikamet ettiği göklerden aşağı, çevrelerini saran doğal dünyaya çekiyordu. Sihirli bitkiler, gerek o zamanlar gerekse bugün, bizi Yerküre'ye ve maddeye doğru çeken yerçekimsel bir güçtür; orada, o zamanlar olmuş Hıristiyan kurtuluşundan bizi uzaklaştırır ve buraya, şimdiye çeker. Hatta belki de bu bitkilerin en tehlikeli yanı işte budur; zaman kavramına yaptıkları –özellikle, Hıristiyanlık ve daha sonra gelen kapitalizm çizgisinde örgütlenmiş bir uygarlığın perspektifinden bakınca.</p>

  <p class="normal">Hıristiyanlık ile kapitalizm, kenevir gibi bir bitkiden nefret etmekte muhtemelen haklıdır. Her iki inanç da bizi geleceğe bakmaya davet eder; her ikisi de, anlık zevkleri ve duyuları reddederek, ileride gelecek olan bir tatminin beklentisini tercih eder –ister kurtuluşa hak kazanma yoluyla, ister satın alıp harcama yoluyla... Kenevirin, uyuşturucu üretilen diğer bitkilerden çok daha fazla yaptığı bir şey vardır ki, o da bizi şimdiye gömmektir; şimdi ve burada tatmin olma imkanını sunar. Bu ise, Hıristiyanlık ve kapitalizmin (ve uygarlığımızdaki başka pek çok şeyin) dayandığı arzunun metafiziğine kısa devre yaptırır.<sup class="calibre4"><a href="../Text/arzu_split_030.html#footnote-100-19" id="footnote-100-19-backlink">[19]</a></sup></p>

  <p class="normal">Peki öyleyse, Tanrı'nın Cennet'te Adem ile Havva'dan saklamak istediği bilgi <span class="ideitalik">ne</span> idi? İlahiyatçılar bu soruyu dur durak bilmeden tartışacağa benziyor; ancak bence en önemli yanıt gözümüzün önünde saklı. Adem ile Havva'nın meyveyi tadarak elde edecekleri bilginin <span class="ideitalik">içeriği</span>, biçimi kadar önemli değil; yani, <span class="ideitalik">herhangi</span> bir ruhani bilgiye bir ağaçtan –doğadan– ulaşılabileceği gerçeği. Yeni inanç insanların sihirli doğa ile bağını koparma, ilgimizi gökteki tek Tanrı'ya çekerek bitki ve hayvanların dünyasının sihrini yok etme peşindeydi. Ancak kuşaklar boyu bitkiye tapmış paganlar işin doğrusunu bilirken, Yahova, bilgi ağacı yokmuş gibi davranamazdı. Böylece pagan ağacın Cennet'te büyümesine izin verildi; ancak artık bitki, güçlü bir tabu ile kuşatılmıştı. Yeni Tanrı, "Evet," diyordu, "doğada ruhsal bilgi <span class="ideitalik">var".</span> Ancak uyarıyordu: baştan çıkarışları şiddetlidir, fakat benim şiddetim daha büyüktür. Ona teslim olursanız, cezalandırılırsınız.</p>

  <p class="normal">İşte böylece uyuşturucu savaşının ilk muharebesi başladı.</p>

  <p class="normal">Kendi bahçemde yer alan baştan çıkarıcı bitkilerin çoğunu söktüm. Pişman olmadım ya da duruma isyan etmedim diyemem. Bu bölüm için başımı kaldırmadan çalıştığım bahar aylarında, Amsterdam'da satılan melez kenevir tohumlarından birini ekmek üzere fena halde aklım çelindi. Fakat bu fikirden hemen caydım. Onun yerine bir sürü afyon çiçeği ektim. Hemen ekleyeyim; afyon çiçeklerime hayran hayran bakmaktan başka bir planım yok –önce uçuşan pelür kâğıdımsı çiçekleri, sonra da içleri alkaloitli süt dolu kapsüle benzeyen mavi-yeşil şişkin meyveleri... (Tabii afyon çiçekleri arasında yürümek, Oz Büyücüsü'nde Dorothy'ye olduğu gibi bir etki gösterirse, o başka.) Bu afyon çiçekleri, bahçeme dikemediğim kenevirin yerine kullandığım dublörler; uyuşturucu olarak satın alınmadılar –bu yüzden hiç değilse masum sayılırlar. Rüya gibi taç yapraklarına her bakışımda, yasalar karşısında güvende olmak adına bu bahçenin feragat ettiği güçleri hatırlayacağım.</p>

  <p class="normal">Ben de işte bu sansürlenmiş bahçeyle idare ediyorum; toplum tarafından kabul gören zevkleri içinde barındıran –yiyecek iyi şeyler, bakacak güzel şeyler– bu gür bahçenin etrafını yasalardan oluşan bir çit sarıyor. Eğer Dionysos bu bahçede temsil ediliyor olsaydı, ki mutlaka ediliyor, esas olarak çiçeklerin arasındadır. Kokulu bir gülün insanın moralini düzeltme, hatıraları çağrıştırma ve hatta sadece mecazi olmayan bir anlamda sarhoş etme gücünü hafife alacak son kişi ben olurdum.</p>

  <p class="normal">Bahçe birçok ayinin yeridir, doğal dünya ile kalıcı bağlarımıza sadece tanık olmak için değil, onları ritüel bir şekilde canlandırmak için de gidebileceğimiz bir arena –hem herhangi bir oda kadar sıradan, hem de bir kilise kadar özel. Kalıcı bir şey; ancak gücü, etkisi ve değeri fena halde kısıtlanmış –çünkü uygarlık, dünyayla olan bağlantılarımızı koparmaya, hiç değilse unutturmaya kararlı görünüyor. Fakat bahçede eski bağlar korunur, sadece sembol olarak da değil. Sebze bahçesinden besleniriz örneğin, ve eğer dikkatimizi toplarsak, tüm bunlar bize güneşe, yağmura ve fotosentez dediğimiz gündelik simyaya bağlılığımızı hatırlatır. Aynı şekilde, bir yaban arısı soktuğunda acısını tenimizden alıp götüren karakafesotu yaprakları, bizi şifalı bitkilerin sihirli dünyasına geri götürür. Bu tip ayinler, hafif pagan tonları olsa da, öylesine zararsızdır ki pek azımız onları reddederiz. Sanırım bunun nedeni de şu: bedenlerimizin bitki ve hayvanlar dünyasına, doğanın döngülerine, bir şekilde bağlı olduğunu hatırlamak hoşumuza gidiyor.</p>

  <p class="normal">Pek ya zihinlerimiz? Söz konusu zihin olduğunda, çok emin değiliz artık. Bir yaprak ya da bir çiçek alıp onu bilinç deneyimimizi değiştirmek için kullanmak, uygar toplum bir yana, kendimize ilişkin daha yüce düşüncelerimize de ters düşen, çok farklı bir türde bir ayine işaret ediyor. Ancak bence her şeye rağmen zaman zaman böyle bir ayine değer –başka hiçbir şeye olmasa da, en azından kibrimizi kontrol altında tutmaya yarayacaktır. Düşüncelerimiz ile algılamalarımızı düzeltme, mecaz ve merakı ateşleme, bilinçli ve düşünen benliklerimizin doğadan uzak olduğuna ilişkin makbul Yahudi-Hıristiyan inancına karşı çıkma gücüne sahip olan bitkiler, bir tür aşkınlığa erişmiştir.</p>

  <p class="normal">Eğer kendini aşma durumunu beyinlerimizde ve aynı zamanda bahçedeki çiçeklerde de akan moleküllere borçlu olduğumuzu keşfedersek, kendimizi pohpohladığımız bu otoportreye ne olur acaba? Eğer insan kültürünün en parlak meyvelerinden bazıları aslında bu kara toprakta, bitkiler ve mantarlarla birlikte kök salmışsa? Bu durumda madde, gene de onu düşünmeye alışkın olduğumuz kadar dilsiz midir? Yoksa bu, ruhun da doğanın bir parçası olduğu anlamına mı gelir?</p>

  <p class="normal">Dünyada daha eski bir fikir yoktur belki de. Bir keresinde Friedrich Nietzsche Dionysos sarhoşluğunu "zihne baskın çıkan doğa" olarak tanımlamıştı –bize istediğini yapan doğa. Eski Yunanlılar bunun hafife alınacak ya da sık sık meydana gelecek bir şey olmadığını idrak etmişti. Sarhoşluk onlar için sınırları özenle çizilen bir ritüeldi; asla bir hayat tarzı değildi, çünkü Dionysos'un bizden duruma göre ya melek ya da hayvan yaratabileceğini biliyorlardı. Öyle bile olsa, doğanın zaman zaman bize istediğini yapmasına izin vermek yararlı bir şeye benziyor; soyutlanmış yukarı bakışımızı bir süre Toprak'a indirmek için olsa bile. Etrafımıza bakıp, bitkiler ile bilgi ağaçlarının hâlâ bahçede yetiştiğini görebilseydik eğer, dünya sihrine nasıl da yeniden kavuşurdu.</p>
</body>
</html>
