<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>arzu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">1. BÖLÜM<br class="chapter" />
  &nbsp;<br class="chapter" />
  <span class="ideitalik">Arzu: Tatlılık<br class="chapter" />
  Bitki: Elma<br class="chapter" />
  &nbsp;(MALUS DOMESTICA)&nbsp;</span></h1>

  <p class="normal">Eğer 1806 baharının herhangi bir öğleden sonrasında, kendinizi Ohio Nehri'nin kıyısında bulmuş olsaydınız –diyelim, Batı Virginia'nın hemen kuzeyindeki Wheeling'de– büyük ihtimalle nehir aşağı tembel tembel süzülen tuhaf, uyduruk bir tekne gözünüze çarpacaktı. O sıralar her iki yakasını da sık meşe ve ceviz ağaçlarının bulunduğu dik toprak banketlerinin sınırladığı Ohio Nehri'nin bu göz alabildiğine geniş bölümünde nehir trafiği resmen kaynıyor, altı düz mavnalar ile salapuryalardan oluşan külüstür bir filo, yerleşimcileri Pennsylvania'nın görece uygarlığından Kuzeybatı Bölgesi'nin bakir doğasına taşıyordu.</p>

  <p class="normal">O öğleden sonra gözünüze çarpmış olabilecek bu garip tekne, kaba bir katamaran oluşturacak şekilde yan yana bağlanmış içi oyuk bir çift kütükten oluşuyordu; bir nevi kano artı sepet. Oyukların birine otuz yaşlarında sıska bir adam tembelce uzanmıştı; belki gömlek niyetine jüt bir kahve çuvalı giymiş, başına da şapka niyetine tenekeden bir kap geçirmişti. Bu sahneyi kaydetmeye değer bulan Jefferson İlçesi'ndeki zata göre kanodaki adam dünyada zerrece kaygısı olmadan şekerleme yapıyora benziyordu; belli ki nehrin, onu gitmek istediği yer her neresiyse oraya götüreceğine güveni vardı. Sepet görevi üstlenen diğer kütük ise, güneşte kurumasınlar diye yosun ve çamurla itinalı bir şekilde örtülü küçük bir çekirdek dağının ağırlığı ile suya daha bir batmıştı.</p>

  <p class="normal">Kanoda şekerleme yapan adam, Ohio ahalisinin Johnny Appleseed lakabıyla yakinen tanıdığı John Chapman'dı. Muskingum Nehri'nin Ohio'nun kuzey kıyısında –dosdoğru Kuzeybatı Bölgesi'nin kalbine işaret eden– büyük bir delik açtığı Marietta'ya doğru yola koyulmuştu. Chapman'ın planı, nehrin henüz yerleşilmemiş ayaklarından bir tanesi boyunca bir ağaç fidanlığı dikmekti; ki burası orta Ohio'nun Mansfield kadar kuzeyine varan bereketli, sık ormanlık tepelerinden besleniyordu. Chapman büyük ihtimalle batı Pennsylvania'daki Allegheny İlçesi'nden geliyordu; her yıl buraya elma çekirdeği toplamaya gelir, onları her bir elma şarabı imalathanesinin arka kapısında yükselen posa yığınları arasından seçerdi. Tek bir elma çekirdeği kilesi üç yüz bin ağaçtan fazlasını dikmeye yeterli olmalı; Chapman'ın o gün yanında kaç kile çekirdeği olduğunu bilmek mümkün değil, ancak katamaranı ile yabanıl bölgelere birkaç meyve bahçesi taşıdığı rahatlıkla söylenebilir.</p>

  <p class="normal">John Chapman'ın elma çekirdekleri ile birlikte Ohio Nehri'nden aşağı yol alışının imgesi, birkaç yıl önce baskısı tükenmiş bir biyografide rastladığımdan bu yana aklımdan çıkmadı. Benim için bu sahnede mitsel bir tat var; bitkilerin ve insanların, diğeri için kendisinin yapamayacağı şeyleri yaparak ve bu pazarlıkta birbirlerini değiştirip ortak kaderlerini de geliştirerek birbirlerini kullanmayı nasıl öğrendiklerine dair bir mit.</p>

  <p class="normal">Henry David Thoreau bir keresinde "elma ağacının tarihiyle insanınkinin bu kadar yakından bağlantılı olması dikkate değer" diye yazmıştı. Bu hikâyenin Amerika bölümünün büyük kısmı, Chapman'ın hikâyesi didiklenerek ortaya çıkarılabilir. Bu, onun gibi öncülerin sınır bölgesini Eski Dünya bitkilerinin tohumlarını ekerek evcilleştirmeye nasıl yardımcı olduklarının hikâyesidir. Bugün aşağılayarak bu türlere "egzotik" deme eğilimindeyiz; ancak onlar olmasa, Amerika'nın bakir bölgeleri asla yuva edinilemeyebilirdi. Buna karşılık elmanın eline ne geçti? Altın bir çağ: sayısız yeni çeşit ve dünyasının yarısı büyüklüğünde yeni bir habitat.</p>

  <p class="normal">İnsanlar ile bitkiler arasındaki evliliğin bir sembolü olarak Chapman'ın tuhaf teknesinin tasarımı, iki yolcusu arasında bir denklik ve karşılıklı alışveriş ilişkisi olduğunu ima ediyor ve bana cuk oturmuş gibi geliyor. Chapman dünyaya bitkinin bakış açısından bakma konusunda hepimizden becerikliymiş –ona "elmamerkezci" diyebilirsiniz. Elmalar ne kadar onun için çalışıyorsa, kendisinin de o kadar onlar için çalıştığını anlamıştı. Belki de kendisini bazen bir yaban arısına benzetmesi ve teknesini de yaptığı şekilde yapması bu yüzdendir. Chapman çekirdekleri arkasından çekeceğine, nehirden aşağı yan yana gidebilsinler diye iki kütüğü birbirine bağlamıştı.</p>

  <p class="normal">Diğer türlerle olan ilişkilerimizde kendimize haddinden fazla önem veririz. Evcilleştirmenin sözümona temsil ettiği doğa üzerindeki güç bile abartılıdır. Ne de olsa o dansı yapmak için iki kişi gerekir. Üstelik pek çok bitki ile hayvan bu dansta oturmayı seçmiştir. İnsanlar, tüm çabalarına rağmen, son derece besleyici palamutları yiyebileceklerinden çok daha acı kalan meşe ağacını asla evcilleştirememişlerdir. Meşenin –lütufkâr bir şekilde her dört palamuttan birini gömdüğü yeri unutan (gerçekte bu tahmin Beatrix Potter'a ait)– sincap ile çok tatmin edici bir anlaşması olduğu besbelli; öyle ki ağaç, bizimle herhangi türde resmi bir anlaşmaya girişme ihtiyacını asla duymamış.</p>

  <p class="normal">Elma, insanlarla birlikte iş yapmaya fazlasıyla hevesli olmuştur; belki de en çok Amerika'da. Önce ve sonra gelen diğer göçmen kuşaklar gibi elma da burayı yuva sayıp benimsemiştir. Aslında elma bu konuda öylesine ikna edici bir iş çıkarmıştır ki, çoğumuz hataya düşerek elmanın Amerikan yerlisi olduğunu varsayarız. (Hatta doğa tarihi konusunda bir iki şey bilen Ralph Waldo Emerson bile elmaya, "Amerikan meyvesi" demişti.) Ancak bir anlamda –sadece metaforik olarak değil, biyolojik olarak da– bu doğrudur ya da zamanla doğru olmuştur; çünkü elma Amerika'ya geldiğinde kendisini dönüştürmüştür. Sınır bölgesine tekneler dolusu çekirdek taşıyan Johnny Appleseed'in bu süreçte fazlasıyla rolü vardır, ancak elmanın kendisinin de rolü büyüktür. Sadece basit bir yolcu ya da bir muhtaç değildir elma, kendi hikâyesinin kahramanıdır.</p>

  <p class="normal">Yaklaşık iki yüzyıl sonra, yazı andıran bir Ekim öğleden sonrasında kendimi Ohio Nehri'nin kıyısında, Steubenville, Ohio'nun birkaç mil güneyinde, John Chapman'ın Kuzeybatı Bölgesi'ne tam olarak ilk kez ayak bastığı yer olduğu düşünülen noktada buldum. Buraya onu aramaya gelmiştim, ya da hiç değilse yaptığımı sandığım şey buydu. Hem "gerçek" Johnny Appleseed –Disneyleştirilmiş halk kahramanının gerisindeki tarihi kişilik– hakkında, hem de hikâyelerinde Chapman'ın öylesine önemli bir rol oynadığı elmalar hakkında bulabileceğim ne varsa öğrenmek istiyordum. Bunun mütevazı bir tarihsel dedektiflik araştırması olacağını düşündüm: Chapman'ın meyve bahçelerinin yerlerini arayıp bulacaktım, onun adımlarını (ve kanosunun dümen suyunu) orta Ohio'dan geçmek suretiyle, batı Pennsylvania'dan Indiana'ya kadar izleyecek ve ola ki onun diktiği ağaçlardan birini bulabilir miyim diye bakacaktım. Ve tüm bunları yaptım da; ancak bu çabanın beni <span class="ideitalik">gerçek</span> John Chapman'ın, artık derin bir mit ve efsane eleği ve hüsnükuruntular altında çürümüş olan bu adamın yakınına götürdüğünden emin değilim. İkisi de kaybolmuş olan, bir başka Johnny Appleseed ve bir başka elma buldum.</p>

  <p class="normal">Aslında, Chapman'ın çift kütüklü kanosu ile Ohio Nehri'nden aşağı birlikte seyahat ettiklerinden bu yana, gerek elmalar gerekse adam benzer bir kaderin kurbanı olmuştu. O zamanlar ikisininde de keskin, garip bir tadı vardı ve o zamandan bu yana ikisi de tanınmayacak kadar tatlılaşmıştı. Ekşimsi yabanıl figürler olarak ikisi de tamamen evcilleştirilmiştir –Chapman, Amerikan sınır bölgesinin müşfik bir Aziz Francis'ine dönüşmüştür; elma da kusursuz, çok tatlı bir küreye. Bir meyva yetiştiricisi Red Delicious'ı hatırda kalacak şekilde "boyutsuz tatlılık" olarak tanımlamıştı; aynı şey Walt Disney ve birkaç kuşak Amerikan çocuk kitabı yazarı tarafından takdim edildiği şekliyle Johnny Appleseed için de söylenebilir. Her iki durumda da gerçek olanın yerine ucuz, sahte bir tatlılık konmuştur ancak gerçeğin tam olarak ne olduğunu anlamak –elmalarla Chapman'ı birbirine ve onları kabul eden bu ülkeye bağlayan kuvvetli bir arzu– biraz vaktimi alacaktı.</p>

  <p class="normal">Biyografisini yazan Robert Price, iki kütüklü kanoda uzanmış adam için, "bir tuhaflığı var, kalın bir ağaç kabuğu gibi üzerini kaplamış" demişti. Gerçekten de öyle. Tüm yetişkin hayatı boyunca belli bir adresi olmayan bu adam, gecelerini dışarıda geçirmeyi tercih ederdi; bir kış, iki fidanlık üzerinde çalıştığı Defiance, Ohio'da içi oyuk bir Amerikan çınarı kütüğüne yerleşmişti. Sınırlarda yaşayan bir vejetaryen olarak ata binmeyi ya da ağaç kesmeyi zalimlik sayardı; bir seferinde bir solucanı ezdiği için ayağını cezalandırmış, ayakkabısını fırlatıp atmıştı. En çok Kızılderililerin ve çocukların arkadaşlığından hoşlanırdı. Bir seferinde on yaşında bir kızla evlenmek üzere nişanlandığına ve kızın kalbini kırdığına dair söylentiler, peşini hiç bırakmamıştır. Price ısrarla Chapman'ın "<span class="ideitalik">tam anlamıyla</span> kaçık olmadığı" konusunda okurlarını temin etmeye çalışıyor. Vurgu bana ait.</p>

  <p class="normal">Price'ın 1954 baskısı biyografisinden bir nüshayı Ohio'ya gelirken yanımda getirdim ve Appleseed'in çekirdek aramak üzere batı Pennsylvania'dan Ohio'daki birbirinden uzak mülklerine ve nihayetinde de Indiana'ya yaptığı yıllık göçün izini sürmek için kitapta yer alan haritaları takip ettim. Beni Chapman'ın ilk kez nehri geçip Ohio'ya geldiği noktaya, Steubenville'in güneyinde Brilliant denen solmuş, mikroskobik kasabaya ilk getiren Price'ın anlattıkları oldu.</p>

  <p class="normal">Price'ın kitabında bahsi geçen sınır taşını, Ohio'ya boşalan George's Run adlı dereyi bulmak vaktimi almıştı. Brilliant'ta hiç kimse bu derenin adını duymamış gibiydi. Sonunda derenin bir su yolu aracılığıyla çoktan yönünün değiştirildiğini keşfettim. Bugün George's Run, gözlere görünmeden beton bir borunun içinden akıyor, bir ikinci el araba bayisini geçiyor, vahşice çukurlar açılmış bir sokağı alttan alta aşıyor ve sonunda bir mahalle marketinin gerisindeki dik, çöplük toprak setin ortalık yerinde yeniden topraktan dışarı çıkıyor. Buradan çıktıktan sonra da, damlacıklarını Ohio'ya katıyor.</p>

  <p class="normal">Brilliant sakinleri Chapman'ı kalıp bir fidanlık dikmesi için teşvik etmişlerdi fakat Chapman'a göre burası zaten haddinden fazla gelişmişti. 1797'de, yirmi üç yaşında Longmeadow, Massachusetts'ten batıya geldiğinden beri Chapman, gerek mizaç, gerekse işi nedeniyle yerleşim yerlerinden kaçınmıştı. Brilliant halkına batıya doğru gelen yerleşimcilerin önüne geçmeyi tercih ettiğini açıkladı ki, bu da hayatının modeli olup çıkacaktı: yerleşilmeye uygun olduğuna hükmettiği bakir bir arazide bir fidanlık dikmek ve sonra da beklemek. Yerleşimciler geldiğinde onlara satacak elma ağaçları hazır oluyordu. Zamanla ağaçlara göz kulak olsun diye oralı bir çocuk bulur, yola devam eder ve bu süreci yeniden başlatırdı. 1830'lu yıllarda John Chapman batı Pennsylvania'dan başlayıp orta Ohio üzerinden Indiana'ya kadar uzanan bir fidanlık zincirini çalıştırıyordu. Chapman 1845'te Fort Wayne'de öldü; sırtında o ünlü kahve çuvalı vardı der kimileri, ancak geriye 4800 kilometre kare birinci sınıf arazi bırakmıştı. Yalın ayak kaçık, servet sahibi biri olarak ölmüştü.</p>

  <p class="normal">Yarım yamalak da olsa, biyografik olgular herkesin Golden Books'un azizden farksız Johnny Appleseed versiyonunu sorgulamasına yeterdi (çocuk gelin?!); ancak onun hikâyesinin kaybolduğunu ve bunun belki de kasıtlı olduğunu fark etmemi sağlayan, çekirdekler hakkındaki tek bir botanik olguydu. Bu olgu basitçe şöyle: elmalar "tam olarak" çekirdekten gelmez; yani, çekirdekten yetişmiş bir elma ağacı, anacına çok az benzeyen bir çöğür olur. Yenilecek elma isteyen herkes aşılı fide diker, çünkü çöğürler neredeyse her seferinde yenilmez türden meyve verir. "Ekşi," demişti Thoreau bir keresinde, "bir sincabın dişlerini kamaştıracak ve bir alakargayı bağırtacak kadar." Thoreau böyle elmaların tadını sevdiğini iddia ediyordu ancak yurttaşları bunların ancak elma şarabı yapmaya yaradığını düşünürdü ki, İçki Yasağı'na kadar Amerika'da yetişen çoğu elmanın kaderi elma şarabı olmaktı. Elmalar insanların içtiği bir şeydi. Brilliant halkının John Chapman'ın orada kalıp bir fidanlık dikmesini istemeleri de, onun çok geçmeden Ohio'nun her kulübesinde memnuniyetle karşılanmasına yol açacak bir nedenle idi: Johnny Appleseed sınır bölgesine alkolü armağan ediyordu.</p>

  <p class="normal">Elmayı sağlık ve besleyicilikle özdeşleştirme fikri modern bir buluştur; İçki Karşıtı Hıristiyan Kadınlar Birliği'nin savaş ilan ettiği bir meyveyi farklı bir yere oturtmak için 1900'lerin başında elma endüstrisi tarafından yaratılan bir halkla ilişkiler kampanyasının ürünüdür. Anlaşılan Carry Nation'ın baltası sadece bar kapılarını değil, John Chapman'ın milyonlarcasını diktiği elma ağaçlarını da kesmeye yarıyordu. Belki de o balta –ya da en azından İçki Yasağı– Chapman'ın hikâyesinin sansür edilmesinin de sorumlusudur. Johnny Appleseed'e sınır bölgesinde pek çok hayran olunacak özelliğinden dolayı saygı duyulurdu: yardımseverdi, şifacıydı, vaizdi (panteizme tehlikeli ölçüde yakın bir doktrin vaaz ederdi), Kızılderililerle arabulucuk yapardı. Ancak batıya doğru ağır ağır akan kahverengi Ohio Nehri'ne baktıkça ve elma şarabı çekirdeklerinden oluşan kargosuyla ilerleyen paçavralar içindeki adamı gözümün önüne getirmeye çalıştıkça, acaba Chapman'ı bir Hıristiyan azizi olarak resmetme yolunda harcanan tüm o kültürel enerjinin aslında çok daha tuhaf, çok daha pagan bir kahramanı ehlileştirmeye yönelik bir çaba olup olmadığını merak ettim. Belki Ohio'da Chapman'ın daha önceki yabanıllığını bir anlığına görebilirdim. Hem onun, hem de elmaların.</p>

  <p class="normal">Bir elmayı tam ortasından böldüğünüzde karşınıza yıldız patlaması şeklinde yerleşmiş kusursuz simetride beş küçük oda çıkar –bir pentagram. Bu odaların her birinde bir (bazen iki) çekirdek vardır; bunlar bir marangoz tarafından yağlanmış ve cilalanmışcasına koyu ve parlak kahverengidir. Bu çekirdeklerin dikkate değer iki özelliği vardır. Öncelikle az miktarda siyanür içerirler –belki de elmanın, onu ısıran hayvanların cesareti kırmak adına geliştirdiği bir savunmadır bu– ve tarif edilemeyecek kadar acıdırlar.</p>

  <p class="normal">Bu çekirdekler hakkındaki ikinci ve daha önemli olgu ise onların genetik içeriğine ilişkindir ki, bu olgu da aynı şekilde sürprizlerle doludur. O elmadaki her bir çekirdek –ve John Chapman'la birlikte Ohio Nehri'nden aşağı yüzen her bir çekirdeği de unutmayalım– tamamen yeni ve farklı bir elma ağacının genetik talimatını içerir; eğer dikilirse, anacına sadece üstünkörü bir benzerlik taşıyacak bir ağaç olacaktır. Aşılama olmasa –çok eskiden kalma bir ağaç klonlama tekniği– dünyadaki her elma değişik bir çeşit olurdu ve iyi bir elmanın devam etmesini o belirli ağacın ömrü dışında sağlamak da imkânsız olurdu. Elma söz konusu olduğunda, meyve hemen hemen her seferinde ağaçtan uzağa düşer.</p>

  <p class="normal">Bu değişkenliğin botanik terimi "heterozigotluk"dur ve bu özelliği paylaşan birçok tür olduğu halde (bizimki dahil), elmada bu eğilim aşırıya varır. Diğer özelliklerinden çok genetik çeşitliliği –kaçınılmaz yabanıllığı– elmanın New England, Yeni Zelanda, Kazakistan ve California gibi birbirinden çok farklı yerlerde kendini evinde hissetmesini sağlar. Elma ağacı nerede yetişirse yetişsin, çekirdekleri öylesine çeşitlilik içerir ki –meyve başına en az beş, ağaç başına birkaç bin– bunlardan birkaçında ağacın yeni evinde serpilip gelişmesi için gerekli nitelikler her zaman bulunur.</p>

  <p class="normal">Elmanın tam olarak ilk kez nerede görüldüğü, bu gibi meseleleri inceleyen insanlar arasında uzun zamandır bir çekişme konusu olagelmiştir; ancak <span class="ideitalik">Malus domestica</span>'nın –kültür elmasının– atası, görünüşe göre Kazakistan dağlarında yetişen bir yabani elma. Buradaki kimi yerlerde, botanikçilerin bildiği adıyla <span class="ideitalik">Malus sieversii,</span> ormandaki baskın türdür; boyları on sekiz metreyi aşar ve her sonbahar boyutları bilye ile beyzbol topu, renkleri de sarı, yeşil, kırmızı ve mor arasında değişen tuhaf, elmamsı bir meyve hasadı döker. Böyle bir ormanın mayısta, ya da orman zeminini kırmızı, altın ve yeşilden bir halının kapladığı ekimde nasıl görüneceğini –ya da kokacağını!- hayal etmeye çalıştım.</p>

  <p class="normal">İpek Yolu bu ormanların kimini aşar. Buradan geçen gezginlerin bu meyvelerin en büyük ve lezzetli olanlarını batıya doğru yolculuklarında yanlarına almak üzere toplamış olmaları akla yatkındır. Yol boyu çekirdekler düşürüldü, yabani elmalar filiz verdi ve <span class="ideitalik">Malus</span>, Avrupa yaban elması gibi akraba türlerle serbestçe melezleşerek sonunda Asya ve Avrupa'nın dört bir yanında milyonlarca yeni elma ağacı doğurdu. Bunların çoğu muhtemelen ağza alınmaz meyveler verdi; ancak bu ağaçlar bile elma şarabı ya da hayvan yemi için yetiştirmeye değerdi.</p>

  <p class="normal">Gerçek evcilleştirme, Çinliler tarafından aşılamanın keşfedilmesini beklemek zorundaydı. Milattan önce ikinci binyıl civarında, Çinliler arzu edilen bir ağaçtan kesilen bir tahta aşı kaleminin bir başka ağacın gövdesine çentilebileceğini keşfetti; bu aşı "tutunca," birleşme noktasından büyüyen yeni odunda yetişen meyve, anacının görece arzu edilir nitelikteki özelliklerini paylaşıyordu. Eski Yunanlılar ile Romalıların en kaliteli örnekleri seçip yetiştirmesini sağlayan teknik işte budur. Bu noktada elma bir süreliğine yerleşik görünüyor. Pliny'ye göre Romalılar, kimilerini İngiltere'ye götürdükleri yirmi üç farklı elma türü yetiştirmişlerdi. Minik, basık Leydi elmasının, ki Noel zamanı hâlâ pazarlarda rastlanır, bunlardan biri olduğu sanılıyor.</p>

  <p class="normal">Thoreau'nun 1862 tarihli bir denemesinde yabani elmaları överken öne sürdüğü gibi, ağaçların bu en "uygar" olanı, antik dünyadan Avrupa'ya, sonra da ilk yerleşimcilerle birlikte Amerika'ya gelirken imparatorluğun batı güzergâhını izledi. Amerika'ya geçişlerini bir tür vaftiz ya da yeniden doğuş sanan Püritenler gibi, elma da kimliğini değiştirmeksizin Atlas Okyanusu'nu geçemedi –Amerikalı kuşakları bu meyvenin hikâyesinde kendi hikâyelerinin yankısını duymaya teşvik eden bir olgu. Elma Amerika'da bir mesel oldu çıktı.</p>

  <p class="normal">Amerika'ya ilk göç edenler yanlarında aşılı Eski Dünya elma ağaçları getirmişlerdi; ancak bu ağaçlar yeni yuvalarında iyi sonuç vermedi. Sert kışlar çoğunu yekten öldürdü; diğerlerinin meyveleri, İngiltere'de rastlanmayan bahar sonu donlarıyla ilk evresinde yitip gitti. Ancak kolonyalistler, Atlas Okyanusu'nu geçerken yedikleri elmalardan sakladıkları tohumları da dikmişti ve "çekirdek" denen bu fidanlar sonunda serpildi (özellikle kolonyalistlerin polenleşmeyi geliştirmek için bal arısı ithal etmelerinden sonra.) Ben Franklin, 1781'e gelindiğinde, Flushing, New York'taki bir şaraplık elma bahçesinde keşfedilen ve burada yetiştirilen Newtown Pippin'in şöhretinin daha o zamandan Avrupa'ya yayıldığını bildirmişti.</p>

  <p class="normal">Aslında elma da, tıpkı yerleşimciler gibi, önceki ev yaşamını geride bırakıp Amerikalı olarak yeniden doğmadan önce bakir doğaya dönmek zorunda kaldı –Newtown Pippinler, Baldwinler, Golden Russetlar ve Jonathanlar gibi. John Chapman'ın teknesindeki çekirdekler de bunu yapıyordu. (Chapman da bunu yapıyor olabilir.) Elma, yabanıl yöntemlere dönerek –yani cinsel üreme ve tohum üretme aşamasına– Asya ve Avrupa'daki seyahatleri boyunca biriktirdiği muazzam gen deposuna uzandı ve Yeni Dünya'da varlığını sürdürmesi için gerekli olan özelliklerin tam da gereken bileşimini keşfetti. Elma, ihtiyaç duyduğu özelliklerin bir kısmını, muhtemelen, Amerika'da yetişen yegâne yabani elmalarla melezler oluşturarak bulmuştur. Türün Tanrı vergisi bolluğu John Chapman gibi kişilerin çabalarıyla birleşince, Yeni Dünya, şaşılacak derecede kısa bir sürede, toprağına, iklimine, Kuzey Amerika'nın gün uzunluğuna uyum sağlamış kendi elmalarına, eski Avrupalı asıllarından Amerikalıların kendisi kadar bağımsız yeni elmalara sahip oldu.</p>

  <p class="normal">Brilliant'tan sonra Ohio'nun güzergâhını aşağıya, Marietta'ya doğru izledim. Güneye gittikçe arazi daha bir rahatlıyor; Wheeling yakınlarında nehirden sıçrayıp çıkan dik, kayalık tepeler arkalarına yaslanıp, ekime elverişli, zengin görünüşlü bir araziye dönüşüyor. Ekimin ilk haftasıydı, bir Pazar günüydü ve mısır tarlalarının çoğu kısmen tıraşlanmıştı. Uzun boylu esmer mısır kesilince, bazı tarlalarda eskiden kalma bir petrol kuyusu iskelesi ortaya çıkmıştı. Amerika'daki ilk petrol yatakları Marietta'nın hemen dışında bulunmuştur. Kuyu kazan bir çiftçi, suya sızan doğalgaz kabarcıklarını fark ettiğinde... İşte size köşeyi dönmenin hiçbir şüpheye yer bırakmayacak kokusu. (Daha önceki bilet, insanın şaraplık elma bahçesinde muhteşem bir elma ağacı keşfetmesiydi.) Petrol kulelerinin çoğu artık çalışmadıklarından paslanmıştı, fakat ara sıra, sanki 1925 yılındaymışızcasına şevkle pompalayanları da gözüme çarptı.</p>

  <p class="normal">Marietta'da Campus Martius Müzesi'ne uğradım; küçük, tuğla bir binada yer alan bir tarih müzesi. Marietta'nın Kuzeybatı Bölgesi'ne geçit vazifesi gördüğü öncülük günlerine adanmış. Bir ziyaretçinin karşısına çıkan ilk şey alanın 1788'deki halini gösteren diyoramasıydı. Kıtasal Kongre'den Ohio Şirketi için bir kira kontratı kazanan Rufus Putnam adlı bir Bağımsızlık Savaşı kahramanı, küçük bir grupla birlikte o yıl buraya gelmişti. Erkekler, küçük bir duvarla çevirdikleri yerleşim bölgesini tam bu noktaya kurmuştu; birkaç ay sonra da aileleri onları izledi.</p>

  <p class="normal">Duvarlardaki on sekizinci yüzyıl haritaları, Muskingum ana hattından kuzeye uzanan ve çapraşık bir biçimde dağılan bir nehirler ve dereler ağacının izini sürer; seyrek yer isimleri birleşir ve çabucak incelerek karanlık boşlukta kaybolur. Haritalar sizi Ohio'yu alışılmadık bir şekilde düşünmeye zorlar; orta olarak değil de, başlangıç olarak, sınır olarak. Tabii ki o dönemde, 1801'de Chapman ilk kez geldiğinde, burası öyle bir yerdi: Amerika'nın eşiği; bilinmeyen ve henüz gerçekleşmemiş olan her şeyin uçurumu –elbette, Delaware ya da Wyandot değilseniz, çünkü onlar için bakir doğanın düşüncesi bile hata idi, ya da yalan. Ancak 1801'de beyaz bir Amerikalı için Marietta, sınırın ötesine adım atmadan önceki son duraktı.</p>

  <p class="normal">1801'de, iç bölgelere ilerlemeden önce Marietta'dan satın alabileceğiniz şeylerden biri de elma ağaçlarıydı. Geldikten hemen sonra, bizzat Rufus Putnam, oradan geçen öncülere ağaç satabilmek için nehrin karşı kıyısına bir fidanlık dikmişti. Bunun şaşılacak yanı ise Putnam'ın sattığı elmaların çekirdekten yetişme olmaması: bunlar aşılanmış ağaçlardı. Aslına bakarsanız bu fidanlık tanınmış doğu çeşitlerinden bir seçme sunuyordu –Roxbury Russetlar, Newtown Pippinler ve kolonyal New England'da adları zaten duyulmuş olan İlk Chandlerlar.</p>

  <p class="normal">Bu da elbette John Chapman'ın elmalarının Ohio'daki ilk elmalar olmadıkları ve en iyisi olmalarının da mümkün olmadığı anlamına gelir; çünkü onunkiler sadece çekirdekten yetişen elmalardı. Chapman'ın aşılı ağaçlarla işi olmazdı. "Bu şekilde elmayı iyileştirebilirler," demiş olmalıydı, "ama bu sadece insan elinden çıkma bir şey ve ağaçları bu şekilde kesmek büyük kötülük. Doğru yöntem, iyi çekirdekler seçmek ve onları iyi bir toprağa dikmektir; elmayı sadece Tanrı iyileştirebilir."</p>

  <p class="normal">Peki öyleyse Chapman'ın operasyonunu emsalsız kılan neydi ve niçin başarılı oldu? Çöğürlere neredeyse fanatikçe bağlılığı dışında, onun işini diğerlerinden ayıran taşınır oluşuydu: elma ağacı operasyonunu paketleyip, her daim değişen sınırın ritmini tutturacak şekilde hareket ettirmesiydi. Kurnaz bir emlâkçı gibi (ki onu böyle de tanımlayabiliriz), Chapman'ın bir sonraki kalkınma dalgasının tam olarak nerede patlayacağına ilişkin altıncı hissi vardı. Birkaç yılda ağaçları için kapısının eşiğinde bir pazar oluşacağı beklentisi içinde kendine güvenerek oraya gider ve çekirdeklerini su kenarında bir araziye (bazen parası ödenmiş, bazen ödenmemiş) dikerdi. Öncüler geldiğinde, tanesi altı buçuk sentten satacak iki ilâ üç yaşında ağaçları olurdu. Belli ki Chapman, Amerikan sınırında böyle bir strateji izleyen tek elmacıydı. Bunun hem sınır bölgesi, hem de elma açısından önemli sonuçları olacaktı.</p>

  <p class="normal">Eğer bir insanın buna uygun bir mizacı varsa, aile kurmakla ya da kök salmakla ilgilenmiyorsa, sınırın değişen çizgisi boyunca elma ağacı satmak hiç de fena bir iş değildi. Elmalar sınırda kıymetliydi ve Chapman da, çoğu yenilmeyecek mahsul verecek olsa da, çöğürleri için güçlü bir talep doğacağına emin olabilirdi. Herkesin istediği bir şeyi ucuza satıyordu –aslında Ohio'da herkesin kanunen ihtiyacı olan bir şeydi bu. Kuzeybatı Bölgesi'nde hükümet tarafından bağışlanan arazi, tapusunun şartı olarak bir yerleşimciyi "en az elli elma ya da armut ağacı dikmek"le yükümlü kılıyordu. Bu kuralın amacı, çiftlik evlerinde yaşayanların kök salmasını teşvik ederek emlâk spekülasyonunu azaltmaktı. Sıradan bir elma ağacının meyve vermesi normalde on yılı bulduğundan, bir meyve bahçesi yerleşimin kalıcı olacağına dair işaretti.</p>

  <p class="normal">Meyve bahçesi aynı zamanda ormanın idealize edilmiş ya da evcilleştirilmiş bir versiyonuydu; bir yerleşimcinin başlangıçtan beri var olan ormanı denetimi altına aldığının görünür, hatta heyecan verici bir kanıtıydı. İlk yerleşimcilerin karşılarına çıkan eski ağaçların insanı huşu içinde bırakan görkemiyle kıyaslayınca bir elma ağacının tevazuu, ona verdiğimiz biçimlere yardımseverce bürünmesi, meyvesini ve çiçeklerini onca el altında bulundurması, sınırda muazzam bir konfor sağlamış olmalı.</p>

  <p class="normal">Amerikan sınır bölgesinde bir meyve bahçesi kurmanın yerleşimin ilk törenlerinden birine dönüşmesinin bir nedeni budur; diğeri de, elmaların kendileridir. İki yüz yıl önce yaşayan insanlar için elmanın ne anlama geldiğini takdir edebilmek için, tarihsel hayal gücüne bir sıçrama yaptırmak gerekir. Eğer bir karşılaştırma yaparsak, elma bugün bizim gözümüzde hayli önemsiz kalır –popüler bir meyvedir (muzun ardından ikinci) ancak onsuz yaşamayı hayal edemeyeceğimiz bir şey değildir. Ancak tatlılık deneyimi olmaksızın yaşamayı hayal etmemiz çok daha zordur ve tatlılık, en geniş, en eski anlamıyla Chapman'ın döneminde elmanın bir Amerikalıya sunduğu şeydi; tatmin etmeye yardımcı olduğu arzuydu.</p>

  <p class="normal">On sekizinci yüzyıl Amerika'sında şeker ender bulunur bir şeydi. Karayipler'de şeker plantasyonlarının kurulmasından sonra bile, şeker çoğu Amerikalının erişim alanı dışında lüks bir üründü. (Daha sonra şeker kamışı şekeri, köle ticaretiyle öylesine özdeşleşti ki, pek çok Amerikalı prensip olarak bu şekeri almaktan kaçındı.) İngilizler gelmeden önce, hatta gelmelerinden sonra da bir süre, Kuzey Amerika'da lafı edilecek bal arısı yoktu. Bu yüzden bal da yoktu; kuzeydeki Kızılderililer, tatlandırıcı olarak akçaağaç şekerine bel bağlamıştı. Şekerin çok sayıda Amerikalı'nın hayatına girecek kadar bollaşması ve ucuzlaması ancak on dokuzuncu yüzyılda oldu. Ondan önce çoğu kişinin hayatındaki tatlılık duyumu, en çok meyvenin etli kısmından gelirdi. Ve Amerika'da bu genellikle elma demekti.</p>

  <p class="normal">Tatlılık, tat duyumuyla dilde başlayan bir arzudur ancak orada sona ermez. En azından <span class="ideitalik">etmezdi</span>; bir tatlılık deneyimi yaşamanın çok özel olduğu ve bu yüzden kelimenin kendisinin bir tür kusursuzluk metaforu vazifesi gördüğü o eski günlerde, iş burada bitmezdi. Jonathan Swift ve Matthew Arnold gibi yazarlar, en yüksek ideallerini adlandırmak için "tatlılık ve ışık" ifadesini kullanırken (Swift onlara "en soylu iki şey" derdi; Arnold ise, uygarlığın nihai amacı), tatlılık kelimesinin klasik dönemdeki anlamını kullanıyorlardı –bizim için büyük ölçüde kaybolmuş bir anlam. En iyi arazinin tatlı olduğu söylenirdi; en hoş sesler, en ikna edici konuşmalar, en güzel manzaralar, en incelikli kişiler ve Shakespeare'in ilkbahara "yılın tatlısı" demesinde olduğu gibi, herhangi bir bütünün en seçkin parçası da öyleydi. Dil vasıtasıyla tüm diğer duyu organlarına ödünç verilen "tatlı", <span class="ideitalik">Oxford İngilizce Sözlüğü</span>'nün hayli arkaik anlatımıyla, "keyif veren ya da arzuyu tatmin eden"dir. Pırıl pırıl bir eşit işareti gibi, <span class="ideitalik">tatlılık</span> kelimesi, insani bir arzuya uygun bir gerçekliğe işaret ediyordu: tatmin anlamına geliyordu.</p>

  <p class="normal">O günden bu yana tatlılık gücünün çoğunu kaybetti ve birazcık... şey, sakarin oldu. Şimdi kim tatlılığı "soylu" bir nitelik olarak düşünür ki? On dokuzuncu yüzyılda bir ara, edebiyatta tatlılık kelimesinin ardına bir samimiyetsizlik iması takılmaya başladı; bizim zamanımızda ise çoğunlukla ya istihza ya da aşırı duygusallık tarafından gölgelenir. Aşırı kullanım kelimenin dildeki gücünü ucuzlatmaya yardımcı olmuş olabilir ancak bence Avrupa'da ucuz şekerin ortaya çıkışı ve belki de özellikle kölelerin ürettiği şeker kamışı şekeri, hem deneyim, hem de metafor olarak tatlılığı iskontoya uğratan faktörler oldu. (Son aşağılama ise, sentetik tatlandırıcıların icadıyla geldi.) Bence hem deneyimi, hem de metaforu itibarını iade etmeyi hak ediyor, başka bir neden olmasa da, elmanın eski gücünü takdir etme açısından.</p>

  <p class="normal">Tatla başlayalım. Bal ya da şekerin dildeki duyumunun hayret uyandırdığı, bir nevi sarhoşluk yarattığı bir anı hayal edin. Benim, böylesi bir tatlılık duyumu en yakından tekrar yaşayışım ikinci elden oldu; buna rağmen bende güçlü bir izlenim bıraktı. Oğlumun ilk şeker deneyimini düşünüyorum: ilk doğum gününde, pastasının üstündeki şekerli krema. Elimdeki tek kanıt Isaac'in yüzü (o ve bu deneyimi şiddetle tekrar etmeyi istemesi), ancak şekerle ilk karşılaşmasının onu sarhoş ettiği açıktı –aslında kelimenin tam anlamıyla bir mest olma haliydi bu. Yani şekerin verdiği zevkle kendinden geçmişti; artık, zaman ve mekânda benimle birlikte değildi, burada değildi. Isaac, lokmalar arasında başını kaldırıp hayretle bana bakıyordu (kucağımdaydı ve ben de nefis yiyecekle dolu çatalı ağzına uzatıyordum). Sanki, "Dünyanızda <span class="ideitalik">bu</span> mu var? Bugünden sonra hayatımı buna adayacağım" diye bağırıyormuş gibiydi. (Temelde yaptı da.) Ve bunun önemsiz bir arzu olmadığını düşündüğümü hatırlıyorum. Sonra da merak etmiştim: Tatlılık <span class="ideitalik">tüm</span> arzuların prototipi olabilir mi?</p>

  <p class="normal">Antropologların bulgularına göre, acı, ekşi ve tuzlu tatları sevip sevmeme konusunda değişik kültürlerde muazzam farklılık sergilenirken, tatlı sevmek evrensel görünüyor. Bu hayvanlar için de geçerli. Şaşırtıcı olmamalı aslında; çünkü doğa besin enerjisini şeker biçiminde depolar. Çoğu memelide olduğu gibi tatlılıkla ilk deneyimimiz anne sütüyle başlar. Onun tadını memede almış olabiliriz, ya da belki bize anne sütünü arzu ettiren, tatlı şeylere meyleden bir içgüdüyle doğmuşuzdur.</p>

  <p class="normal">Öyle ya da böyle, tatlılık evrimde bir güç olduğunu kanıtlamıştır. Elma gibi meyve veren bitkiler, çekirdeklerini şekerli ve besleyici etli kısmın içine gömerek, memelilerin tatlıyla arasının iyi olmasından yararlanmanın mahirane bir yolunu bulmuştur: hayvanlar fruktoza karşılık çekirdeklere nakliye sağlar, böylece de bitkinin alanını genişletmesine fırsat verir. Bu büyük birlikte evrimsel alışverişin tarafları olarak, tatlıyı en fazla seven hayvanlar ile en büyük, en tatlı meyveleri sunan bitkiler birarada gelişip çoğalarak evrilmiş, bugün gördüğümüz ve olduğumuz türler halini almıştır. Bitkiler tohumlarını ortaklarının açgözlülüğünden korumak üzere çeşitli önlemler de aldı: çekirdekler tamamen olgunlaşana kadar tatlılık ve rengi geri planda tuttular (meyveler olgunlaşmadan önce yenilecek gibi değildir, renkleri de gösterişsizce yeşildir). Ve bazı durumlarda, <span class="ideitalik">sadece</span> tatlı etli kısmın tüketilmesini garantiye almak için çekirdeklerinde zehir geliştirdiler (elmada olduğu gibi).</p>

  <p class="normal">Öyleyse arzu, meyvenin yaradılışı ve amacına içten yerleşmiştir ve bu yüzden de sık sık bir tür tabu olmuştur. Sebze krallığının buna kıyasla görkem yoksulu olması (kim yasak sebze diye bir şey duymuş?), sebzelerin üretim stratejisinin hayvanları heyecanlandırmaya bağlı olmadığı olgusuyla açıklanabilir.</p>

  <p class="normal">Elmayı Kazak ormanlarından çıkartıp Avrupa'yı bir baştan öbür başa geçirten, Kuzey Amerika'nın kıyılarına ve nihayet John Chapman'ın kanosuna getiren şekere sunulan bu iltifatlardır. Ancak muhtemelen elma, insanların (ve belki de özellikle Amerikalıların) gözündeki cazibesini, gerçek tatlılığı kadar mecazi tatlılığına da borçludur. Marietta gibi yerlere ilk yerleşenler, eski evlerindeki konforlardan biri olarak gördükleri için yakınlarında elma ağacı istiyorlardı. New England Püritenleri dönemlerinden beri elmalar, yerleşik ve üretken bir araziyi simgelemiş, ona katkıda bulunmuştur. Bir Avrupalının gözünde meyve ağaçları, temiz su, işlenebilir arazi ve kara toprakla birlikte tatlı bir kır manzarasının temel özelliğini oluştururdu. Toprağa "tatlı" demek, onun arzularımızı karşıladığını belirtmenin bir şekliydi.</p>

  <p class="normal">Elmanın Cennet Bahçesi'ndeki o kader belirleyici ağaç olduğuna inanılması da, Amerika'nın ikinci bir Cennet vaat ettiğine inanan dindar bir halka onu salık vermiş olabilir. Oysa İncil, "bahçenin ortasındaki ağacın meyvesi"nin adını asla vermez ve dünyanın o tarafı da genelde elmalar için fazla sıcaktır. Ancak en azından Ortaçağ'dan beri kuzey Avrupalılar yasak meyvenin elma olduğunu varsaymıştır. (Kimi bilginler nar olduğunu düşünür.) Bu hata bana elmanın, kendisini her türlü insan çevresine kabul ettirme yeteneğinin bir başka örneği gibi geliyor; görülüyor ki, dindarlara bile. Elma, botanik bir Zelig gibi, Dürer ve Cranach ile sayısız diğer ressamın fırça darbeleri sayesinde Cennet imgemize sinsice sokulmuştur. Onların tablolarından sonra, vaat edilmiş toprakları bir elma ağacı olmaksızın Yeni Dünya'da yaratmak, düşünülemezdi bile.</p>

  <p class="normal">Özellikle bir Protestan için. Kuzey Avrupa'da elmaya Protestanlığın faziletli meyvesi olma rolü düşerken, Latin Hıristiyan âleminin tümüne yayılıp serpilmiş olan üzümü Katolik Kilisesi'nin yozlaşmasına bağlamak gibi eski bir gelenek vardı. Şarap Aşai Rabbani ayinine dahildi; ayrıca Eski Ahit üzümün baştan çıkarıcılığı konusunda uyarıyordu. Fakat İncil ne elma hakkında, ne de elmadan üretilen güçlü içki hakkında tek bir kötü söz etmiyordu. Tanrı'dan korkan bir Püriten bile, elma şarabına teolojik bir izin verildiğine dair kendini ikna edebilirdi.</p>

  <p class="normal">1885'te, Massachusetts Bahçecilik Derneği'nin toplantısında bir konuşmacı, "Hiçbir yardım elinin uzanmadığı, sadece varlığını sürdürme mücadelesi veren bir Püriten'in hayli kısa keyif listesine Pippin'i, kalbi ile karaciğerini neşelendirmek adına da ekşi ‘elma şarabı'nı ekleme arzusu, talihli bir durum sayılmalıdır" demişti. "Belki de elma şarabına... kutsal kitabın hiçbir yerinde aleyhinde bir şey söylenmediği için meyletti." Bunun gerçek neden mi, yoksa olguya uydurulmuş gerekçe mi olduğu bir yana, Amerikalıların gerçekten de elma şarabına şiddetli bir eğilimi vardı; elmanın kolonilerde ve sınır bölgesinde nasıl el üstünde tutulduğunu açıklayan bir meyil. Aslına bakarsanız, içecek pek başka bir şey de yoktu.</p>

  <p class="normal">Elbette şekerin diğer büyük lütfu da alkoldür: bazı mayaları, bitkilerde üretilen şekerler ile kendilerine ziyafet çekmelerine teşvik etmek suretiyle yapılır. (Fermentasyon, bitkilerdeki glükozu etil alkol ve karbondiokside dönüştürür.) En kuvvetli içki en tatlı meyveden çıkar. Üzümlerin başarılıyla yetişmediği kuzeyde, bu meyve genellikle elmaydı. İçki Yasağı'na kadar Amerika'da yetiştirilmiş bir elmanın yenme ihtimali, kendini bir elma şarabı fıçısında bulmasından daha zayıftı. ("Sert" elma şarabı bir yirminci yüzyıl terimidir; modern soğutma sistemleri insanların tatlı elma şarabını tatlı tutmasına fırsat verene kadar bütün elma şarapları sert olduğu için, daha önce gerek duyulmayan bir kelimeydi.)</p>

  <p class="normal">Mısır likörü ya da "beyaz şimşek", sınır bölgesinde elma şarabından birkaç yıl önce ortaya çıkmıştı fakat elma ağaçları meyve vermeye başlayınca elma şarabı –daha güvenli ve lezzetli olduğu ve görece kolayca yapıldığı için– tercih edilen alkollü içki haline geldi. John Chapman'ın sattığı tür çöğürlerden bir meyve bahçesi kurmanın tek nedeni, bir presi ile bir fıçısı olan herkesin elde edebileceği içki hasadıydı. Preste sıkıştırılmış elma suyunun birkaç hafta mayalanmaya bırakılmasının ardından şarabın yaklaşık yarı kuvvetinde, az alkollü bir içki ortaya çıkar. Daha kuvvetli bir içki için, elma şarabı damıtılarak brendi haline getirilir ya da sadece dondurulur; buza dönüşmeyi reddeden yoğun alkollü sıvıya elma rakısı denir. Sıfırın altında otuz dereceye soğutulmuş sert elma şarabı, 66 derecelik elma rakısı oluşturur.</p>

  <p class="normal">Amerika'daki her çiftlik evinin, her yıl resmen binlerce galon elma şarabı üretilen bir meyve bahçesi vardı. Kırsal alanlarda elma şarabı yalnızca şarap ile biranın değil, çay, kahve, meyve suyu ve hatta suyun yerini almıştı. Gerçekten de pek çok yerde elma şarabı sudan daha rahatlıkla tüketiliyordu; hatta çocuklar tarafından bile, çünkü iddiaya göre daha sağlıklı –çünkü daha hijyenik– bir içecekti. Elma şarabı kırsal yaşamın öylesine vazgeçilmez bir parçası oldu ki, alkolün kötülüklerine sövüp sayanlar bile elma şarabı için bir istisna yapardı ve ilk içki yasakçıları esas olarak içicileri tahıldan elma alkolüne geçirmeyi başarmıştı. Sonunda elma şarabına doğrudan saldıracak ve elma ağaçlarını kesme kampanyaları başlatacaklardı; ancak on dokuzuncu yüzyılın sonuna kadar elma şarabı, Püritenlerin onun için yarattığı teolojik bağışıklıktan yararlandı.</p>

  <p class="normal">Elmanın sağlıklı olduğuna dair ün kazanması ancak yirminci yüzyılda oldu; "Günde bir elma doktoru uzakta tutar", içki aleyhtarlığının satışları azaltacağından kaygılanan yetiştiricilerin yarattığı bir pazarlama sloganıydı. 1900'de bahçe bilimcisi Liberty Hyde Bailey, "elmayı (içmek yerine) yemek artık daha doğru" diye yazdı. Ancak ondan önce iki yüzyıl boyunca bir Amerikalı, ister John Winthrop ya da Thomas Jefferson, ister Henry Ward Beecher ya da John Chapman olsun, ne zaman elmanın erdemlerini göklere çıkarsa, çağdaşları büyük ihtimalle bilmiş bilmiş gülümser, onların sözlerinde bizim kaçırma eğiliminde olduğumuz belirgin bir Dionysos yankısı duyarlardı. Örneğin Emerson, "toprak sadece yararlı mısır ile patatesi verip (de) bu dekoratif ve sosyal meyveyi esirgeseydi, insan daha yalnız, daha az dost sahibi olurdu, daha az destek bulurdu" diye yazdığında, okurları onun alkolün desteği ve sosyalliğinden söz ettiğini anlardı.</p>

  <p class="normal">Amerikalıların "elma şarabına meyli", John Chapman'ın başarısını –Marietta'da yenilebilen meyve veren aşılı ağaçlar zaten satışa sunulmuşken, onun Ohiolu yerleşmecilere yenilmeyecek meyve veren fidanları satarak hayatını kazanışını– açıklamanın tek yoludur.</p>

  <p class="normal">Ohio'daki Mount Vernon, klasik bir on dokuzuncu yüzyıl başı kasabasıdır; iki derenin buluştuğu yerden kısa bir yürüyüş mesafesinde, merkezdeki yeşil bir meydanın etrafında yer alan mütevazı bir sokaklar ağı. Meydandaki kütüphanede kasabanın 1805'te, yani parsellendiği yılda yapılmış bir haritası var. Eğer Owl Çayı'nın düzenli ağı bozacak şekilde kıvrıldığı yere, sol alt köşeye bakacak olursanız, her ikisi de 1809'da John Chapman tarafından toplam elli dolara satın alınmış olan 145 ve 146 no.lu parselleri görebilirsiniz. Çayı haritanın en sağdaki ucuna kadar izleyin, Chapman'ın fidanlıklarından birini temsil ettiği sanılan derli toplu bir elma ağaçları dizisi göreceksiniz.</p>

  <p class="normal">Marietta'dan kuzeye doğru Muskingum ve kollarını izleyerek Mount Vernon'a, Ohio'nun önde gelen Johnny Appleseed uzmanı ile buluşmaya gelmiştim. William Ellery Jones elli bir yaşında, fon toplayan bir danışman ve amatör tarihçiydi. Bir hayali vardı: Mansfield dışındaki bir tepede bir Johnny Appleseed Mirası Merkezi ve Açıkhava Tiyatrosu kurmak. Bir ay önce Cincinnati'deki evinden onu telefonla aradığımda bana "Johnny Appleseed ülkesi"nde rehberli bir tur attırmayı cömertçe teklif etti. Jones önemli birtakım keşiflerde bulunduğunu ima etti; çeşitli Chapman mekânları ve hatıraları. Ve eğer kartlarımı doğru oynarsam, bazılarını görebileceğimi belirtti. Bu kadar şanslı olabileceğime inanmadım; tek bir telefonla Appleseed ülkesinde bir Virgil bulmuştum. Bu saplantılı, halim selim şahsın refakatinde Ohio'da arabayla dolaşarak geçirilen üç gün, bu değerlendirmemi doğruladı.</p>

  <p class="normal">Miras Merkezi ve Açıkhava Tiyatrosu'nu duyunca uyanmalıydım aslında. El sıkıştıktan az bir süre sonra Bill Jones'un, Chapman'ın hayatının tam da kaçmak için batıya geldiğim versiyonuna derinden yatırım yaptığını görebiliyordum: Aziz Appleseed. Onu Chapman'ın hikâyesine neyin çektiğini sorduğum zaman bana büyük bir hevesle, "Chapman zamanımızın kahramanıdır" dedi. "Hayırseverliği, diğerkâmlığı, Hıristiyan inancı... John Chapman aynı zamanda Amerika'nın ilk çevrecisiydi. Sorarım size, çocuklarımız için daha iyi bir rol modeli <span class="ideitalik">icat</span> edebilir misiniz?" Çocuk gelin ya da elma rakısı meselesini açmadan önce, biraz beklemeye karar verdim.</p>

  <p class="normal">Jones açık mavi gözlü, ince, parşömen gibi cildi olan uzun boylu, zarif bir adamdı. Davul gibi gergin olduğu izlenimini uyandırıyordu, ironiden yoksundu ve kendi deyişiyle, başka bir dönemin insanıydı. Günümüz Amerikası –popüler kültür, şiddet ve "ahlâki pusula olmayışı"– onu dehşete düşürüyordu. Ohio'nun sınır bölgesi geçmişi onun için canlı bir şimdiydi ve eski moda deyimleri hiç sıkılmadan kullanıyordu.</p>

  <p class="normal">Bill hakkında ilk fark ettiğim şeylerden biri narin beyaz elleri ve evrak çantasında taşıdığı birkaç çift deri eldiveni oldu. Henüz Ekim olmakla birlikte Bill, benzin pompalarken ve hatta içeride, ona sıcak bir fincan kahve verildiğinde bile eldivenlerini takıyordu. Birbirimizi biraz daha yakından tanıdıktan sonra bana Chapman'ın da obsesif-kompulsif olduğundan emin olduğunu ve insanların Chapman'ın narin elleriyle alay ettiklerini söyledi. "O zamanlar parmakların başparmak kalınlığında değilse, insanlar efemine olduğunu düşünürdü."</p>

  <p class="normal">Jones, Mount Vernon ile Fort Wayne arasında, 145 ve 147 no.lu parsellere doğru enerjik bir sabah yürüyüşüyle başlayan iddialı bir program hazırlamıştı. Chapman'ın Mount Vernon'daki iki arazisi, Owl Çayı kıyılarında, sokağın iki yanında karşı karşıya durur. Jones, şimdi bir araba lastiği bayiliğinin park yeri olan bu mevkinin tarihi bir yer olarak işaretlenmesi için eyalete başvurma aşamasında olduğunu söyledi. Owl Çayı, Jones'un tanımladığı gibi işlek bir su yolu olamayacak kadar sığ görünüyor ve ağır ağır akıyordu; rezervuar ve barajlar ile yerel dere ve nehirlerin çoğunun uzun zaman önce ıslahlaştırıldığından söz etti. Chapman'ın Mount Vernon'daki mülkünün, ona ait arazilerin tipik bir örneği olduğunu keşfedecektim: arazi bir dereyi kucaklıyor, bu dere önceleri çöğürleri için su, sonradan da satış trafiğini sağlıyordu ve bu toprak parçaları yeni bir yerleşimin kıyısında yer alıyordu. Chapman'ı olayların merkezinden kenarına doğru çeken bu özel yönelim, gerek adamın kendisinde, gerekse hayatının projesinde hep sabit kalmıştı.</p>

  <p class="normal">Sonraki birkaç gün boyunca Bill bana Appleseed ülkesinin tümünü gösterdi ve bu sözde tarihsel yeri etkileyici bir biçimde canlandırdı. Chapman'ın eski fidanlıklarından bir düzine kadarında dolaştık. Bir tarihi yer işaretinde durakladık (Jones, bir süre önce işaretin pirinçten aluminyuma dönüşmesinden yakındı) ve sadece Bill'in "kritik Appleseed mevkileri" olduğunu bildiği, bir avuç gösterişsiz sokak köşesinde durduk. Auglaize Nehri'nin kıyısında, Chapman'ın vaktiyle içinde yaşadığı meşhur Amerikançınarı kütüğünün yerini bulduk (bugün, bir çiftlik evinin önünde bulunan çimenlik bir alan). Chapman'ın küçük kız kardeşi Persis Broom'un evini ziyaret ettik; Mansfield'in ihmal edilmiş bir kısmında yer alan ev, Galloping Goose adlı bir içki dükkânı olmuş. Defiance'da, bir Appleseed fidanlığını engellenmeden görebilmek için bir su arıtım tesisinin tepesine tırmandık ve Loudonville'de, bir başkasına göz atabilmek uğruna, iki saat süreyle bir kanoda kürek çektik. Savannah dışındaki bir çiftlikte, belki Chapman tarafından dikilmiş, belki dikilmemiş antik, yarı ölü bir elma ağacının yanında durup birbirimizin fotoğrafını çektik.</p>

  <p class="normal">Tüm bu süre boyunca Jones, Johnny Appleseed hikâyelerini muhabbetle anlattı, tarihi ve biyografik olgu parçaları serpiştirilmiş zengin bir efsane çorbası. Chapman hakkında bilinenlerin çoğu onu kulübelerine buyur eden, meşhur elmacı/vaize yemek ve yatacak yer sunan pek çok yerleşimcinin anlattıklarından gelir. Buna karşılık ev sahipleri de Chapman'ın haberlerini (Kızılderililere, Cennet'e ve kendi garip maceralarına ilişkin) ve elma ağaçlarını (minnetini belirtmek için genelde iki tane dikerdi) memnuniyetle kabul ederdi. Ayrıca, kendi devrinde resmen efsane olmuş bir misafiri ağırlamanın değerini de hesaba katmak gerek.</p>

  <p class="normal">O gece, Miras Merkezi ve Açıkhava Tiyatrosu için destek toplamayı amaçlayan tek kişilik kampanyasının duraklarından birinde, Loudonville Tarih Derneği'nde Bill'in Chapman hakkındaki konuşmasını dinlemeye gittim. Çoğu emekli, elli kadar insan açılır kapanır iskemlelerde kahvelerini yudumluyor ve Jones'un davasını savunmasını kibar kibar dinliyorlardı: John Chapman çocuklarımızın kalleş bir dünyada yollarını bulmasına yardımcı olacak "örnek kişi"ydi; "buna rağmen kimse hikâyesini anlatmıyor"du. Bill konuşurken slayt göstericisi de, onu Ohio'da tanımış bir kadının yaptığı ilk dönemden bir Chapman gravürü gösteriyordu. Derbeder ve yalın ayak, beline elbise gibi tutturduğu bir çuval bezi giyiyordu, başında tenekeden bir kap vardı ve bir elinde, kral asasıymış gibi bir elma fidanı tutuyordu. Adam tam anlamıyla zırdeliye benziyordu.</p>

  <p class="normal">Bill'in konuşması, "Kimse onun hikâyesini anlatmıyor!"un gümbürdeyen nakarat vazifesini yerine getirdiği bir vaaz halini aldı. Chapman'ın yaşamını bir Hıristiyan kalıbına göre biçimlendirmeye kararlıydı; anlattıkları, onu azize dönüştürmeye yardımcı olacak türden hikâyelerdi. Öncü çevreci. Hayırsever. Çocukların, hayvanların ve Kızılderililerin dostu. Konuşması boş lafın ötesine geçmiyordu. Üstelik odada sabırsızlanan tek kişi de ben değildim; özellikle Jones, inanması zor ama, "sınır boyunda önemli bir C vitamini kaynağı" diye övdüğü elmalara geldiği zaman. Tam o sırada arkamdaki yaşlı bir adam komşusunu dürttü ve "Peki, elma rakısından hiç bahsedecek mi?" diye sordu.</p>

  <p class="normal">Bahsetmedi. Bill, sınır boyu azizlerinin yaşamlarını anlatıyordu ve burada alkole yer yoktu (ya da mistisizme, romansa veya herhangi bir tür psikolojik tuhaflığa.) Elma şarabı, sadece "koruyucu madde olarak hayati önem taşıyan" elma sirkesiyle ilintili olarak geçti. (Demek John Chapman aslında <span class="ideitalik">buymuş</span>, turşuculuğun piri!) Daha sonra, Bill'in üç ayaklı sehpaları ile dialarını toplarken, atladığı konuları sordum ona. Gülümsedi. "Hadi ama, bu bir aile gösterisi."</p>

  <p class="normal">Nehir gezisinin ardından Bill Jones'un John Chapman'ına duyduğum ilgi sönmeye başladı. Bu da benim adıma iyi olmadı; çünkü burası ile Fort Wayne arasında daha kat edecek çok yolumuz vardı ve oradan da uçakla eve gitmeyi planlıyordum. Kendimi, sahip oldukları her şeyi bir yangında kaybeden aileye Chapman'ın yeni bir porselen takım alışına ilişkin dokunaklı bir hikâyeyi duymazdan gelirken buldum. Sanki bizimle birlikte arabada iki John Chapman vardı; Bill'in Hıristiyan azizi ile benim pagan tanrım ve ön koltuk, ikisine birden küçük gelmeye başlamıştı. Bu da, Fort Wayne'e doğru yolculuğun uzadıkça uzamasına neden oldu.</p>

  <p class="normal">Sonunda evime ulaştığımda yine Appleseed'i aramaya koyuldum; bu sefer kütüphanede. Hakkında sadece sıradan lise temel bilgisine sahip olduğum Dionysos hakkında bulabildiğim her şeyi okudum. Dionysos, insanlara üzümün suyunu nasıl mayalayacaklarını öğreterek, uygarlığa şarabı armağan etmişti. Johnny Appleseed'in sınır boyuna getirdiği de hemen hemen aynı armağandı: Amerikan üzümleri başarıyla fermente edilecek kadar tatlı olmadığından, elma, Amerikan üzümünün yerini tutmuştu; elma şarabı da Amerikan şarabı olmuştu. Fakat Dionysos mitini daha derinlemesine deştikçe, onun hikâyesinin çok daha başka yönleri olduğunu, bu tuhaf şekilde değişebilen tanrının John Chapman'a hayret verecek derecede benzediğini fark ettim. Ya da Dionysos'un Amerikalı oğlu olduğuna ikna olduğum "Johnny Appleseed"e.</p>

  <p class="normal">Johnny Appleseed gibi Dionysos da akışkan kenar çizgilerin figürüydü; bakir doğa ile uygarlık, erkek ile kadın, insan ile tanrı, hayvan ile insan âlemleri arasında gidip geliyordu. Dionysos'un başından yapraklar fışkıran yabani bir adam, keçi, boğa, ağaç ve kadın olarak çeşitli şekillerde resmedildiğini keşfettim.</p>

  <p class="normal">Friedrich Nietzsche, Dionysos'u doğa ile kültür arasındaki "sert ve düşmanca engellerin hepsini" ortadan kaldıracak biri olarak çizer.</p>

  <p class="normal">Eski Yunanlılar Dionysos'a, net sınırların, düzenin, ışığın ve insanın doğa üstündeki sıkı kontrolunun tanrısı olan Apollon'un antitezi gözüyle bakardı. Dionysos'un cümbüşü, Apollon'un her hattını eritirdi; öyle ki Nietzsche, "yabancılaşmış, düşman ya da boyun eğdirilmiş doğa... kayıp oğluyla, insanla yeniden barışmasını kutlar" diye yazar. Atinalılar Dionysos'a taparak ve onun şarabıyla sarhoş olarak, geçici bir süreliğine doğaya, klasikçi Jane Harrison'ın "insanın düşüncesine göre o hâlâ bitki ve hayvanların kardeşidir" diye yazdığı bir zamana dönerlerdi. Dionysos'a hiçbir tapınak gerektirmeyen acayip, esrik tapınma, her zaman şehrin dışında gerçekleşir; dini, başladığı ormana geri döndürürdü.</p>

  <p class="normal">Ayrıca Dionysos'un başlangıçta insanlar ile bitkilerin evliliğinden sorumlu olan tanrı olduğunu da öğrendim ki, John Chapman'ın çift kütükten oluşan kanosu da benim için hep bunu simgelemiştir. James Frazer <span class="ideitalik">Altın Dal</span>'da, asmaya ek olarak Dionysos'un aynı zamanda dikili ağaçların da hamisi olduğunu söyler ve özellikle de elmanın keşfini onun hanesine yazar. Aslında Dionysos evcilleştirmenin de tanrısıydı; "doğanın ta bağrından bilgelik" getirmiş (Nietzsche), insanlara sadece şarabı mayalandırmayı değil, öküzü sabana koşmayı da öğretmişti. Dionysos yabanıl bitkileri uygarlığın evine getirmişti. Fakat onun evcilleşmemiş varlığı insanlara, uygarlık evinin üzerinde –biraz sallantıda– durduğu evcilleşmemiş doğayı hatırlatmıştır. Anladım ki, aynısı Johnny Appleseed için de geçerliydi.</p>

  <p class="normal">Dionysos'un bu ikili rolünün paradoksunu –ehli <span class="ideitalik">ve</span> yabani güç olarak– en açık şekilde sunan üzüm ve şarapla olan ilişkisidir. Şarabın kendisi garip şekilde eşikte duran bir maddedir; doğa ile kültürün olduğu gibi, uygarlık ile vazgeçişin de kıyısındadır. Dokunulmamış doğanın –bir meyve!– insan algılamasını değiştirme gücüne sahip bir maddeye bu sanatsal dönüşümü, gerçekten de olağanüstü bir şey. Ancak şarap, ya sorgusuz sualsiz kabul etmeye ya da mahkûm etmeye yatkın olduğumuz uygarlığın başarısıdır; belki de özellikle, alkolün hep ahlâki bir problem sunduğu Amerikalılar için.</p>

  <p class="normal">Zihinlerinde çelişen fikirleri bizden çok daha iyi şekilde taşıyan Eski Yunanlılar, sarhoşluğun –sihriyle baş etmek için gösterilecek özene bağlı olarak– ya ilahî ya da berbat, ya insan komünyonunun bir töreni ya da çılgınlık olabileceğini idrak edebilmişti. Platon, "Şarabın dümeni yoktur" diye uyarmıştı. (Onu suyla karıştırıp minik kadehlerde servis yapmayı tavsiye ediyordu.) Esriklikle başlayıp çoğunlukla kanla biten Dionysos usulü cümbüş de, bu hakikati bünyesinde barındırır: kısıtlama düğümlerini gevşeten ve doğanın en hayırsever yüzünü ortaya çıkaran şarap, aynı zamanda uygarlığın bağlarını çözebilir ve hâkim olunamayan tutkuların dizginlerini salıverir.</p>

  <p class="normal">İşte bunun içindir ki, Euripides'e göre "Dionysos tüm tanrılar içinde insanlar için en vahşi ve en tatlı olanıdır". Eğer Apollon yoğunlaşmış ışığın tanrısıysa, geceleri tapınılan Dionysos dağılmış tatlılığın tanrısıdır. Onun etkisiyle "toprak altımızdan akar da akar, sonra süt akar ve şarap akar ve nektar akar... alev misali." Dionysos'un ve onun şarabının büyüsü altında, doğanın tamamı arzularımıza cevap verir.</p>

  <p class="normal">Dionysos dramının vahşi bölümüne gelince... Johnny Appleseed bu bölümde rol almadı. Cinsiyeti aynı ölçüde belirsiz görünse de, Dionysos'tan çok daha halim selim, cinselliği çok daha az öne çıkan biriydi. (Aslında düşününce, Chapman <span class="ideitalik">da</span> seks âlemleri düzenlemişti –ama sadece elma ağaçları arasında). Amerika'da uygarlıktan kaçıp doğaya dönüş, yabanilikten ziyade bakir doğaya dair, yalnız ve dünya nimetlerinden elini eteğini çekmiş bir arayışa benziyor. Johnny Appleseed tam bir <span class="ideitalik">Amerikan</span> Dionysos'uydu –masum ve mülayim. Böylece Amerikan kültüründe, deneyüstücü Concord'dan Aşkın Yazı'na uzanan Dionysos damarını tanımlayan müşfik, kötülükleri-görmeyen ruh halini yerleştirmeye yardımcı olmuş olabilir.</p>

  <p class="normal">Dionysos gibi John Chapman da evcilleştirmenin bir aracıydı. Bakir doğa, kurulmasına yardımcı olduğu her şaraplık elma bahçesiyle birlikte daha konuksever, daha yuvamsı bir hal alıyordu. (Bu Chapman'ın içinde yaşamak istemediği bir yuvaydı, o başka.) Ancak elma, John Chapman'ın kırsal kesime getirdiği pek çok Eski Dünya bitkisinden sadece bir tanesiydi; şifalı otlardan oluşan küçük bir stoku vardı, bir de epeyce yabani ot. Ohio'da, bir evi sıtmadan koruyacağı inancıyla gittiği her yere ektiği berbat kokulu rezene yüzünden Chapman'a hâlâ lanet eden insanlar tanıdım. (Bugün bile Ohiolular ona "Johnnyotu" der.) Ekim ve dikimleri, Yeni Dünya topraklarını daha aşina bir görünüşle yeniden yaratmaya yardımcı olurken, bu süreç içinde Amerika'nın, büyüklüğünü ancak takdir etmeye başladığımız ekolojik dönüşümüne katkıda bulundu.</p>

  <p class="normal">Herkes Batı'da yerleşimin tüfek ve baltaya dayalı olduğunu bilir. Ancak Avrupalıların Yeni Dünya'daki başarısını garantiye alma hususunda, tohumun da en az onlar kadar etkisi vardır. (Bugün John Chapman'ın Daniel Boone ve Davy Crockett gibi sınır boyu kahramanlarıyla birlikte anımsanması, belki bunu, tam anlamıyla kavramadan önce bile bildiğimize işaret ediyor.) Avrupalılar sınır bölgesine gelirken, alıştıkları hayat tarzını yeniden yaratmalarını sağlayacak bir tür portatif ekosistem getirmişti –çiftlik hayvanlarının serpilmesi için otlar, sağlıklarını korumak için şifalı otlar, rahat bir yaşam sürmeleri için Eski Dünya meyve ve çiçekleri. Batı'da bu biyolojik yerleşim, çoğu kez çizmelerinin tabanlarındaki çatlaklarda yabani ot tohumları, atlarının yem torbalarında ot tohumları ve kanlarıyla bağırsaklarında mikroplar getiren yerleşimcilerin kendilerinin de haberi olmaksızın devam ediyordu. (Ancak getirdiklerinin hiçbiri Amerikan Yerlileri'nin dikkatinden kaçmadı.) John Chapman milyonlarca çekirdeği ekerek sadece bu işi çoğundan daha metotlu bir şekilde yaptı. Chapman elmayı da değiştirdi –daha doğrusu, elmanın kendini değiştirmesini mümkün kıldı. Eğer Chapman gibi Amerikalılar sadece aşılı ağaçlar dikmiş olsalardı –eğer Amerikalılar elmalarını içeceklerine yeselerdi– elma kendisini yeniden yaratma ve bu sayede yeni evine uyum sağlama fırsatını ele geçiremezdi. Elmaya New England'da gelişmek için gerekli olan özelliklerin tam bileşimini deneme-sınama yoluyla keşfetme fırsatını çekirdekleri ile elma şarabı verdi. Chapman'ın büyük ölçüde ektiği isimsiz elma şarabı çekirdeklerinden, on dokuzuncu yüzyılın kimi en önemli Amerikan kültür bitkileri çıktı.</p>

  <p class="normal">Bu açıdan bakılınca, klonlar yerine tohum ekmek, Amerikan topraklarına yönelik olağanüstü itimat dolu bir davranış; aşina ve Avrupalı olana karşı, yeni olan ve ne yapacağı önceden bilinmeyenin lehine kullanılan bir oy gibi görünüyor. Chapman böylece öncülerin klasik kumarını oynuyordu; kurtarıcı Amerikan topraklarına ekilmiş tohumlardan yeni ihtimaller çıkacağı bahsine giriyordu. Bu aynı zamanda doğanın da kumarı, çünkü melezleştirme, doğanın dünyaya yenilik getirme yöntemlerinden biridir. John Chapman'ın milyonlarca çekirdeği ve binlerce kilometresi elmayı değiştirdi, elma da Amerika'yı. Johnny Appleseed'in tarihçilerle biyografi yazarlarını sarsıp mitolojimize kadar tırmanmış olmasına şaşmamak gerek.</p>

  <p class="normal">Bildiğim kadarıyla John Chapman Geneva, New York'a hiç gitmedi ancak orada onun, benim en son ve birçok yönden en canlı görüntüsünü yakaladığım bir meyve bahçesi var. Burada, Seneca Gölü'nün kıyılarındaki mükemmel bir elma yetiştirme bölgesinde, Bitki Genetik Kaynakları Birimi adlı bir hükümet ekibi dünyanın en büyük elma ağaçları koleksiyonunu muhafaza ediyor. Dünyanın dört bir yanından yaklaşık 2 bin 500 çeşit elma toplanmış ve burada, sanki kıyıya vurmuş botanik bir Nuh'un gemisiymişcesine, çifter çifter dikilmiş. Yirmi hektarı aşkın bu ağaç arşivinin kart kataloğunda kadim bir İngiliz elması olan Adam's Pearmain'den Alman Zucalmagio'suna kadar, elma yetiştirme bilimi bütünüyle temsil edilmiş. Kataloğa göz gezdiren kişi bu ikisinin arasında, Roxbury Russet türü elma 1645'te Boston dışında bir şaraplık elma bahçesinde kendini gösterdi göstereli keşfedilmiş hemen hemen her çeşidi bulur.</p>

  <p class="normal">Geneva meyve bahçesi, diğer pek çok şeyin yanı sıra, elmanın Amerika'daki altın çağı sergileyen bir müze. Ortabatı'ya yaptığım geziden birkaç hafta sonra buraya tek başıma seyahat ettim; koridorlarında Johnny Appleseed'in mirasından ne bulabileceğimi merak ederek. Bu meyve bahçesi ilk bakışta, demiryolları gibi ufka uzanan düzenli aşılı ağaç sıraları ile, herhangi bir meyve bahçesine benziyor. Ancak bu ağaçların hayret verici çeşitliliklerinin –renk, yaprak ve dallanma alışkanlığı olarak– çok geçmeden farkına varıyorsunuz ve böylece kütüphane benzetmesi yerine oturuyor: sadece dışarıdan bakıldığında birbirine benzeyen yüzlerce raflar dolusu kitap. Orayı ziyaret ettiğimde Ekim sonuydu ve ağaçların çoğu olgun meyvelerle bel vermişti; ancak daha da fazlası, halihazırda döktükleriyle çevrelerindeki toprağı çarpıcı tonlarda kırmızı, sarı ve yeşil pelerinlerle kaplamıştı.</p>

  <p class="normal">Bir sabahın büyük kısmını yapraklı koridorları dolaşarak, hakkında okuduğum bütün o meşhur eski çeşitleri tadarak geçirdim –Esopus Spitzenberg, Newtown Pippin, Hawkeye ve Winter Banana. Bu klasik çeşitlerin çoğu, sponsorluğunu John Chapman'ın üstlendiği şaraplık elma bahçelerinde bulunan tesadüfi çöğürlerdi. Bu bahçede, Chapman'ın Pennsylvania, Ohio ve Indiana'da ektiği çekirdeklerden gelen elmaların da olduğuna şüphe yok; ancak hangilerinin onlar olduğunu bilmenin de yolu yok.</p>

  <p class="normal">Sıralar arasındaki geçitlerde, koleksiyonun küratörü Phil Forsline'ın benim için çıkışını aldığı bilgisayarda hazırlanmış bir rehbere danışarak aşağı yukarı dolaşırken, "Amerikan" diye listeye geçmiş çeşitler üzerinde yoğunlaştım ve tam olarak ne anlama geldiklerini düşündüm. Chapman gibi Amerikalılar, onca elmayı çekirdekten ekerek ister istemez muazzam evrimsel bir deney yürütmüş; Eski Dünya elmasının resmen milyonlarca yeni genetik bileşim denemesine ve böylece de ağacın, şimdi kendini içinde bulduğu yeni çevreye uyum sağlamasına izin vermiştir. Bir elmanın Amerikan toprağında filizlenmeyi ya da serpilmeyi her beceremeyişinde, bir Amerikan kışının bir ağacı her öldürüşünde ya da mayıstaki bir soğuğun tomurcuklarını her donduruşunda evrimsel bir oylama yapılmış ve bu büyük ayıklamayı atlatan elmalar, biraz daha Amerikan olmuştur.</p>

  <p class="normal">Bunun üzerine bir oylama daha yapılmış; meyve bahçelerini yetiştiren bahçıvanların, ayırımcı bakış açısıyla karar verdikleri, biraz farklı türden bir oylama. Adsız şaraplık elmaların ortasında büyüyen bir ağaç, şu ya da bu şekilde kendini her gösterdiğinde –yapısının dayanıklılığı, kabuğunun kırmızılığı, tadının mükemmelliği– hemen ona bir ad takılır, aşılanır, duyurulur ve çoğaltılırdı. Aynı anda meydana gelen doğal ve kültürel seçilim süreciyle elmalar, Amerika'nın düpedüz özünü kendilerine mal ettiler –toprağı, iklimi ve ışığı olduğu gibi, halkının arzuları ve ağız tatları ve hatta belki de Amerika'nın yerel yabani elmalarının birkaç genini de. Zamanla tüm bu özellikler Amerika'da bir elmanın ayrılmaz parçası olup çıktı.</p>

  <p class="normal">John Chapman'ın Ortabatı'ya düzenli seferlerle ticaretini icra etmeye başlamasından sonraki yıllarda, Amerika bazen Büyük Elma Hücumu denen bir olaya tanık oldu. İnsanlar, bir sonraki şampiyon meyve için kırsal bölgeyi köşe bucak taradı. Bir Jonathan, Baldwin ya da Grimes'ın keşfi servet, hatta bir miktar şöhret bile getirebilirdi. Şaraplık elma bahçesiyle ilgilenen her çiftçi, talih kuşunu yakalamak üzere aportta bekliyordu: köşeyi döndürecek bir elma. "Her yabani elma ağaççığı, beklentilerimizi böylesine alevlendiriyor," diye yazmıştı Thoreau, "her yabani çocuğun yaptığı gibi. Belki de, tebdil kıyafet gezen bir prenstir. İnsana ne ders ama!... Şairler, filozoflar ve devlet adamları böylece kırların çayırlarında peydahlanıyor ve özgün olmayan adam, sürülerinden daha kalıcı oluyor."</p>

  <p class="normal">Ülke çapında sürdürülen elmasal deha avı, ki birine rastlama ihtimalinin seksen binde bir olduğu kabul edilir, benim şimdi tattıklarımın da aralarında olduğu abartısız yüzlerce yeni çeşidi ortaya çıkardı. Ancak Chapman'ın bu çocuklarının hepsinin seçkin olmadığını bildirebilirim: o sabah tattığım elmaların çoğu yenilmez türdendi. Wolf River, bu açıdan özellikle akılda kalır. Fazlasıyla yorgun bir Red Delicious'ın sarı, ıslak talaş tadındaki etli kısmına sahipti ancak güzelliğinin ufacık bir ışıltısı bile yoktu üstünde.</p>

  <p class="normal">Amerikalıların, çöğürlerin altın çağında elmada keşfettikleri <span class="ideitalik">niteliklerin</span> bolluğu bile şaşılacak bir şeydir; özellikle de o niteliklerin çoğu, o günden bu yana geçen yıllarda kaybolup gittiği için. Muz tadında elmalar buldum, ya da armut tadında. Baharatlı elmalar, yapışkan-tatlı olanlar, limon kadar hayat dolu elmalar ve yemiş gibi besleyici olanlar. Yarım kilodan fazla çeken elmalar topladım, bir çocuğun cebine girecek kadar derli toplu olanlar da vardı. Sarı elmalar vardı, yeşiller, noktalılar, kızıl kahverengiler, çizgililer, mor elmalar, hatta neredeyse mavi olan bir elma bile. Önceden cilalanmışa benzeyen elmalar, yanaklarına tozlu bir çiçek açmışlar... Bu elmalardan bazılarının benim için hiçbir anlam ifade etmeyen nitelikleri vardı, ancak bunlar vaktiyle insanlar için büyük anlam taşıyordu: Ekimden ziyade martta tatlı olan elmalar, çok iyi elma şarabı, reçel ya da yağ yapılanlar, yarım yıl depoda kalabilenler, fazlalıktan kaçınmak için kademeli olarak olgunlaşanlar, ya da hasadı kolaylaştırmak için anında olgunlaşanlar, uzun ya da kısa saplı, kabuğu ince ya da kalın elmalar, yalnızca Virginia'da tatları çok güzel olanlar ya da mükemmeliyete erişmek için şiddetli bir New England donuna ihtiyaç duyanlar, ağustosta kızaran elmalar, kendilerini kışa kadar tutanlar, hatta bir geminin Avrupa'ya gitmesi için gereken altı haftada bir fıçının dibinde durup, sonra da Londra'da yüksek bir fiyat talep edecek kadar parlak ve gevrek halde ortaya çıkanlar.</p>

  <p class="normal">Ya bu elmaların adları! On dokuzuncu yüzyıl Amerikası kokan adlar; ki bunlar, çoğu kez iyi seçilmiş bir mecazın yardımıyla tanımlamaya girişen adlardı: şişe kadar yeşile Bottle Greening, Sheepnose (koyun burnu), Oxheart (öküz kalbi), Yellow Bellflower (sarı çançiçeği), Black Gilliflower (siyah şebboy), Twenty-Ounce Pippin (yirmi onsluk Pippin). Memleketlerinin gururuyla şişinen isimler de vardı; Westfield Seek-No-Further, Hubbardston Nonesuch, Rhode Island Greening, Albemarle Pippin (oysa aynı elma Newtown, New York yakınında Newtown olarak bilinir), York Imperial, Kentucky Red Streak, Long Stem of Pennsylvania, Ladies Favorite of Tennessee, King of Tompkins County, Peach of Kentucky ve American Nonpareille. Hakkı hak edene veren isimler vardı (ya da öyle varsayıyoruz): Baldwin, Macintosh, Jonathan, McAfee's Red, Norton's Melon, Moyer's Prize, Metzger's Calville, Kirke's Golden Reinette, Kelly's White ve Walker's Beauty. Sonra bir de, elmanın özelliğine işaret eden isimler vardı: Wismer's Dessert, Jacob's Sweet Winter, Early Harvest and Cider Apple, Clothes-Yard Apple, Bread and Cheese, Cornell's Savewell ve Putnam's Savewell, Paradise Winter, Payne's Late Keeper ve Hay's Winter Wine.</p>

  <p class="normal">İnsan isimleriyle bildiğimiz kaç meyve var ki? Doğru, bir avuç ad takılmış armut ile bir-iki meşhur şeftali var, ancak tarihte hiçbir meyve Chapman ve onun gibiler tarafından dikilmiş on dokuzuncu yüzyıl elmaları kadar çok sayıda her gün kullanılan isim – ve bunca şöhret– üretmemiştir. Spor takımları ya da politikacılar gibi her birinin kendi destek grupları vardır ki, bunlar, o elmanın ilk durduğu yarı kutsal noktanın yolunu gösterip (burası çoğunlukla bir anıtla işaretlenmiştir), size elmanın dehasının ilk kez nasıl tamamen tesadüf eseri keşfedildiğinin, neredeyse gözden kaçtığının, sonra da hakkının teslim edildiğinin hayret verici hikâyesinden oluşan biyografisini ezbere okur.</p>

  <p class="normal">Bir Boston kanalının yanında büyüyen Baldwin'e çatmış olan kadastrocuya ilişkin bir hikâye vardı. Ya da her kış komşu oğlanların belli bir ağaçtan düşmüş olan elmalara cezbedildiğini gören çiftçinin hikâyesi ki, o ağaç da, "saklanmaya değer ağaçların kralı" York Imperial değil miymiş meğer? Bir de Jesse Hiatt'ın Peru, Iowa'daki meyve bahçesinde, ne kadar biçerse biçsin ağaç sıralarının arasında tekrar ortaya çıkan mucizevi çöğürünün hikâyesi var. Dini bütün çiftçi sonunda bunun bir işaret olması gerektiğini düşünmüş. Ve küçük ağacın yaşayıp meyve vermesine izin vermiş ve bu elmaların o güne kadar tattığı elmaların içinde açık arayla en iyisi olduğunu keşfetmiş. Hiatt elmaya Hawkeye adını verip 1893 yılında dört tanesini, Louisiana, Missouri'de bulunan Stark Biraderler Fidanlıkları'ndaki bir yarışmaya postayla yollamış. C. M. Stark da, Hawkeye'a hem birincilik ödülü vermiş, hem de ışıl ışıl yeni bir isim takmış: Delicious (leziz). (Doğuştan pazarlamacı olan Stark, bu ismi bir kâğıt parçasına yazılı olarak yıllardır cebinde dolaştırıyor, uygun elmanın gelip bunu talep etmesini bekliyormuş.) Şu işe bakın ki, Jesse Hiatt'ın giriş kartı o hayhuy içinde ne olduysa kaybolmuş ve Stark, sonunda dünyanın en popüler elması olacak elma için bir yıl sürecek hummalı bir arayış başlatmış.</p>

  <p class="normal">Aşağı yukarı bu minval üzre onlarca başka elma hikâyesi olmalı; bir meyve üzerine fakirlikten servete geçiş hikâyeleri, örnek bir ağacı belli bir Amerikalı şahsiyete ve yere bağlayan hikâyeler... Bu öyküler sadece Amerika topraklarının, Henry Ward Beecher'ın mükemmel deyişiyle "mükemmellikten yana bereketli" olduğunu değil, Amerikalıların kendilerinde de büyük şansı fark edecek gözün olduğunu ve Amerika'da liyakat sahibi olanın sonunda kazanacağını kanıtladı. Her nasılsa bu meyve, Amerikan rüyasının parlak bir mecazı haline geldi.</p>

  <p class="normal">Fakat neden özellikle bu tür? Beecher'e göre elma, "gerçekten demokratik bir meyve." Her yerde memnuniyetle büyür, "ihmal de edilse, taciz de edilse ya da terk bile edilse, kendi başının çaresine bakabilir ve mükemmellikten yana bereketli olmayı başarır". Bir on dokuzuncu yüzyıl fidanlığından çıkan Horation Alger elması, bir anlamda, "kendi kendini yaratmış"tır, fakat pek çok başka bitki için bu söylenemez. Örneğin muhteşem gül, özenli yetiştirmenin, aristokrat anne-babadan bir amaçla melez alınmasının sonucudur –yetiştirici diliyle, "seçkin hat". Oysa muhteşem elma böyle değildir; kendini "özgün olmayan kalabalıklar"dan soy-sopa ya da yetiştirmeye bağlı kalmadan ayırır. Amerikan meyve bahçesi, ya da hiç değilse Johnny Appleseed'in meyve bahçesi, içinde kökeni ya da mirası göz önüne alınmaksızın, her elma çekirdeğinin aynı toprakta kök saldığı ve herhangi bir fidanın eşit bir muhteşemlik şansına sahip olduğu, tomurcuklanan, meyve veren bir meritokrasidir.</p>

  <p class="normal">Elmanın botaniği Amerikan başarı hikâyesine yakışır bir şekilde, tarihinin gruplar, tipler, ya da soybağından çok kahraman bireylerin tarihi olacağı anlamına geliyordu. Örneğin, bu ismi taşıyan, ondan sonraki her ağacın aşılı bir klonu olduğu tek bir Golden Delicious var, ya da daha doğrusu vardı. Özgün Golden Delicious, 1950'li yıllara kadar Batı Virginia'daki Clay İlçesi'nde, bir tepe yamacında durdu ve altın yıllarını, hırsız alarmı takılı asma kilitli çelik bir kafes içinde geçirdi. (Kafes kurgusu, ağacı 1914'te o sıralar çok cömertçe sayılan bir fiyata, 5 bin dolara alan C. M.'nin kardeşi Paul Stark tarafından düzenlenmiş bir reklam kampanyasıydı.) Bugün, ilk Red Delicious'ın Jesse Hiatt'ın Iowa'daki çiftliğinde sıralar arasında büyüdüğü yeri, granit bir anıt gösterir. Bunlar, Andrew Jackson Downing'in "genç Amerikan meyve bahçesi" dediği yerde yürüyen, pek çok devden iki tanesiydi.</p>

  <p class="normal">Peki öyleyse hangi yerel bitki fanatiği, bu ağaçların şimdi kendilerine Amerikalı deme hakkına karşı çıkmaya cesaret edebilir? Ataları yarım dünya ötede evrilmiş olabilir; ancak bu elmalar, şimdiye kadar onları diken insanların geçtiği kültürel uyum sürecinin aynısından geçtiler. Aslında insanların yapıp yapabileceğinden daha ileri de gittiler, çünkü elmalar Yeni Dünya'daki yaşam için kendilerini yeniden yaratmak üzere genlerini bile yeniden kardılar.</p>

  <p class="normal">Bu Amerikalıların bir kısmı o günden bu güne uzak ülkelerde de yuva buldu (Golden Delicious şimdi beş kıtada yetişiyor), fakat çoğu sadece Amerika'da serpilip gelişti ve bazen de tek bir bölgede yaşama uyum sağladı. Örneğin, Jonathan, kusursuzluğa ancak Amerikan Ortabatısı'nda ulaşır (ki Hudson Vadisi'nde keşfedildiğini düşünürsek, bu biraz şaşırtıcıdır). Benim tahminime göre, Jonathan kendini atalarının yurdu olan İngiltere ya da Kazakistan'da, tıpkı benim atalarımın yurdu olan Rusya'da hissedeceğim kadar yabancı hissederdi. Doğa tarihinin oku tersine çevrilemez: artık Jonathan da benim kadar Amerikalı.</p>

  <p class="normal">John Chapman'ın korumaya yardımcı olduğu Amerikan elmalarının altın çağı Geneva meyve bahçesinde sürüyor; fakat sadece burada. Aslında bahçenin varlığının tek nedeni, genç Amerikan meyve bahçesinin bu sabık devlerinin (Appleseed'in elma çekirdeklerinin gerçek ve mecazi anlamda soyundan gelenlerin), ticari yönden önemli birkaç elmanın hâkimiyeti nedeniyle neredeyse köklerinin kazınacak olması –bu, ve neyin tatlı olduğu üzerine kısıtlı modern fikirlerimiz yüzünden. Yüzyıl başında elmanın fevkalade çeşitliliği çok daha acımasızca göz ardı edildi; içki yasağı hareketi elma şarabını yeraltına çekilmeye zorlayıp, yabanıllığını muhafaza eden o alanı, elma özgünlüğünün hovarda yetişme alanını, yani orijinal Amerikan şaraplık elma bahçelerini kestiği zaman. Amerikalılar, kısmen bir halkla ilişkiler sloganı sayesinde elmalarını içeceklerine yemeye başladılar: "Günde bir elma, doktoru uzakta tutar." Yine o sıralarda, soğutma sistemleri sayesinde elmalar için ulusal bir pazar imkânı doğdu ve üreticiler biraraya gelip, az sayıda markayı dikerek ve tanıtarak, bu pazarı basitleştirmenin akıllıca olacağına karar verdi. Bu pazarın on dokuzuncu yüzyıl elmasının bünyesinde topladığı muazzam nitelik çeşitliliğine ihtiyacı yoktu. Artık o niteliklerin sadece iki tanesi önem taşıyordu: güzellik ve tatlılık. Bir elmada güzellik, genel olarak tek tip bir kırmızılık demek; bugün kızıl kahverengi bir renk, en lezzetli elmanın bile sonu olur.</p>

  <p class="normal">Tatlılığa gelince; o kelimenin karmaşık mecazi tınısı artık önemini kaybetti. Bunun en büyük nedeni de ucuz şekerin kolaylıkla bulunabilmesi. Bir zamanların karmaşık arzusu, artık sadece şiddetli bir istek halini aldı –tatlı isteği. Bir elmanın tatlılığı şimdi sadece şekerli olması anlamına geliyor; işte basit gerçek. Ve bu kolay tatlılık kültüründe elmaların süpermarketteki her tür şekerli atıştırmalık gıdayla rekabet edebilmesi gerekiyor; elmanın tatlılığına boyut katan o asit çeşnisi bile artık makbul değil.<sup class="calibre4"><a href="../Text/arzu_split_012.html#footnote-100-1" id="footnote-100-1-backlink">[1]</a></sup> Ve böylece, ancak Stark kardeşlerin pazarlama dehası sayesinde bir ilintileri olan (ikisine de isim koymuş ve markalaştırmışlardı) Red ve Golden Delicious, Amerikan meyve bahçesinin dönüştüğü muazzam, aşılı monokültüre hâkim oldu. Abur cuburla bir tür tatlılık yarışına giren elma yetiştiricileri, bu iki elmanın genlerine güveniyor; ki bunlar, –Fuji ve Gala dahil– son birkaç yılda geliştirilmiş popüler elmaların çoğunda bulunuyor. Binlerce elma özelliği ve bu özellikleri programlayan genler ve Johnny Appleseed'in desteklediği elma çeşitliliğinin muazzam patlaması, bizim tatlılık ve güzellik konusundaki dar anlayışımızın iğne deliğinden geçebilecek bir avuççuk çeşite indirilince, tükendi bitti.</p>

  <p class="normal">İşte Geneva meyve bahçesi bu yüzden bir müze. Kuratörü Phil Forsline, meyve bahçesinin uzak bir köşesine doğru birlikte yürürken bana (burada göstermek istediği sıra dışı bir şeyler vardı), "Günümüzün ticari elmaları, <span class="ideitalik">Malus</span> gen havuzunun sadece küçük bir bölümünü temsil eder" dedi. Forsline elli yaşlarında, çarpıcı Kuzey mavisi gözleri ve kıra çalmaya başlamış saman sarısı saçlarıyla sırık gibi bir adam. "Yüzyıl önce ticaret alanında birkaç bin farklı çeşitte elma vardı. Şimdi elmaların çoğunu, aynı beş veya altı anaçtan yetiştiriyoruz: Red Delicious, Golden Delicious, Jonathan, Macintosh ve Cox'ın Orange Pippin'i. Yetiştiriciler aynı kuyuyu kullanıp duruyor, kuyu da giderek sığlaşıyor."</p>

  <p class="normal">Forsline meslek hayatını elmanın genetik çeşitliliğini muhafazaya ve genişletmeye adamış. Elmanın modern tarihinin –özellikle de muazzam meyve bahçelerinde sayıları gittikçe azalan bir avuç klonlanmış çeşit yetiştirme uygulamasının– onu bir meyve olarak daha elverişsiz hale getirdiğine emin; bu da modern elmaların diğer tüm mahsüllerden daha fazla böcek ilacı gerektirmesinin nedenlerinden biri. Forsline bunun niye böyle olduğunu açıkladı.</p>

  <p class="normal">Yabanıl doğada bir bitki ile zararlıları, sürekli olarak birlikte evrilir; nihai zaferi kimsenin kazanamadığı bir direniş ve fetih dansıdır onlarınki. Ancak aşılı ağaçlar ortamında birlikte evrim sona erer, çünkü bu ağaçlar kuşaktan kuşağa birbirinin tıpatıp aynıdır. Sorun basitçe şu: elma ağaçları artık cinsel olarak üremiyor (çekirdekten yetişmek, cinsel üremeye işaret ediyor). Cinsellik, doğanın taze genetik bileşimler yaratma yöntemi. Bu sırada virüsler, bakteriler, mantarlar ve böcekler faaliyetlerini hummalı bir şekilde sürdürüp cinsel olarak ürüyor ve sonunda elmaların vaktiyle onlara karşı ne gibi bir direnişi var idiyse, tam da onun üstesinden gelecek genetik bileşimi yakalıyor. Bir bakıyorsunuz ki, zafer zararlıların oluyor –insanlar modern kimyanın araçlarını kullanarak ağaçların imdadına yetişmediği sürece.</p>

  <p class="normal">Başka bir şekilde ifade etmek gerekirse, elmanın evcilleştirilmesi çok ileri gitmiş, türün doğada yaşamaya uyumluluğu (ne de olsa, hâlâ orada yaşıyor) tehlikeli bir şekilde rizikoya atılma noktasına varmıştır. Ağız tadımıza ve tarımsal alışkanlıklarımıza uyan, genetik olarak birbirinin eşi bir avuç klona indirgenen elma, cinsel üretimin bahşettiği can alıcı çeşitliliğini –yabanıllığını– kaybetmiştir.</p>

  <p class="normal">"Çözüm elmanın yapay olarak evrilmesine yardımcı olmamız" diye açıkladı Forsline; yani ıslah yoluyla taze genler katmak. John Chapman ve onun gibilerin Yeni Dünya'ya elma çekirdekleri ekerek bu meyve bahçesinin temsil ettiği sayısız yeni çeşide yol açan elma seksi orjisini sağlama almasından bir buçuk yüzyıl sonra, bir başka genetik yeniden karıştırma şimdi gerekli olabilir. Olabildiğince farklı elma genlerini muhafaza etmek de işte bu nedenle bu kadar önemli.</p>

  <p class="normal">Biz antika elmaların uzun sıraları arasında yürüyüp bir yandan da elmaların tadına bakarken Forsline, "Bu bir biyolojik çeşitlilik sorunu" diyor. Ben biyolojik çeşitliliği yabani türler açısından düşünürdüm hep, fakat bel bağladığımız evcil türlerin –ki şimdi de onlar bize bel bağlamış durumda– biyolojik çeşitliliği de bir o kadar önemli. Eski bir elma çeşidi artık yetiştirilmeyince, bir gen dizisi de –yani bir dizi tat, renk ve doku niteliği ile dayanıklılık ve zararlılara direnme niteliği dizisi– dünyadan silinip gider.</p>

  <p class="normal">Herhangi bir türün en büyük biyolojik çeşitliliği tipik olarak ilk evrildiği yerde bulunur –doğanın bir elma, patates ya da şeftali olmanın bütün olanaklarını ilk kez denediği yerde. Elma için "çeşitlilik merkezi" –botanikçilerin böyle yerlere verdiği isim– Kazakistan'dadır. Forsline, son birkaç yılda meslekdaşları ile birlikte Kazak ormanlarından topladığı yabani elma genlerini muhafaza etme çalışmaları yürütüyor. Forsline bölgeye birkaç gezi yapmış. Dönüşte yanında binlerce çekirdek ve aşı dalı getirmiş; bunları Geneva meyve bahçesinin arkasına, iki uzun sıra halinde boydan boya dikmiş. İşte Forsline'ın bana göstermek istediği, Johnny Appleseed'in diktiği bütün elmalardan çok daha yaşlı ve yabani olan bu elmalardı.</p>

  <p class="normal">Yabani elmanın cennetinin Kazakistan'da, Alma Ata civarındaki ormanlarda bulunduğunu 1929 yılında ilk saptayan, büyük Rus botanikçi Nikolay Vavilov oldu. (Ancak yöre halkı için bu yeni bir haber sayılmaz: Alma Ata, "elmanın atası" demek.) "İnsan muazzam genişlikte yabani elmaların şehri çevreleyen dağ eteklerini kapladığını görebilirdi," diye yazmış Vavilov. "İnsan bu güzel yerin, kültür elmasının kökeni olduğunu kendi gözleriyle görebilirdi." Vavilov sonunda Stalin'in genetiği toptan yadsımasının kurbanı oldu; 1943 yılında Leningrad'daki bir hapishanede açlıktan öldü. Keşfi de komünizmin düşüşüne kadar bilim için bir kayıp olarak kaldı. 1989'da, Vavilov'un sağ kalmış son öğrencilerinden biri olan Aimak Djangaliev adlı bir botanikçi, uzun Sovyet hâkimiyeti yılları boyunca çok sessizce incelediği yabani elmaları görsünler diye bir grup Amerikalı bitkibilimciyi buraya davet etti. Djangaliev o sıralar seksen yaşındaydı ve Amerikalıların, yabani <span class="ideitalik">Malus</span> <span class="ideitalik">sieversii</span> sıralarını, Alma Ata'dan çevredeki tepelere yayılan bir emlâk gelişimi dalgasından kurtarmaya yardımcı olmasını istiyordu.</p>

  <p class="normal">Forsline ve meslektaşları, üç yüz yaşında, boyları on beş metreyi aşan ve meşeler kadar kalın ağaçlardan oluşan koskoca elma ormanları bulunca şaşıp kalmışlardı; bazılarında modern kültür çeşitleri kadar büyük ve kırmızı elmalar vardı. "Kasabalarda bile elma ağaçları kaldırımlardaki çatlaklardan yükseliyordu," diye hatırlıyor Forsline. "Bu elmalara bakıyordunuz ve Golden Delicious ya da Macintosh'un atasına baktığınızdan emin oluyordunuz." Forsline bu embriyonun mümkün olduğu kadarını kurtarmaya karar verdi. Kazakistan'ın yabani elmaları arasında bir yerde, hem hastalık ve zararlılara direnme genleri, hem de hayalhanemizin erişemeyeceği elma nitelikleri bulunabileceğinden emindi. Yabani elmanın yabanıl doğada varlığını sürdürmesi artık şüpheli olduğundan, yüz binlerce çekirdek topladı; Geneva'daki yeri yettiği kadarını ekti ve kalanını da dünyanın dört bucağındaki araştırmacılar ile yetiştiricilere vermeyi teklif etti. "İsteyen herkese çekirdek yollarım, yeter ki onları dikmeyi, ağaçlara bakmayı ve sonra da bir gün durumu bildirmeyi kabul etsinler." Yabani elmalar, kendi Johnny Appleseed'lerini bulmuştu.</p>

  <p class="normal">Ve işte oradaydılar; görüp göreceğim en tuhaf elmaların oluşturduğu, iyice allak bullak olmuş iki sıra. Ağaçlar bayağı sıkış sıkıştı. Aradaki geçitler, ağaçlar sadece altı yıl önce ekildikleri halde, gür yaprak ve meyve cümbüşünü değil düzene sokmak, yerlerine sığdırmakta bile zorluk çekiyordu. Hiç çöğürlerden oluşan bir meyve bahçesi görmemiştim (bugünlerde pek az insan bunu yapabiliyor), ancak çeşitlilikten yana bu kadar çıldırmış bir başka meyve bahçesi hayal etmek de zor. Forsline şimdiye kadar Amerika'ya getirilmiş bütün elma genlerinin –Ohio Nehri'nden aşağı doğru, John Chapman'ın yanı sıra yüzen bütün genlerin– <span class="ideitalik">Malus</span> genlerinin tamamının belki onda birini temsil ettiğini söyledi. Eh, geri kalanı da buradaydı işte.</p>

  <p class="normal">Bu ağaçların içinde ne biçim, ne de meyveleri açısından birbirinin uzaktan yakından benzeri iki ağaç bile yoktu. Bazıları dümdüz güneşe uzanarak büyüyor, bazıları da toprak boyunca uzanıyor ya da alçak boylu ağaççıklar oluşturuyor ya da New York eyaletinin kuzeyindeki iklim hoşlarına gitmediği için yavaşça yok olup gidiveriyorlardı. Yaprakları ıhlamur ağaçlarının yapraklarına benzeyen elmalar gördüm, çıldırmış forzitya çalılarına benzeyenleri de. Ağaçların belki üçte birinin meyveleri vardı –ancak elmanın neye benzeyeceği konusunda Tanrı'nın ilk taslakları gibi görünen, tatları da öyle olan tuhaf, garip meyveler.</p>

  <p class="normal">Işıl ışıl sarı masa tenisi topları ve gölgeli mor böğürtlenlerin yanı sıra, zeytinler ile kirazların rengi ve bolluğuna sahip elmalar gördüm. Çeşit çeşit beyzbol topları gördüm; yassı, konik ve mükemmel yuvarlaklıkta, kimi beyzbol sahası yeşili, ötekiler odun kadar donuk. Ve başka şeye değil de, tıpkı elmaya benzeyen büyük, parlak kırmızı meyveler topladım; ancak tatları... tatları başka bir şeydi işte. Dişlerinizi mayhoş bir patatese ya da deriyle kaplı, peltemsi bir Brezilya cevizine geçirdiğinizi hayal edin. İlk ısırışta bu elmalardan kimi dilde yüksek vaatler bırakarak başlar işe –Hah, <span class="ideitalik">işte</span> bir elma!– ancak birden öyle derin bir acılığa doğru dümen kırarlar ki, hatırlayınca bile midem bulanıyor.</p>

  <p class="normal">Bu tadı dilimden atmak için yakınlardaki daha uygar bir sıraya yöneldim ve yenecek bir şey kopardım –bir Jonagold'du sanırım; Golden Delicious ve Jonathan melezi ki, bana kalırsa modern elma yetiştiriciliğinin en büyük başarılarından biridir. Hem de ne başarı; mayhoş bir patatesi insan gözü ve dili için bir haz haline getirmek. Bu meyve bahçesi bütünüyle evcilleştirmenin sihirli sanatlarının kutsal kitabı; bizim doğanın en yabanıl meyvelerini kültürün çeşitli arzularıyla evlendirme hünerimiz –Dionysos'ça hünerimiz. Ancak modern elmanın hikâyesinin de akla getirdiği gibi, evcilleştirmede de abartıya kaçılabilir; insanların doğanın yabanıllığını kontrol etme arayışında fazlasıyla ileri gidilebilir. Başka bir türü evcilleştirmek, onu kültürün çatısı altına getirmektir fakat insanlar çok uzun süreyle çok az sayıda gene güvenirse, bir bitki dışarıda kendi başına çevresine uyum sağlama yetisini kaybedebilir. 1840'lı yıllarda İrlanda'da patatese buna benzer bir şey olmuştu; şimdi de elmanın da başına gelebilir.</p>

  <p class="normal">Patatesi bu afetten kurtaran, bilim adamlarının sonunda patatesin kendi çeşitlilik merkezi olan Andlar'da büyüyen yabani patateslerde buldukları dayanıklılık genleri oldu. Ancak biz yabanıl bitkilerin yaşadığı yabanıl yerlerin gitgide azaldığı bir dünyada yaşıyoruz. Yabani patatesler ile yabani elmalar yok olunca ne olacak? Dünyadaki en iyi teknoloji ne yeni bir gen yaratabilir, ne de kaybolmuş bir geni yeniden yaratabilir. İşte Phil Forsline bu yüzden, iş işten geçmeden önce iyi, kötü, önemsiz ve hepsinden önemlisi yabani elmaları kurtarmaya ve yaymaya kendini adadı. Ve işte bunun için John Chapman gibi çalışan tüm diğer yabani elma çekirdeği ekicileri ödüllendirilmeli; zaman zaman işin tadını kaçırıp iyi elmaların yanı sıra bazen pis kokulu rezeneler yaysalar da. Olabilecek bütün dünyaların en iyisinde, yabanıl alanların kendilerini muhafaza ederdik – örneğin elmanın Kazak bakir doğasındaki yuvasını. Ancak ikinci en iyi dünya, bakir doğanın niteliğini muhafaza edendir; evcilleşme –olacak iş mi!– her şeyden çok bakir doğaya bağımlı olduğu için. Bu, bizim için yeni bir haber belki, oysa Johnny Appleseed bilim adamlarından yüzyıl önce bu noktadaydı, Dionysos da ondan birkaç binyıl önce. Fakat ne kadar şanslıyız ki, bakir doğa bir tohumda varlığını sürdürebilir ve yetiştirilebilir –bir meyve bahçesinin düz hatları ve dik açılarında bile serpilebilir. Thoreau bir seferinde, "Dünyanın muhafazası bakir doğadadır" diye yazmıştı; yüzyıl sonra, artık yabanıl alanların çoğu yok olup gittiğinde, Wendell Berry şu bariz sonuca vardı: "Bakir doğanın muhafazası insan kültüründedir."</p>

  <p class="normal">Bir avuç yabani elma Geneva'dan benimle eve geldi; gözümü çelen büyük kırmızılardan iki, zeytinden büyük olmayan küçük yuvarlaklardan bir tane. Bu sonuncu tuhaf şey, birkaç hafta yazı masamda durdu ve sonunda kırışmaya başlayınca bir bıçakla dilimlere ayırdım ve çekirdeklerini çıkardım –içlerinde hayal dahi edilemez elma esrarları taşıyan beş adet cilalı abanoz çekirdek. Böyle çekirdeklerden nasıl elmalar çıkacağını kim bilebilir; ya da arılar onların genlerini bahçemdeki Baldwin ve Mac'lerinkine karıp melez ırk yarattıktan sonra <span class="ideitalik">onların</span> çekirdeklerinden neler çıkacağını? Muhtemelen yemek, hatta bakmak istemeyeceğiniz bir elma. Peki, emin olabilir misiniz? Gülünç bir bahisti, kabul ediyorum, fakat yabani elma çekirdeklerinden birine bahçemde yine de bir yer verme kararı aldım –sanırım John Chapman'ın şerefine, ama bir de ne olacağını görmek için.</p>

  <p class="normal">Bu yabaniden tatlı bir elma beklemek gerçekçi olmayabilir, ancak bahçeme bir katkısı olmazsa, şu ya da bu şekilde orasını şimdi olduğundan daha tatlı bir yer yapmazsa şaşarım. Bu kaba saba, garip biçimli ağacın hem de bir bahçede, belki de görüp görülecek hiçbir elmaya benzemediği halde elma gibi büyümesini ve her sonbaharda tuhaf, tanınmayan meyvelerden bir hasat vermesini hayal edin hele.</p>

  <p class="normal">Bahçenin ortasında –yani, özellikle arzularımızı karşılamak üzere tasarlanmış bir peyzajın ortasında– böyle bir ağaç, her şeyden çok, kendi haline bırakılmış bakir bir doğaya tanıklık edecektir.</p>

  <p class="normal">Wallace Stevens, Tennessee'de bir tepede duran tek bir kavanozun onu çevreleyen ormanı dönüştürme gücü üzerine bir şiir yazmıştı. Bu çok sıradan insan hüneri parçasının nasıl olup da "her yerde hâkimiyet kurduğu"nu, çevresindeki "derbeder bakir doğa"yı karanlıkta bir ışık gibi düzenlediğini tasvir etmişti. Acaba diyorum ki, düzenli bir peyzajın ortasına dikilmiş yabani bir ağaç bunun tersini sağlayabilir mi; yani bu gergin bahçenin tellerini gevşetebilir mi ve çevresini saran kültür bitkilerinin şimdi sesi bastırılmış olan doğuştan yabanıllıklarının temiz notasını seslendirmelerine izin verir mi? Böyle bir ağaç bize bakir doğa olmazsa uygarlığın da olmayacağını hatırlatır; ekşimtrak karşıtı olmazsa tatlılık da olmaz.</p>

  <p class="normal">Bahçemin sınırlarında sayıları azalan bir grup kadim, eğri büğrü Baldwin vardı; burayı yirmili yıllarda inşa etmiş olan çiftçi tarafından dikilmiş ve yerel efsaneye göre, gene onun tarafından kasabanın en lezzetli ve kudretli elma rakısı olmak üzere mayalanmışlardı. Hiçbir şey olmasa bile, adları konmuş ve dikilmiş torunları arasında büyüyen Kazak yerlisi elma ağacım, bu yaşlı Baldwinler'in şimdikinden daha tatlılaşmasına neden olacak. Ve bir gün elim değer de Baldwinler'imden bir fıçı elma rakısı yaparsam, bu isimsiz yabani elmaların birkaç tanesi içkiye aradığım tuhaflığı, keskin ve o özel tadı ekleyecektir. Bu da, başım üzerine.</p>
</body>
</html>
