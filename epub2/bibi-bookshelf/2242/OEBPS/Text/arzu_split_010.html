<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>arzu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">SON SÖZ</h1>

  <p class="normal">Birkaç haftadır bahçeyle ilgilenemiyordum. Yaz sonu hep olduğu üzere, bitkiler büyümüş de büyümüş, her taraf olgun meyvelerle dolmuş, bahçe anarşik bir hal almıştı. Tüm bunlar tarhlarımın, sarmaşık parmaklıklarımın ve patikalarımın o güzelim geometrisini mahvediyordu. Sırık fasulyeler, sarı başlı ayçiçeklerin tepesine kadar tırmanmıştı. Balkabakları artık biçilmez haldeki çimenliğin yarısına kadar uzanmıştı. Helvacı kabaklarının pizza kadar kocaman yaprakları ise kocaman gölgeler oluşturmuştu, marul ailesi bu gölgelikler altında keyif yapıyordu. Ne yazık ki bu durumdan son derece memnun olan birileri daha vardı; helvacı kabağı gölgesinde pazılarımla kendilerine ziyafet çeken sümüklü böcekler. Son patateslerin yaprakları da bitkin düşmüş halde, tepelere devrilmiş yatıyordu.</p>

  <p class="normal">Bahçe, yeşil bir şamata olarak adlandırabileceğim bu duruma Mayıs'tan bu yana geçen birkaç hafta içinde gelmişti. Mayıs'ta özenle, düzenli bir şekilde diktiğim fideleri şimdi ayırt bile edemiyordum. Tertipli, henüz çapalanmış sıralar bir zamanlar burada kontrolün bende, yani başbahçıvanda olduğunu ima ederdi ancak belli ki durum değişmişti. Bitkiler gamsızca kendi kaderlerini izlerken, benim düzenim altüst olmuştu. Bunu da bir yıllık ömrü olan bütün bitkilerin açgözlülüğüyle yapıyor, güneşe uzanıyor, komşulardan toprak kapıyor, ellerine fırsat geçti mi birbirlerini savuşturuyor ya da istismar ediyor, genlerini geleceğe taşıyacak tohumları olgunlaştırıyor ve dona kadar sayılı günde artık ne yapabilirlerse onu yapıyorlardı.</p>

  <p class="normal">Her mevsim bir süreliğine bahçeyi kontrolüm altında tutmaya çalışırım; yabani otları yolarım, pazılar nefes alabilsin diye helvacı kabaklarını budarım, onları boğmadan önce daha zayıf komşulara sarınan fasulyeleri çözerim. Ancak ağustos sonunda genellikle pes ederim; ben yaz sonu hasadının bereketiyle başa çıkmaya çalışırken, bırakırım bahçe de bildiğini yapsın. Mayısta her şeyi başlatan ben olsam da, bu noktada bahçede olup bitenler artık benim eserim değildir. Baharın sıkı kavrayışını ve akılcı düzenini severim sevmesine, ancak bahçenin ağustosta kendini bırakışında da olgun, neredeyse bedensel bir haz vardır.</p>

  <p class="normal">Fakat buraya bir şeye bakmak için gelmiştim, sonunda da buldum: ölmüş üst yaprakları şimdiden toprağa yayılmış bir sıra Kennebec. Patateslerin pek çok erdeminden biri de, ancak ihtiyaç olunca kazılıp çıkarılmak üzere bütün bir kış boyunca toprakta kalabilmeleridir; tarihte çapulcu orduların saldırısına uğrayan köylüler için bu büyük bir lütuf olmuştur, çünkü yerin dibindeki patatesler yağmalanamaz.</p>

  <p class="normal">Bence patates hasadından daha tatmin edici bir hasat yoktur. Küreğin, bahardan bu yana ilk kez kara toprağın kabuğunu çevirdiği, krem rengi topakların aşağılardan çıkıp taze toprağa devrildiği anı çok severim. Kolayca ulaşılan ilk hasadı topladıktan sonra, küreği bir kenara koymalısınız (yoksa geri kalan patatesleri yaralarsınız). Diğerlerini ellerinizle çıkarın, parmaklarınızı zengince gübrelenmiş toprağın içine sokun ve karanlıkta, elin kimliğini doğrulamak için göze hiç ihtiyaç duymadığı, yanılgıya yer vermeyecek o biçimleri arayın. Çünkü patatesler ele hep taştan daha serin ve daha ağır gelir ve her nasılsa, her zaman ele daha bir güzel oturur.</p>

  <p class="normal">Patateslerin kusursuz biçimlerde olmasından dolayı değildir bu. Birbirine benzeyen iki tanesi yoktur; çoğu patates garip, şekilsiz, asimetriktir –biçimlerini, virgülüne kadar izlenen genetik talimat kadar, komşu kayalar ile toprağın kazaları da tayin eder. Belki de bu yüzden yeraltındaki patateslerimizi yarı saydam cipsler ile geometrik kızarmış patatesler olarak dilimleyerek, onlara ışıl ışıl Apollon'ca biçimler vermeyi seviyoruz. Ancak içinde büyüdükleri geceye kıyasla parlak patatesler, ele vücut bulmuş biçimler gibi gelir.</p>

  <p class="normal">Parmaklarınız küreğin kazayla ikiye böldüğü o nemli-soğuk patatesi er geç kavrar. Patates ıslak bir beyazlıkla ışıldayıp, toprak aromalarının en olağanüstüsünü verir. Baharda taze toprağın kokusudur bu, ancak sanki o yabani sahne rafine edilip şişeye konmuş gibidir; damıtılmış ve islah edilmiş taze toprak: <span class="ideitalik">eau de pomme de terre.</span> İçindeki soğuk, insanlıktan uzak toprağın kokusunu alabilirsiniz fakat orada sıcak bir mutfak da vardır, çünkü artık patatesin kokusu bizim için konforun kokusunun ta kendisidir. Patatesin eti kadar sizi hoş karşılayan bir kokudur bu, içinde tatları barındırdığı kadar, hatıraları ve duyguları da barındıran bir beyazlık. Çiğ bir patatesi koklamak, evcil ile yabanıl olanın tam sınırında durmaktır.</p>

  <p class="normal">Bir sepet patates topladıktan sonra durup bahçenin durumunu değerlendirdim. Mayısın düzenli sıraları ile amacından nasıl böylesi ürkütücü bir ihtişamla sapmış oluşunu düşündüm. <span class="ideitalik">Bahçe</span> kelimesini duyduğum ya da okuduğum zaman, bundan çok daha az yabanıl bir şey gelir gözümün önüne; muhtemelen gündelik kullanımda bahçe, bakir doğanın karşıtı olduğu için. Bahçıvan ise bunun böyle olmadığını bilir. Bahçeyi çevreleyen çitlerin, patikaların ve o çok sevgili geometrilerinin her an çökmeye hazır olduğunu, kelimenin tam anlamıyla yabaniliği olmasa da, bereketli bir yabanıllık parıltısını kucakladığını bilir. Türlü türlü yaşamlarını sürdüren bitkilerin, hayvanların ve mikropların yabanıllığıdır bu; genlerinin derinden gelen nabzına ve çevrelerinin üzerlerinde oluşturduğu geniş baskıya son derece farklı ve beklenmedik yanıtlar sunarlar –her şey her şeyi etkiler.</p>

  <p class="normal">Peki bu durumda biz nerede duruyoruz? Bahçıvanlar ve Johnny Appleseed'in izinden yürüyüp bu yabanıllıktan bir şeyler çıkarmaya çalışanlar? Bu Ağustos öğleden sonrasında, elimde iyice ağırlaşmış patates sepetiyle bahçemin tatlı enkazının ortasında durup, kahve çuvalı içinde Chapman'ı, Amsterdam'ın lale fanatiklerini ve esrar yetiştiricilerini, laboratuvar önlüklü Monsanto bilim adamlarını düşündüm. Tüm bu insanların ortak yanlarının ne olduğunu merak ettim. Hepsi de, insanların güçlü güdülerini bitkilerin aynı derecede güçlü güdüleriyle baş göz etmek üzere bahçeye –Darwin'in Daima Genişleyen Yapay Seçilim Bahçesi'ne– girme cesaretini göstermişlerdi; hepsi, arzunun botaniğinin uygulayıcılarıydı. Bu da onları doğal olarak –Chapman gibi, patates gibi– yabanıl olan ile işlenmiş olanın, çok eskiden verilmiş olanla yeni olanın, Dionysos'ça olanla Apollon'ca olanın diyarları arasında gidip gelen sınırdaki figürler haline getiriyordu. Hepsi, nezaret eden bu iki tanrı arasındaki asla sona ermeyen büyük diyaloğa katılmıştı; Gecenin Kraliçesi'nin güzelliğini, Jonagold elmanın tatlılığını ve <span class="ideitalik">Cannabis sativa</span> x <span class="ideitalik">indica</span>'nın bir insan beyninde yarattığı algıyı ortaya çıkaran Dionysos'ça enerji ile Apollon'ca düzene kendilerince katkıda bulunmuşlardı.</p>

  <p class="normal">Tüm bahçıvanlar –aslında hepimiz– arazilerini bu iki kutup arasında bir yere yerleştirir; kimi Appleseed gibi Dionysos'ça yabanıllık tarafına meyleder (burada olsa, şu anki haliyle bu bahçeye bayılırdı); kimi de Monsanto'daki bilim adamları gibi Apollon'ca kontrolün yaşattığı tatmine yönelir (laboratuvar önlüklüler bahçeyi tahminen mevsimin başlarında, kızılca kıyamet kopmadan önce daha bir beğenirdi). Başkaları da var; onları bu süreç içinde bir yere koymak daha zor: örneğin, bir dolap içindeki hidroponik klonlarıyla –Dionysos'ça zevki aramaya adanmış Apollon'ca mabetle– ilgilenen marihuana yetiştiricisini tam olarak nereye koyarsınız? İnsanın taraf tutmak zorunda kalmaması ne iyi.</p>

  <p class="normal">Arılarla özdeşleşecek kadar büyük resmi görebilen John Chapman hariç, arzunun botanikçilerinin tümü, bence, işlerine son derece düz, tamamen insani bir bakış açısıyla yaklaştı; bir nevi at gözlüğü. Evcilleştirmeyi insanların bitkilere yaptığı bir şey olarak gördüler, aksini hiç düşünmediler. Dünya üzerindeki tüm Semper Augustus lalelerin yüzde doksanına sahip olan Hollandalı Dr. Adriaen Pauw'un herhalde aklına bile gelmemiştir; hayatının çoğunu bu lalelerin nüfusunu artırmaya ve onların mutluluğuna adamıştı –bir bakıma, laleler ona sahipti. Farkında olmadan ateşlemeye yardımcı olduğu lale çılgınlığı, belki de son gülen taraf olan <span class="ideitalik">Tulipa</span> cinsi için paha biçilmez bir nimet oldu. En azından, Hollanda halkı onun yüzünden servetlerini kaybettiğinden bu yana lalenin kısmeti hep açık oldu.</p>

  <p class="normal">Farkında olsalar da, olmasalar da, tüm bu karakterler birlikte evrimsel bir dramın aktörleri oldu. İnsani arzularla bitkilerin arzuları arasında bir danstı bu; ve her iki taraf da bu dans esnasında değişti. Tamam, bitkileri –biz istediklerini yapalım diye– kendilerini yeniden icat etmeye iten şey her ne ise, buna arzu demek abartı olabilir; ancak bizim amaçlarımız da çoğu kez bitkilerinkinden daha kasıtlı olmamıştır. Biz de evrimsel oyumuzu bilinçsizce kullanırız; en simetrik çiçeğe ya da en uzun kızarmış patatese uzandığımızda... En tatlının, en güzelin ya da en sarhoş edicinin hayatta kalması diyalektik bir sürece göre yürür; insan arzusu ile bitkilerin sunduğu tüm olasılıklar arasında bir alışveriştir bu. İki tarafın da katılımı gerekir fakat niyet ya da bilinç gerekmez.</p>

  <p class="normal">Aklıma hep John Chapman'ın Ohio Nehri'nden aşağı doğru süzülürken dağ gibi elma çekirdeklerinin yanında şekerleme yaptığı o görüntü geliyor –içlerinde Amerika'nın geleceğini, gelecek altın çağı taşıyan çekirdekler. Çıplak ayaklı kaçık bitkilerle insanlar arasındaki ilişkiye dair bir şeyler biliyordu; o günden bu yana geçen iki yüzyılda gözden kaçırdığımız şeyler bunlar. Bence Chapman, doğa tarihinin sularında ilerlerken, kaderlerimizin birbirine bağlı olduğunu biliyordu. Her ne kadar aşılama işleminin "kötülük" olduğuna dair hükmüne şahsen katılmasam da, bu hükmü içgüdüsel bir duyguya işaret ediyor; bakirliğin gerekliliği ve monokültüre karşı çeşitliliğin önemi. Chapman büyük ihtimalle benimle aynı fikirde olmazdı, ancak genetik mühendislik de muhtemelen aşılamadan daha kötü bir şey değil; o da yabanıllığa ve çeşitliliğe karşı savaşıyor (gerçi çok daha şiddetle savaşıyor). Genetik mühendislik de parasını –çok para ama– Dionysos'ça "Pek Çok" yerine Apollon'ca "Tek"e yatırıyor.</p>

  <p class="normal">NewLeaf evrimsel bir dönüş noktasına işaret ediyor; bu yeni yol bizi olmak isteyeceğimiz bir yere çıkartabilir de, çıkartmayabilir de. Ancak, oldu da çıkartmadı, Chapman'ı örnek alarak her tür bitkinin genini saklayıp tohumlarını almakla isabetli bir iş yaparız: yabani olanlar, patenti alınamayanlar, hatta görünürde yararsız, açıkça çirkin ve tuhaf olanları da. Ertesi yıl NewLeaf'in yerine pek çok farklı Old Leaf (Eski Yaprak) ekmeyi düşünüyorum; bir adet kusursuz patates yerine, tarlaya Chapman gibi yaklaşacağım. Aşıcıların, monokültürcülerin ve genetik mühendislerin yaptığı gibi yaşamın çeşitliliğini daraltmak, evrimin imkânlarını; yani hepimizin geleceğini daraltmak demektir. Zoolog E. O. Wilson biyoçeşitlilik ile ilgili olarak, "Bu, bir milyar yılı bulan evrimin sonucunda tüm yaşamanın buluştuğu yer" diyor. "Fırtınalar atlatmış –onları kıvırıp genlerine yerleştirmiş– ve bizi yaratan dünyayı yaratmıştır. Dünyayı sağlam tutan budur." Bu çeşitliliği riske atmak, dünyanın çözülmesi riskini de göze almak demektir.</p>

  <p class="normal"><span class="ideitalik">Biyoçeşitlilik</span>, John Chapman'ın söz dağarcığında olmayan bir kelimeydi; oysa, o yaz günü Ohio'da yanında yüzen çılgın elma genlerini tanımlamak için güzel bir kelime. Chapman'ın doğadaki yerimize ilişkin görüşü o günlerde bile egzantrikti. Ancak ben burada, bizim de işimize yarayacak bir gerçeğin yattığına eminim; sözlerinde olmasa da, yaptıklarında... Özellikle o gün, elma çekirdeklerinin ağırlığı ile kendi ağırlığı birbirini dengelesin diye, nehir üzerinde sabit durmalarına yardımcı olsun diye teknesini nasıl tasarladığını düşünüyorum. Komik bir tekne mimarisi örneği olabilir belki fakat denizlere dayanıklı. Chapman'ın teknesi, önümüze koyduğu örnek, İnsan ile Doğa üzerine bambaşka bir öykü olabileceğini gösteriyor; aralarındaki mesafe daralıyor. Böylece, belki onların gerçekte ne olduklarını yeniden görmeye başlayabiliriz; ne olursa olsun hep olacakları şeyi –yani bu teknede, birlikteyiz.</p>
</body>
</html>
