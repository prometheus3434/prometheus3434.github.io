<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_61">XXI</h2>

  <p class="normal">Zavallı Gertrudis’e ne oluyordu da böyle içten içe eridiğini duyuyordu. Kuşkusuz bu dünyadaki işini bitirmiş, ununu eleyip eleğini asmıştı. Öbür çocukları, büyük yeğeni Ramiro’nun, öteki Ramiro’sunun, yaşam yolunda en korkunç fırtınadan kurtulmuş bir gemiye yerleştirdiği büyük yeğeninin korumasına bırakıyordu; dumanı tüten bir ocak ve ocağına bakacak birini bırakıyordu. Yavaş yavaş bittiğini anlıyordu. Sık sık bayılıyor ve günlerce bir sis bulutunun arkasından bakıyormuş gibi her şeyi dumanlı, karmakarışık görüyordu. Düş görüyordu; şimdiye dek hiç görmediği düşler görüyordu. Ramiro’nun kendisi için Rosa’yı bıraktığını görüyordu düşünde. Sonra da bunun hiçbir şeyi değiştirmeyeceğini söyleyerek uyanıyordu. Ama Gertrudis, dünya dışı bir dünyadan geçmişti. Rahip Alvarez, Gertrudis’in vaktinden önce bunadığını, kıvrak zekâsının zayıfladığını, kendi gücü altında ezildiğini sanıyordu. Her zamanki güçlü isteğine karşı onu koruması gerekiyordu.</p>

  <p class="normal">Bir gün Caridad yanına yaklaştı, daha kulağına eğilip “Anne!” deyişinden ve yüzünü yakan ateşten anlamıştı, haykırdı: “Ne? Tamam mı yoksa?” “Evet, tamam!” diye fısıldadı kız. “Kesin mi?” “Kesin, yoksa sana söylemezdim.” Gert-rudis, büyük sevincinin orta yerinde sanki buzdan bir kılıcın yüreğini delip geçtiğini duydu. Bu dünyada torununu, sevdiklerinin, Ramiro ve Rosa’nın torunlarını beklemekten ve gidip onlara müjdeyi vermekten başka işi kalmamıştı. Caridad’dan başkasına özen göstermiyordu artık, kendi varlığıyla bütün evi dolduruyordu gerçi. Manolita’ya, kendi eserine varıncaya değin herkese boş vermeye başlamıştı, küçük kızcağız da bunu anlıyor, beklenenin kendini gölgede bırakacağını seziyordu. Gertrudis fırsat kolluyordu, yalnız kaldıklarında Caridad’a,</p>

  <p class="normal">— Buraya gel, –diyordu,– gel, şuraya, yanı başıma otur... Onu duyuyor musun kızım? Duyuyor musun onu?</p>

  <p class="normal">— Ara sıra...</p>

  <p class="normal">— Seslenmiyor mu hiç? Işığa, gün ışığına çıkmak için acele etmiyor mu? Çünkü içerisi karanlık... Orası ılık, rahat da olsa... Ayaklarıyla tepmiyor mu? Gecikirse göremem... göremeyeceğim...</p>

  <p class="normal">— Ama anne, böyle şeyler söylemeyin...</p>

  <p class="normal">— Söyleme de kızım! Ama bittiğimi, eridiğimi duyuyorum, artık hiçbir işe yaramıyorum... Her şey bana sisli, düşteymiş gibi geliyor... Bilmeseydim, şimdi saçlarının sarı mı, kara mı olduğunu söyleyemezdim...</p>

  <p class="normal">Ve onun güzel, sarı saçlarını okşuyordu. Parmaklarıyla görüyormuş gibi ekliyordu: “Sarı, güneş gibi sarı, sapsarı...”</p>

  <p class="normal">— Biliyorsun, oğlan olursa adını Ramiro, kız olursa Rosa koyacaksın...</p>

  <p class="normal">— Hayır anne, Gertrudis... Olmazsa Tula, Tula, anne...</p>

  <p class="normal">— Tula... olsun! Daha iyisi ikiz olması, bir kız, bir oğlan...</p>

  <p class="normal">— Tanrı aşkına anne!</p>

  <p class="normal">— Ne? Beceremeyeceğini mi sanıyorsun? Çok büyük bir iş gibi mi geldi sana?</p>

  <p class="normal">— Ben... bilmiyorum... bunları hiç bilmem ki anne; ama...</p>

  <p class="normal">— Evet, en doğrusu bu, ikiz... Dünyadan haberleri yokken, var olduklarından habersizken, kucaklaşmış, annenin sıcak karnında sarmaş dolaş olmuş bir kız, bir oğlan. Gökte buna benzer bir şey olmalı...</p>

  <p class="normal">— Neler de düşünürsün Tula anne!</p>

  <p class="normal">— Yaşamımın bir düş içinde geçtiğini biliyor musun?</p>

  <p class="normal">Böylece düş kurup ve bu son düşünü toprak ananın göğsüne yolluk olarak götürmek istercesine sıkı sıkı korurken, zavallı Manolita ağır bir sayrılıkla yatağa düştü. “Ah! Suç bende,” diyordu Gertrudis. “Düşlerimdeki bu ikizler yüzünden zavallı küçük kuşu unuttum! Tam benim korumama gereksinme duyduğu an soğuk almış olmalı...” Yeniden güçlendiğini, tanrısal gücün imdada yetiştiğini duydu içinde. Bir silkindi ve sayrıya bakmaya koyuldu.</p>

  <p class="normal">— Ama anne, –diyordu Caridad,– bırak ben bakayım, Rosita, Elvira, ben bakarız ona.</p>

  <p class="normal">— Hayır, gerektiği gibi bakamazsın sen ona, bakmamalısın da. Taşıdığına, karnındakine bakmak senin görevin. Bunu iyi edeyim derken, öbürünü öldürmemeli... Rosa’ya. Elvira’ya gelince, evet, kardeşleri, o kadar da severler, ama bensiz edemez... Benim götüreceğim bir bardak su bile herkesinkinden daha yararlı olur. Yastığını başı ağrımayacak ve kötü düşler görmesine engel olabilecek bir biçimde ancak ben düzeltebilirim...</p>

  <p class="normal">— Evet, doğru...</p>

  <p class="normal">— Elbette! Ben büyüttüm onu! Bakmam da gerek.</p>

  <p class="normal">Çocuk dirilmişti. Eski ışıklı, güçlü kuvvetli günleri geri geldi. Artık ne nabzı hızlı hızlı atıyor, ne de bacakları titriyordu. Ara sıra içmesi gereken ilaç bardağı elinde, teyzesinin zayıf ellerini kendi narin, genç kız elleri üzerine koyuyordu, bu birleşmede hasta için artık nerdeyse silinmiş olan tatlı bir anının yansıması geçiyordu. Daha sonra Tula Teyze sayrının yatağına düşüyordu, orada, çaresizlik içinde kızına bakmaktan başka bir şey yapmıyordu. Çocuk soruyordu:</p>

  <p class="normal">— Ölecek miyim anneciğim?</p>

  <p class="normal">— Ölmek mi? Hayır, zavallı kırlangıcım, hayır, senin yaşaman gerek...</p>

  <p class="normal">— Sen yaşadıkça...</p>

  <p class="normal">— Ya sonra? Ya sonra?</p>

  <p class="normal">— Sonra mı? Hayır... kimin için?</p>

  <p class="normal">— Ama kızların yaşaması gerek...</p>

  <p class="normal">— Ne için?</p>

  <p class="normal">— Şey... yaşamak için... evlenmek için... yuva kurmak için...</p>

  <p class="normal">— Ama sen evlenmemişsin anneciğim...</p>

  <p class="normal">— Hayır evlenmedim ben, ama evlenmiş gibiyim... Sen de kardeşini yetiştirmek için yaşamalısın...</p>

  <p class="normal">— Doğru... kardeşim... kardeşlerim için...</p>

  <p class="normal">— Evet, hepsi için...</p>

  <p class="normal">— Ama anne, hiçbir işe yaramadığımı söylüyorlar.</p>

  <p class="normal">— Kim bunu söyleyen kızım?</p>

  <p class="normal">— Hayır, söylemiyorlar... söylemiyorlar... ama düşünüyorlar...</p>

  <p class="normal">— Düşündüklerini de nereden biliyorsun?</p>

  <p class="normal">— Ama... Biliyorum işte! Hem doğru da... hiç bir işe yaramıyorum ki, sen öldükten sonra burada benim işim ne? Sen ölürsen, ben de soğuktan ölürüm...</p>

  <p class="normal">— Hadi, hadi, sıkı sıkı örtün, bir daha da böyle saçmalama... Gidip ilacını hazırlayayım...</p>

  <p class="normal">Oysa gözyaşlarını gizlemek, “Yalnızlık Meryemi” resminin ayaklarına kapanmak için ayrılmıştı yanından. Yalvarıyordu: “Benim ömrümü ona ver Meryem Ana, ömrüm onun olsun! Artık gideceğimi, ölülerimin beni çağırdığını seziyor, benimle gitmek istiyor, ışığın erişemediği aşağılarda, artık toprakla örtülünce, yine bana dayansın istiyor... Bilmem, nasıl bir sıcaklık vereyim istiyor kendisine... Benim ömrümü ona ver Meryem Ana, benim ömrümü ona ver. Gözlerine karanlıkların toprak perdesi düşmesin, benim gözlerimin tıpkısı olduğu söylenen, benim verdiğim bu lekesiz gözlerde ışık eksik olmasın... Evet, benim verdiğim... Ölmesin o... Kurtar onu Meryem Ana, dünyaya gelecek olanı görmeden gidecek olsam bile!”</p>

  <p class="normal">Ve duası yerine geldi.</p>

  <p class="normal">Zavallı kız yavaş yavaş yaşama dönüyordu, yanaklarına yeniden renk gelmişti; evin küçük bahçesindeki ağaçların yeşil dallarından vuran güneş ışınlarını yeniden seyredebiliyordu. Ama Manolita’nın iyileşme döneminde Gertrudis zatürreeye yakalanarak yatağa düştü. Bu kez de güce ve sağlığa kavuşma sırası küçük kızdaydı, çünkü kendisine yaşam vermiş olan Tula Teyze’ye bakması gerekiyordu.</p>

  <p class="normal">Bütün ev halkının şaşkınlığı önünde kız yavaş yavaş iyileşti. Gertrudis, Caridad’a:</p>

  <p class="normal">— Manolita’ya söyle, –diyordu,– öyle çok çalışmasın, henüz zayıf... Sonra yeter... Nasıl olsa her şey faydasız... Çünkü artık işimi bitirdim ben...</p>

  <p class="normal">— Ama anne...</p>

  <p class="normal">— Aması maması yok, dediğim gibi, Tanrı’nın bu küçük güvercini boş yere gücünü harcamasın...</p>

  <p class="normal">— Öyle de güçlendi ki... Hiç sanmazdım böyle olacağını...</p>

  <p class="normal">— Oysa o ölmek istiyor, öleceğini sanıyordu... Ben de korkmuştum. Zavallı öyle halsiz görünüyordu ki gözüme! Elbette, kendisini meydana getirirken ölüm yarası almış olan babasını tanımadı... Zavallı annesine gelince, öyle sanıyorum ki, hep yarı ölü yaşadı... Bu kız dirildi ya!</p>

  <p class="normal">— Evet, seni tehlikede görmek diriltti onu!</p>

  <p class="normal">— Elbette, o benim kızım!</p>

  <p class="normal">— Başka?</p>

  <p class="normal">— Evet başka! Artık bir ayağım çukurda olduğuna göre, sana itiraf edebilirim; evet bir başkası. O ve sen.</p>

  <p class="normal">— O ve ben mi?</p>

  <p class="normal">— Evet, o ve sen! Çünkü benim kanımdan değilsiniz. O ve sen. O, Ramiro’nun kanından, benimkinden değil; ama ben yarattım onu, benim eserim! Sana gelince, seni de oğlumla ben evlendirdim.</p>

  <p class="normal">— Biliyorum...</p>

  <p class="normal">— Evet, babasını kardeşimle, oğlumun annesiyle, daha sonra da Manolita’nın annesiyle evlendirdiğim gibi...</p>

  <p class="normal">— Biliyorum, biliyorum...</p>

  <p class="normal">— Bildiğini biliyorum, ama hepsini değil...</p>

  <p class="normal">— Hayır, hepsini değil...</p>

  <p class="normal">— Ben de... Bilmek de istemiyorum. Birçok şeyleri hiç bilmeden gitmek istiyorum bu dünyadan... Çünkü birtakım şeyler vardır ki, onları bilmek insanı lekeler... İlk günah bu, ermişler ermişi Hazreti Meryem böyle bir günahla lekelenmemiş olarak dünyaya geldi...</p>

  <p class="normal">— Oysa ben, senin her şeyi bildiğini işitmiştim...</p>

  <p class="normal">— Hayır, her şeyi bilmiyorum... bu bilim...</p>

  <p class="normal">— İyi ya, fazla konuşma anne, yasak ettiler sana...</p>

  <p class="normal">— Düşünmeyi de yasak ettiler, oysa ben susunca düşünüyorum... düşünüyorum...</p>
</body>
</html>
