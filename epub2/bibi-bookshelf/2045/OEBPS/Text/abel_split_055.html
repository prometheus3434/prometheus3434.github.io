<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_53">XIII</h2>

  <p class="normal">Gertrudis, çok geçmeden eniştesinin başka bir adam olmaya başladığını sezdi; bir gizi varmış gibi düşünceli ve çekingen dolaşıyor, sık sık sokağa çıkıyordu. Ama onun uzun uzun evden ayrılmaları Gertrudis’i aldatamadı, giz evin içindeydi. Çok direşken ve kurnazca davranarak Ramiro’yla hizmetçi kız arasındaki gizli bakışları yakalayabilmişti.</p>

  <p class="normal">Manuela idi bu, düşkünlerevinden gelme, on dokuz yaşlarında, sayrılıklı, gözlerinden ateş fışkıran, uysal, sessiz sedasız, hemen her zaman üzgün, soluk yüzlü bir kızdı. Her nedense de farkında olmadan hep önünde titrediği Gertrudis’e “Senyora” derdi. Ramiro ise “Senyorita” demesini istemişti.</p>

  <p class="normal">— Hayır, bana hep böyle Senyora de, Senyorita deme...</p>

  <p class="normal">Hizmetçi kız genellikle ondan korkuyor gibiydi, onun önünde utanıyor, ürkekleşiyordu. Çocuklardan da kaçıyordu, gerçi onlarla pek konuşmazdı da. Çocuklarsa Manuela’ya karşı boş vermeye yakın bir ilgisizlik duyuyorlardı. Arada bir konuşmasıyla alay ettikleri de oluyordu, o zaman renkten renge giriyordu. “Çok ilginç,” diyordu Gertrudis, “bütün bunlara karşın, bizden gitmek istemiyor... Bu kızda bir kedi ruhu var.” Ama çok geçmeden foyası çıktı ortaya.</p>

  <p class="normal">Bir gün kızı Ramiro’nun, Senyorito’nun –ona böyle hitap ediyordu– odasından soluğu kesilmiş, kıpkırmızı bir yüzle çıkarken, suçüstü yakaladı. Göz göze geldiler, hizmetçi kız gözlerini kaçırdı. Başka bir gün de küçük oğlan Ramirin, teyzesine yaklaşıp başladı konuşmaya:</p>

  <p class="normal">— Söyle bana Tula Anne, Manuela da mı bizim kardeşimiz?</p>

  <p class="normal">— Dedim ya ben sana, bütün erkekler, kadınlar kardeşiz diye.</p>

  <p class="normal">— Evet, ama bizim gibi birlikte yaşayanlar...</p>

  <p class="normal">— Hayır, Manuela burada yaşıyor, ama evi burası değil...</p>

  <p class="normal">— Peki neresi onun evi?</p>

  <p class="normal">— Onun evi mi? Bilmeyiver. Hem niçin bunu bana soruyorsun?</p>

  <p class="normal">— Çünkü babamı onu öperken gördüm...</p>

  <p class="normal">O gece çocuklar yattıktan sonra Gertrudis, Ramiro’ya,</p>

  <p class="normal">— Konuşmamız gerek, –dedi.</p>

  <p class="normal">— Ama daha sekiz ayımız var...</p>

  <p class="normal">— Sekiz ay mı?</p>

  <p class="normal">— Sen bana bir yıl süre vereli dört ay olmadı mı?</p>

  <p class="normal">— Sorun bu değil oğlum, daha önemli bir sorun.</p>

  <p class="normal">— Daha önemli mi?</p>

  <p class="normal">— Daha önemli, evet. Çocukların iyi eğitilmeleri sorunu ve sonra şu zavallı kızın durumu, kuşkum yok, kötüye kullanıyorsun onu.</p>

  <p class="normal">— Peki böyle bir şey olsa da suç kimde?</p>

  <p class="normal">— Bir de soruyorsun ha! Yoksa bundan da mı beni suçlu çıkaracaksın?</p>

  <p class="normal">— Kuşkusuz!</p>

  <p class="normal">— İyi öyleyse Ramiro; bu bir yıllık süre bitti demektir, artık böyle bir şey kalmadı, kalamaz, kalamaz. Ben gidiyorum şimdi. Yasa ne derse desin, çocukları da birlikte götüreceğim, yani onlar da benimle gelecekler.</p>

  <p class="normal">— Sen deli misin Gertrudis?</p>

  <p class="normal">— Deli olan birisi varsa, o da sensin.</p>

  <p class="normal">— Ama ne istiyorsun sen?</p>

  <p class="normal">— Hiç, ya ben ya o. Ya ben giderim ya da bu hizmetçiyi kapı dışarı edersin.</p>

  <p class="normal">Öldürücü bir sessizlik girdi araya.</p>

  <p class="normal">— Atamam ki hizmetçiyi Gertrudis, atamam!</p>

  <p class="normal">Ve genç adam gözyaşlarını tutamadı. Gertrudis, elini onun omzuna koyarak mırıldandı:</p>

  <p class="normal">— Zavallı adam! Üzülüyorum bu durumuna.</p>

  <p class="normal">— Şimdi ha? Şimdi mi?</p>

  <p class="normal">— Evet, üzülüyorum. Her şeye hazırım ben...</p>

  <p class="normal">— Gertrudis! Tula!</p>

  <p class="normal">— Ama onu kapı dışarı edemeyeceğini söyledin...</p>

  <p class="normal">— Doğru, kapı dışarı edemem onu.</p>

  <p class="normal">Yeniden yığıldı kaldı genç adam.</p>

  <p class="normal">— Öyleyse yalnız gidemeyecek mi?</p>

  <p class="normal">— Hayır, yalnız gidemez.</p>

  <p class="normal">— Sekiz aylık süre ha, ne dersin?</p>

  <p class="normal">— Bittim Tula, bittim!</p>

  <p class="normal">— Hayır, biten o, yetim, dayanıksız, düşkünlerevinden gelme kız.</p>

  <p class="normal">— Doğru, doğru.</p>

  <p class="normal">— Ama böyle üzülme Ramiro. Kolay bir yolu var bunun!</p>

  <p class="normal">— Yolu mu? Kolay mı?</p>

  <p class="normal">Yüzüne bakabildi sonunda.</p>

  <p class="normal">— Evet, onunla evlenmen.</p>

  <p class="normal">Bir yıldırım düşse, Ramiro’yu bu yalın sözler kadar paramparça edemezdi.</p>

  <p class="normal">— Onunla evleneyim ha! Bir hizmetçiyle! Düşkünlerevinden çıkma bir kızla! Hem de bunu bana sen söylüyorsun!.</p>

  <p class="normal">— Benden başka kim söyleyebilir ki; ben, bugün çocuklarının gerçek annesi olan ben.</p>

  <p class="normal">— Onları üvey anne eline mi bırakacaksın?</p>

  <p class="normal">— Hayır, bu olamaz! Anneliğimi sürdüreceğim ben. Ama senin de yeni doğacak çocuğuna baba olman, ona bir anne vermen gerekiyor, kızın hakkı anne olmak, zorunlu da; çocuğunda da, çocuğunun babasında da hakkı var.</p>

  <p class="normal">— Ama Gertrudis...</p>

  <p class="normal">— Onunla evleneceksin dedim sana. Rosa da bunu istiyor. Evet –ağır ve tok sesi burada bir çan sesini andırıyordu– Rosa, karın, benim ağzımdan, bu düşkünlerevinden çıkan kızla evlenmeni söylüyor... Manuela!</p>

  <p class="normal">— Senyora!</p>

  <p class="normal">Bir inilti işitildi, zavallı kız mutfakta, ocağın yanında kıvrılmış, yerinden kalkamıyordu; her şeyi işitmişti. Gertrudis bir daha çağırdı. Kız, “Senyora!” dedi, ama yine yerinden oynayamadı.</p>

  <p class="normal">— Buraya gel, yoksa ben gelir getiririm.</p>

  <p class="normal">Ramiro yalvarıyordu.</p>

  <p class="normal">— Tanrı aşkına!</p>

  <p class="normal">Kız, ağlamaklı yüzünü elleriyle kapayarak kapıda göründü.</p>

  <p class="normal">— Aç yüzünü, bize bak!</p>

  <p class="normal">— Hayır Senyora, hayır!</p>

  <p class="normal">— Hadi bak bize, işte efendin Ramiro burada, yaptığından ötürü senden bağışlamanı diliyor.</p>

  <p class="normal">— Bağışlanacak benim Senyora...</p>

  <p class="normal">— Hayır, senden bağışlamanı diliyor ve seninle evlenecek.</p>

  <p class="normal">Manuela, “Ama Senyora,” diye haykırırken Ramiro da,</p>

  <p class="normal">— Ama Gertrudis! –diye bağırıyordu.</p>

  <p class="normal">— Dedim ya, seninle evlenecek. Rosa böyle istiyor, seni de bu durumda bırakamayız ya. Çünkü sen artık... Öyle değil mi?</p>

  <p class="normal">— Evet Senyora, öyle sanıyorum, ama ben...</p>

  <p class="normal">— Böyle ne ağla, ne de ant içmeye kalk, biliyorum senin suçun değil bu... Ama düzeltilebilir de...</p>

  <p class="normal">— Manuela da biliyor ya, –dedi Ramiro,– onu yalnız bırakmayı hiçbir zaman düşünmedim... Bir yere yerleştirecektim...</p>

  <p class="normal">— Evet Senyora, evet, ben buna razıyım...</p>

  <p class="normal">— Hayır, buna razı olmamalısın. Daha doğrusu Ramiro bununla yetinmemelidir. Düşkünlerevinde yetiştin sen. Doğru değil mi?</p>

  <p class="normal">— Evet Senyora.</p>

  <p class="normal">— Öyleyse çocuğun orada yetişmeyecek. Anneli babalı olmalı, hakkı bu, olacak da. Hadi şimdi git... Odana git, bizi yalnız bırak.</p>

  <p class="normal">Ramiro’yla yalnız kaldıklarında,</p>

  <p class="normal">— Bir an olsun, –dedi,– duraksamayacaksın...</p>

  <p class="normal">— Ama bu istediğin bir delilik Gertrudis!</p>

  <p class="normal">— Delilik, delilikten de beter; alçaklık bu senin düşündüğün.</p>

  <p class="normal">— Rahip Alvarez’e danış hiç olmazsa.</p>

  <p class="normal">— Gereği yok. Rosa’ya danıştım.</p>

  <p class="normal">— Ama o sana, çocuklarını üvey anne eline bırakmamanı söylemişti...</p>

  <p class="normal">— Çocuklarını mı? Senin çocukların onlar!</p>

  <p class="normal">— İyi ya, çocuklarımızı...</p>

  <p class="normal">— Üvey anneye bırakmayacağım ki, Rosa’nın çocuklarına annelik etmeyi sürdüreceğim, ama onunkine...</p>

  <p class="normal">— Hiç, hiç kimse onu anne olmaktan alıkoyamaz ki...</p>

  <p class="normal">— Evet sen evlenmezsen anne olamaz ki...</p>

  <p class="normal">— Ya o...</p>

  <p class="normal">— Ne? Kız kendi annesini tanımadı, sen de hakkı olan bir şeyi elinden mi almak istiyorsun?</p>

  <p class="normal">— Ama düşün ki bu kız...</p>

  <p class="normal">— Onu sen düşünecektin...</p>

  <p class="normal">— Bu bir çılgınlık... çılgınlık...</p>

  <p class="normal">— Daha önceki iş çılgınlıktı. Şimdi şunu bil ki, gereken şeyi yapmazsan, rezil ederim seni. Herkes işitir.</p>

  <p class="normal">— Gertrudis!</p>

  <p class="normal">— Onunla evleneceksin.</p>

  <p class="normal">Ve öyle oldu.</p>
</body>
</html>
