<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_55">XV</h2>

  <p class="normal">Zavallı Manuela, yetim kız, tutsak, yeniden gebe kalmıştı. Bu, Ramiro’yu daha da huysuzlaştırmıştı.</p>

  <p class="normal">— Sanki bu sonuncusu ve daha öncekiler yetmiyormuş gibi, –diyordu.</p>

  <p class="normal">Zavallı kurban ise,</p>

  <p class="normal">— Peki, –diyordu,– ne yapmamı istiyorsun?</p>

  <p class="normal">Gertrudis de sonuca bağlıyordu:</p>

  <p class="normal">— Ne olursa olsun, sen istedin bunun olmasını.</p>

  <p class="normal">Ve daha sonra Ramiro’yu bir köşeye çekiyor, öncekinden daha güç olan bir duruma göğüs geren karısına gösterdiği bu katı yürekli ilgisizliği ayıplıyordu.</p>

  <p class="normal">Hastayı sık sık yoklayan Doktor Don Juan –dul bir adamdı– tanısını koymuştu:</p>

  <p class="normal">— Zavallı kız için korkuyorum.</p>

  <p class="normal">Gertrudis sordu:</p>

  <p class="normal">— Durumu tehlikeli mi?</p>

  <p class="normal">— Bu kızcağız içten bitmiş, son evresinde verem, büyük bir olasılıkla ancak çocuğu dünyaya getirinceye dek dayanabilecek. Doğa her şeyi bilicidir.</p>

  <p class="normal">— Ne doğası, Hazreti Meryem, Don Juan.</p>

  <p class="normal">— Nasıl isterseniz, yüksek görüşlerinize hep saygı beslerim. Doğa ya da Hazreti Meryem, benim için bir...</p>

  <p class="normal">— Hayır Meryem, şükür ki...</p>

  <p class="normal">— İyi, peki doğa olsun, Hazreti Meryem olsun, hangisi olursa, bu gibi olaylarda annenin yeni varlığı dünyaya getirinceye dek kendini savunması, dayanması gerek. Bu küçük yavru, anne olacak zavallı kadın için ölüme karşı bir kalkan görevi görüyor.</p>

  <p class="normal">— Sonra?</p>

  <p class="normal">— Sonra? Bir sütannenin de yardımıyla bir çocuk daha büyütmeniz gerekecek sanıyorum. Şimdi dört çocuğa bakıyorsunuz, beş olacak.</p>

  <p class="normal">— Tanrı versin.</p>

  <p class="normal">Ela gözlerini Gertrudis’e dikerek sözlerini sürdürdü:</p>

  <p class="normal">— Belki de, kesin söylemiyorum, Ramiro’nun özgür kalması pek gecikmeyecek.</p>

  <p class="normal">Gertrudis, anlamıyormuş gibi yaparak yanıtladı:</p>

  <p class="normal">— Üçüncü kez evlenmeye kalkar.</p>

  <p class="normal">— Bir kahramanlık olur bu!</p>

  <p class="normal">— Siz uzun zamandır dul ve çocuksuz yaşıyorsunuz, sizde kahramanlıktan eser yok mu?</p>

  <p class="normal">— Ah! Donya Gertrudis, bir konuşabilseydim!</p>

  <p class="normal">— Öyleyse susun!</p>

  <p class="normal">— Susuyorum.</p>

  <p class="normal">Elini eline aldı, bir an tuttu, öteki eliyle yavaş yavaş vurarak içini çekti, ekledi:</p>

  <p class="normal">— Her erkek bir dünyadır Gertrudis.</p>

  <p class="normal">— Her kadın da bir ay, değil mi Don Juan?</p>

  <p class="normal">— Her kadın bir gök olabilir.</p>

  <p class="normal">“Bu adam bana uzaktan kur yapıyor,” dedi Gertrudis kendi kendine.</p>

  <p class="normal">Evde zavallı Manuela için korkarlarken, bütün gözler ona çevrilmişken, Ramiro vereme yakalanarak yatağa düştü. Zavallı yetim kız deliye dönmüştü. Gertrudis,</p>

  <p class="normal">— Bana bırak Manuela, –dedi,– sen kendine bak, dünyaya getireceğine bak, kocanla uğraşma, senin durumunu aksatabilir bu.</p>

  <p class="normal">— Ama buna zorunluyum...</p>

  <p class="normal">— Sen kendine bakmak zorundasın.</p>

  <p class="normal">— Ya kocam, o benim değil mi?</p>

  <p class="normal">— Hayır, şimdi değil, şimdi senin olan doğacak çocuğun.</p>

  <p class="normal">Ramiro’nun sayrılığı ağırlaşıyordu. Don Juan,</p>

  <p class="normal">— Kalpte zayıflık bırakmasından korkuyorum, –diyordu,– çok zayıf. Elbette bunca üzüntü, düş kırıklığı!</p>

  <p class="normal">Gertrudis, korkuyla dopdolu sordu:</p>

  <p class="normal">— Yoksa ölecek mi, Don Juan?</p>

  <p class="normal">— Her şey olabilir...</p>

  <p class="normal">— Kurtarın onu Don Juan, kurtarın onu, ne pahasına olursa olsun...</p>

  <p class="normal">— Daha ne isterim ben de!</p>

  <p class="normal">— Ne korkunç! Ne korkunç!</p>

  <p class="normal">Bu kadının ilk kez yığılıp kaldığı, hafif bir baygınlık geçirdiği görülüyordu.</p>

  <p class="normal">Gertrudis kendine gelince doktor,</p>

  <p class="normal">— Gerçekten korkunç, –dedi,– böyle arkada dört çocuk bırakmak! Dört mü diyorum? Beş sayabiliriz, ya bu zavallı dul kadın!</p>

  <p class="normal">— Bunun hiç önemi yok Don. Juan, ben hepsine yetişir de artarım bile. Ne korkunç! Ne korkunç!</p>

  <p class="normal">Doktor söylenerek gitti: “Bunda anlamayacak ne var; bu baldızcık eniştesinin özgür kalacağını umuyordu. Her insan bir dünyadır, kimileri de birkaç dünya! Ne güç! Nasıl da bilmiş! Ya gözleri! Bedeni! Ateş parçası!”</p>

  <p class="normal">Ramiro, bir akşam ateşi biraz düşmüş, rahatlamıştı, Gertrudis’i yanına çağırdı, yatak odasının kapısını örtmesini rica etti, sonra da konuşmaya başladı:</p>

  <p class="normal">— Ölüyorum ben Tula, çaresiz ölüyorum. İğnelere karşın, yüreğimin artık çalışmak istemediğini seziyorum, ölüyorum...</p>

  <p class="normal">— Düşünme bunu Ramiro.</p>

  <p class="normal">Ama o da bu ölümü düşünüyordu.</p>

  <p class="normal">— Ölüyorum Tula, sana bütün gerçeği söylemek saati geldi çattı, beni Rosa’yla sen evlendirdin.</p>

  <p class="normal">— Karar veremediğin, işi uzattığın için...</p>

  <p class="normal">— Niçin biliyor musun?</p>

  <p class="normal">— Evet, biliyorum Ramiro.</p>

  <p class="normal">— Başlangıçta, sizi çift gördüğümde yalnız Rosa ilgimi çekmişti, uzaktan görünen oydu; ama yaklaşınca, sizinle görüşmeye başladıktan sonra, yalnızca seni gördüm, seni; yakından görünen yalnızca sendin. Uzaktan seni siliyordu o, yakından da sen onu.</p>

  <p class="normal">— Kız kardeşim, çocuklarının anneleri için böyle konuşma.</p>

  <p class="normal">— Hayır, çocuklarımın annesi sensin, sen, sen...</p>

  <p class="normal">— Şimdi yalnız Rosa’yı düşün Ramiro.</p>

  <p class="normal">— Yakında buluşacağım Rosa’yla değil mi?</p>

  <p class="normal">— Kim bilir? Yaşamayı düşün, çocuklarını düşün...</p>

  <p class="normal">— Çocuklarıma sen kalıyorsun, anneleri.</p>

  <p class="normal">— Ya Manuela, zavallı Manuela’yı düşünmelisin...</p>

  <p class="normal">— Bu süre Tula, bu uğursuz süre.</p>

  <p class="normal">Gertrudis’in gözleri yaşla doldu. Hasta, kollarını açarak inledi:</p>

  <p class="normal">— Tula!</p>

  <p class="normal">— Evet Ramiro, evet, –dedi genç kız ve açılan kollarının arasına düştü, kucakladı hastayı.</p>

  <p class="normal">Dudakları birleşti. Ve hıçkıra hıçkıra ağlayarak bir süre böylece kaldılar.</p>

  <p class="normal">— Beni bağışlıyor musun Tula?</p>

  <p class="normal">— Hayır Ramiro, hayır; asıl bağışlayacak olan sensin.</p>

  <p class="normal">— Ben mi?</p>

  <p class="normal">— Sen. Bir keresinde günah işleyen ermişlerden söz etmiştin, erdem üzerine insanlıktan uzak bir görüşüm vardı belki de. Ama en önce kardeşimi istediğin zaman yapmam gerekeni yaptım. Gerçekte, sana itiraf edeyim, erkekler, bütün erkekler, sana varıncaya dek hep korkuttular beni. Onlarda yalnızca kabalık gördüm. Çocuklar, evet, ama erkek... Erkekten kaçtım.</p>

  <p class="normal">— Haklısın Tula!</p>

  <p class="normal">— Ama şimdi dinlen, böylesine heyecanlanmak zararlı olabilir senin için.</p>

  <p class="normal">Hastanın kollarını örtünün altına soktu, üzerini örttü, bir çocuk gibi alnından öptü –onun için bir çocuktan ayrımı yoktu o zaman– ve uzaklaştı. Ama yalnız kalınca kendi kendine soruyordu: “Ya iyileşirse, ya ölmezse? Aramızdaki giz ortaya çıktıktan sonra! Ya zavallı Manuela? Buradan gitmem gerekecek! Ama nereye? Ya Manuela ölür de yine özgür kalırsa?” Manuela’yı görmeye gitti, bitkin bir durumda buldu onu.</p>

  <p class="normal">Ertesi gün, çocukları alıp ölmek üzere olan babalarının başucuna götürdü, birer birer kaldırarak Ramiro’yu öptürdü. Sonra ona, Gertrudis’e dayanmış olarak Manuela girdi içeri. Hastanın bedeni üzerine kapandı, heyecandan az kalsın ölecekti. Odadan çıkarıp yatırmak gerekti. Biraz sonra da Gertrudis’in elini elinin içine alıp son soluğuyla fısıldadı: “Elveda Tula’m!” Ramiro can vermişti. O, Teyze, çocuklarının babası, Ramiro’sunun bedeni üzerine bütün yüreğini hıçkırıklar halinde boşalttı.</p>
</body>
</html>
