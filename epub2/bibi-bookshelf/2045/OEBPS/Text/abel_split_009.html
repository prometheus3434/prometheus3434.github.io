<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_8">VI</h2>

  <p class="normal">Yeni evliler balayı gezisinden döndüklerinden kısa bir süre sonra Abel oldukça ciddi bir hastalığa yakalandı, görmesi ve muayene etmesi için Joaquín’i çağırdılar.</p>

  <p class="normal">— Çok tedirginim, Joaquín, –dedi Helena,– dün gece sayıklayıp durdu, sürekli senin adını sayıklıyordu.</p>

  <p class="normal">Joaquín tüm dikkat ve özenle arkadaşını muayene etti ve sonra kuzininin gözlerinin içine bakarak:</p>

  <p class="normal">— Durum ciddi, –dedi,– ama onu kurtaracağımı sanıyorum. Kurtulma umudu besleyemeyen yalnızca benim.</p>

  <p class="normal">— Benim için kurtar onu! –diye haykırdı Helena.– Biliyorsun ya...</p>

  <p class="normal">— Evet, her şeyi biliyorum! –Ve sonra odadan çıktı.</p>

  <p class="normal">Helena kocasının yatağına yaklaştı, elini, ateşler içinde yanan alnına koydu ve titremeye başladı. “Joaquín! Joaquín!” diye sayıklıyordu Abel, “Bağışla bizi, bağışla beni!”</p>

  <p class="normal">— Sus, –dedi Helena kulağına eğilip,– sus! Seni görmeye geldi ve tedavi edeceğini, iyileştireceğini söylüyor... Susmanı söylüyor...</p>

  <p class="normal">— Beni tedavi mi edecek?.. –diye ekledi hasta, düşünmeden.</p>

  <p class="normal">Joaquín de evine ateşler içinde geldi, ama bir tür buz gibi ateşle. “Ya ölürse?..” diye düşünüyordu.</p>

  <p class="normal">Giysileriyle yatağına attı kendini ve Abel ölecek olursa meydana gelebilecek sahneleri hayal etmeye başladı: Helena’nın yas tutacağını, dul kadınla yapacağı görüşmeleri, kadının pişmanlığını, Joaquín’in kim olduğunu genç kadının anlamasını, öç almanın nasıl ve ne şiddetle olması gerektiğini ve sonunda Helena’nın kendi kollarına düşeceğini, öteki erkeğin, ihanetin, yalnızca bir karabasan ve hafifmeşrep bir kadının rüyası olduğunu düşünüyordu, tam tersine öteki adamı değil, her zaman kendisini, Joaquín’i sevmişti. “Ama hayır, o ölmeyecek!” dedi kendi kendine. “Ölmesine izin vermeyeceğim, izin vermemem gerekir, söz konusu olan gururum ve sonra… yaşamasına gereksinmem var!”</p>

  <p class="normal">Ve bunu söylerken, “yaşamasına gereksinmem var!” derken bütün benliğiyle titriyordu, fırtınada titreyen meşe yaprakları gibi...</p>

  <p class="normal">“Abel’in hastalığı boyunca korkunç günler geçirdim,” diye yazıyordu İtiraflar’ına, “inanılmaz işkence günleri. Onun ölmesine izin vermek elimdeydi, hatta daha fazlasına, hiç kimseyi kuşkulandırmadan, hiçbir iz bırakmadan öldürebilirdim. Meslek yaşamımda, daha sonraki olayların trajik parlaklığında aydınlandıklarını gördüğüm gizemli, acayip ölüm olaylarına tanık olmuştum: Dul kadının yeniden evlenmesi vb. Beni zehirleyen ve yaşamımı karartan bu korkunç ejderha ile, kendi kendimle her zamankinden daha çok savaştım. Doktorluk onurum, insanlık onurum söz konusuydu ve ruhsal sağlığım, aklım söz konusuydu. Deliliğin pençesinde çırpındığımın bilincindeydim; yüreğimi karartan bellek kaybının bilincindeydim. Ama ben kazandım. Abel’i ölümden kurtardım. Hiç bu denli başarılı, bu denli mutlu olmamıştım. Mutsuzluğumun büyüklüğü, sonsuz bir başarı mutluluğuna eriştirmişti beni.”</p>

  <p class="normal">— Senin... kocanın artık tedavisi bitti, –dedi bir gün Joaquín, Helena’ya.</p>

  <p class="normal">— Sağ ol Joaquín, sağ ol. –Ve elini tuttu, o da kendi elleri arasına aldı,– sana ne kadar borçluyuz, bilemezsin...</p>

  <p class="normal">— Benim de size ne kadar borçlu olduğumu bilemezsiniz...</p>

  <p class="normal">— Tanrı aşkına, böyle söyleme… sana bu denli borçluyken yine eskiye dönmeyelim...</p>

  <p class="normal">— Yo, yo eskiye döndüğüm yok. Size çok şey borçluyum. Abel’in hastalığı bana çok şey öğretti, gerçekten çok...</p>

  <p class="normal">— Demek bir vaka olarak ele alıyorsun?</p>

  <p class="normal">— Hayır Helena, hayır. Vaka olan benim.</p>

  <p class="normal">— Bir türlü anlayamıyorum seni.</p>

  <p class="normal">— Ben de hiçbir şey anlamıyorum. Kocanı kurtarmak için savaş verdiğim o günleri söylüyorum sana...</p>

  <p class="normal">— Abel desene!</p>

  <p class="normal">— Pekâlâ; onu kurtarmaya çalışırken kendi hastalığımı ve sizin mutluluğunuzu inceledim ve evlenmeye... karar verdim.</p>

  <p class="normal">— A! Bir sevgilin mi var yoksa?</p>

  <p class="normal">— Hayır, hayır, henüz yok, ama arayacağım. Bir yuvaya gereksinme duyuyorum. Bir eş arayacağım, Yoksa sen Helena, beni seven bir kadın bulamayacağımı mı sanıyorsun?</p>

  <p class="normal">— Yani araman gerekmez, dostum, araman gerekmez!</p>

  <p class="normal">— Beni seven bir kadın diyorum.</p>

  <p class="normal">— Evet, anladım, seni seven bir kadın, evet.</p>

  <p class="normal">— Uygun olan birisi...</p>

  <p class="normal">— Evet, kuşkusuz sen iyi bir insansın... gençsin, yoksul değilsin, iyi bir mesleğin var, gittikçe tanınıyorsun, peki...</p>

  <p class="normal">— Evet söyle, söyle... sevimsizim, değil mi?</p>

  <p class="normal">— Hayır dostum, hayır sevimsiz değilsin sen.</p>

  <p class="normal">— Ah, Helena! Helena! Nerede bulacağım bu kadını?</p>

  <p class="normal">— Seni seven kadını mı?</p>

  <p class="normal">— Hayır, beni aldatmayan, bana yalan söylemeyen, benimle alay etmeyen, Helena, benimle alay etmesin! Çaresizlik içinde evlensin benimle, ben de ona bakayım, ama yeter ki bana bunu söylesin...</p>

  <p class="normal">— Hasta olduğunu iyi ki söyledin, Joaquín. Evlen sen!</p>

  <p class="normal">— Öyle mi düşünüyorsun Helena, beni sevebilecek bir kadın ya da erkek olabilir mi?</p>

  <p class="normal">— Kendisini seven birisini bulamayan kimse yoktur.</p>

  <p class="normal">— Peki ben de karımı sevecek miyim? Onu sevebilecek miyim? Söyle bana.</p>

  <p class="normal">— Dostum, kuşkusuz seveceksin...</p>

  <p class="normal">— Çünkü bak Helena, sevilmemek, sevilememek en kötü şey değildir, en kötüsü sevememektir.</p>

  <p class="normal">— Bunu kilisenin rahibi Don Mateo söylüyor, şeytan sevemezmiş.</p>

  <p class="normal">— Şeytan yeryüzünde dolaşıyor, Helena.</p>

  <p class="normal">— Sus, bana öyle şeyler söyleme!</p>

  <p class="normal">— Bunları kendi kendime söylersem daha kötü ya.</p>

  <p class="normal">— Öyleyse sus!</p>
</body>
</html>
