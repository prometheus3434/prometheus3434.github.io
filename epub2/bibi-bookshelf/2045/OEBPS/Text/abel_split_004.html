<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_3">I</h2>

  <p class="normal">Abel Sánchez ve Joaquín Monegro, ne zamandan beri birbirlerini tanıdıklarını anımsamıyorlardı. Çocukluklarından önce, ilk bebekliklerinden beri tanıyorlardı birbirlerini, zira ikisinin sütanneleri, onlar daha konuşmaya bile başlamamışlarken buluşurlar ve çocukları da bir araya getirirlerdi. İkisi de ötekini tanırken, kendisini tanımayı öğrenmişti. Ve böylece yaşayıp gitmişlerdi, aşağı yukarı doğdukları günden beri arkadaş, hatta birlikte büyüyen iki kardeş olmuşlardı.</p>

  <p class="normal">Gezmeleri, oynamaları, ortak arkadaşları konusunda çok kaprisli olan Joaquín, her zaman başı çekiyor ve egemen görünüyordu; ama baş eğiyormuş gibi görünerek her zaman kendi istediğini yaptıran Abel’di. Ve buyruğa uymamak, buyurmaktan daha önemliydi onun için. Hemen hemen hiç kavga etmezlerdi. “Bana göre hava hoş, sen nasıl istersen!” derdi Abel, Joaquín’e; bu “sen nasıl istersen” sözleri, kavgayı savuşturduğu için Joaquín’i çileden çıkarırdı.</p>

  <p class="normal">— Bana hiçbir zaman olmaz demiyorsun! –diye bağırırdı Joaquín.</p>

  <p class="normal">— Peki niçin? –derdi öteki.</p>

  <p class="normal">Bir gün Joaquín, birkaç arkadaşıyla birlikte dolaşmaya gitmek üzere hazırlanırken:</p>

  <p class="normal">— Ama Abel çamlığa gitmemizi istemiyor.</p>

  <p class="normal">— Ben mi? Niçin istemeyeyim ki! –diye haykırdı Abel.– Evet arkadaş, evet; sen nasıl istersen. Hadi gidelim!</p>

  <p class="normal">— Hayır, ben nasıl istersem değil! Kaç kez söyledim sana! Ben nasıl istersem değil! Sen istemiyorsun!</p>

  <p class="normal">— Ben istiyorum ahbap…</p>

  <p class="normal">— Öyleyse ben istemiyorum.</p>

  <p class="normal">— Ben de istemiyorum...</p>

  <p class="normal">— Saçma, –diye bağırdı Joaquín ve öteki arkadaşlarına dönerek,– Ya onunla, ya benimle! –dedi.</p>

  <p class="normal">Bütün çocuklar Joaquín’i yalnız bırakıp Abel’le gittiler.</p>

  <p class="normal">Bu çocukluk anısını İtiraflar’ında yorumlarken Joaquín şunları yazmıştı: “O andan sonra Abel hep sevimli göründü, nedenini kendisi de bilmiyordu, ben ise nedenini bir türlü anlamadan sevimsiz olup çıkmıştım, her zaman ben tek başıma kalırdım. Çocukluğumdan beri hep yalnız bırakıldım.”</p>

  <p class="normal">Ortaöğrenim derslerini birlikte izlerlerken inek olan, ödülden ödüle koşan Joaquín’di, sınıfa ilk giren Joaquín olurdu, dışarıya, sınıf avlusuna ilk çıkan da Abel’di, okulu kırıp arkadaşlarıyla sokaklarda, kırlarda sürten de. Yaptığı şaklabanlıklarla herkesi güldürüyor, özellikle öğretmenlerinin karikatürlerini yaparak büyük alkış topluyordu. “Joaquín çok daha çalışkan, ama Abel daha akıllı... bir de kendisini derslerine verebilse...” Arkadaşlarının bu ortak yargısını Joaquín biliyor ve yüreği parçalanıyordu. Çalışmayı bir yana bırakıp, içten içe arkadaşını başka bir alanda yenmek isteği duymaya başladı; ama kendi kendine, “Öf! Onlar ne biliyorlar ki?..” derken doğasına sadık kalmayı sürdürdü. Üstelik zekâ ve saygıda ötekinden daha üstün olsa da başarılı olamıyordu. Şakalarına kimse gülmüyordu ve ciddi buluyorlardı. Federico Cuadrado: “Senin için kararmış, –derdi ona her zaman,– takılmaların cenaze sofrası esprileri gibi.”</p>

  <p class="normal">Liseyi birlikte bitirdiler. Abel sanata yöneldi ve resim öğrenimine başladı, Joaquín ise tıp fakültesine yazıldı. Sık sık görüşüyorlar ve birbirlerine, izledikleri derslerde sağladıkları başarıyı anlatıyorlardı; Joaquín, tıbbın da bir sanat olduğunu, hem de şiirsel esin kaynağı içeren güzel bir sanat olduğunu Abel’e kanıtlamak için didinip duruyordu. Buna karşılık kimi zaman da, istenci zayıflattığını ileri sürerek güzel sanatları küçümsüyor, gerçekle insan ruhunu yükselten, güçlendiren ve ufkunu genişleten bilimi göklere çıkartıyordu.</p>

  <p class="normal">— Ama tıp bilim olmaktan çok, bilimlerden türeyen bir sanat, –diyordu Abel.</p>

  <p class="normal">— Kendimi hastaların tedavisine adamak zorunda değilim, –diye yanıtlıyordu Joaquín.</p>

  <p class="normal">— Çok onur verici ve çok yararlı bir iş... –diyordu öteki.</p>

  <p class="normal">— Evet, ama benim için değil. Ne denli onur verici ve ne denli yararlı olduğunu söylesen de, ben bu onurdan ve bu yararlılıktan nefret ediyorum. Kimileri için hastanın nabzını sayarak, diline bakarak ve reçete yazarak para kazanmak olabilir. Benim daha büyük emellerim var.</p>

  <p class="normal">— Daha büyük emeller mi?</p>

  <p class="normal">— Evet, ben yeni ufuklar açmak istiyorum. Kendimi bilimsel araştırmalara vermek istiyorum. Tıbbın övüncü, herhangi bir hastalığın gizini keşfedenlerindir, bu keşfi iyi ya da kötü bir biçimde uygulayanların değil.</p>

  <p class="normal">— Seni böyle idealist görmek hoşuma gidiyor.</p>

  <p class="normal">— Yoksa sen yalnızca sizler gibi sanatçıların ve ressamların mı ün kazanmayı düşlediklerini sanıyorsun?</p>

  <p class="normal">— Yahu böyle bir şey düşlediğimi sana kim söyledi...</p>

  <p class="normal">— Söylemedi mi? Öyleyse niçin resim yapmaya yöneldin?</p>

  <p class="normal">— Doğrusunu söylemek gerekirse, geleceği olan bir iş...</p>

  <p class="normal">— Ne geleceği var ki?</p>

  <p class="normal">— Yani, kazanç getirir.</p>

  <p class="normal">— Yutturamazsın bana, Abel... Hemen hemen doğduğumuzdan beri tanıyorum seni. İnandıramazsın beni. Seni tanıyorum.</p>

  <p class="normal">— Hiç seni aldatmaya kalkıştım mı?</p>

  <p class="normal">— Hayır, ama istemeden aldatıyorsun. Hiçbir şeye önem vermiyor havalarındasın, yaşamı oyun gibi algılıyorsun, kimse umurunda değil, korkunç hırslısın...</p>

  <p class="normal">— Ben mi hırslıyım?</p>

  <p class="normal">— Evet, onur için, şan şöhret kazanmak için, adını yaymak için. Doğduğundan beri hep böylesin. Ama sinsice...</p>

  <p class="normal">— Gel hele bir, söyle bana, kazandığın ödüller için hiç tartıştım mı seninle? Sınıfta her zaman birinci olmadın mı? Geleceği parlak olan delikanlı değil miydin?</p>

  <p class="normal">— Evet, ama sen arkadaşlarının şımarttığı çocuk, züppe...</p>

  <p class="normal">— Peki ne yapsaydım?</p>

  <p class="normal">— Bir tür popülarite kazanmak istemediğine mi inandırmak istiyorsun beni?</p>

  <p class="normal">— Eğer sen isteseydin...</p>

  <p class="normal">— Ben mi? Ben mi? Yığınları küçümseyen ben ha!</p>

  <p class="normal">— Tamam, tamam; zırvalamayı bir yana bırak, çeneni yorma. En iyisi bir kez daha bana sevgilinden söz et.</p>

  <p class="normal">— Sevgilim mi?</p>

  <p class="normal">— Pekâlâ, şu senin küçük kuzinden diyelim istersen.</p>

  <p class="normal">Zira Joaquín, kuzini Helena’nın kalbini elde etmek istiyordu ve kendini bu sevdaya adamaya, kuşkucu ve bir noktaya odaklanmış ruhunun tüm ateşiyle girişmişti. Ve bir aşk savaşçısının boşalmasıyla, o kaçınılmaz, sağaltıcı boşalmasıyla içini dökerdi arkadaşı Abel’e.</p>

  <p class="normal">Ne denli acı çektiriyordu ona Helena!</p>

  <p class="normal">— Her karşılaşmamızda daha az anlıyorum onu, –derdi Abel’e.– Bu kız benim için bir sfenks...</p>

  <p class="normal">— Oscar Wilde’ın ya da bir başkasının, her kadın gizemsiz bir sfenkstir, dediğini bilirsin.</p>

  <p class="normal">— Ama Helena’nın bir gizi var gibi geliyor bana, sanırım bir başkasını seviyor, o başkası bunu bilmiyorsa da. Bir başkasını sevdiğinden eminim.</p>

  <p class="normal">— Peki niçin?</p>

  <p class="normal">— Bana karşı davranışını başka türlü açıklayamıyorum...</p>

  <p class="normal">— Yani seni sevgili olarak sevmediği için... seni kuzin olarak sevse de...</p>

  <p class="normal">— Dalga geçme benimle!</p>

  <p class="normal">— Pekâlâ, seni sevgili, daha doğrusu koca olarak sevmediği için bir başkasına tutulması mı gerekir? Hoş bir mantık!</p>

  <p class="normal">— Ben kendimi anlıyorum!</p>

  <p class="normal">— Evet, seni ben de anlıyorum.</p>

  <p class="normal">— Sen mi?</p>

  <p class="normal">— Beni en iyi anlayanın kendin olduğunu hep söylemez misin? Seni en iyi anlayanın da ben olduğumu söylersem ne çıkar? Aynı zamanda tanıdık birbirimizi.</p>

  <p class="normal">— Bu kadının beni çıldırttığını ve sabrımı tükettiğini söylüyorum sana. Benimle oynuyor. İşin başında bana hayır deseydi, tamam olurdu, ama beni böyle sürüncemede bırakmak, bakalım, düşüneyim demek... Bu şeyler düşünülmez... Yosma!</p>

  <p class="normal">— Seni araştırıyordur belki.</p>

  <p class="normal">— Beni araştırıyor mu? O? Araştırılacak neyim var? Ne araştırabilir ki?</p>

  <p class="normal">— Joaquín! Joaquín! Sen hem kendini hem onu aşağılıyorsun! Yoksa seni gördüğü, dinlediği ve onu sevdiğini öğrendiği için hemen sana teslim olması gerektiğini mi düşünüyorsun?</p>

  <p class="normal">— Evet, ben her zaman sevimsiz görünmüşümdür...</p>

  <p class="normal">— Hadi canım, böyle konuşma...</p>

  <p class="normal">— Bu kadının benimle oyun oynamasına ne demeli! Benim gibi içten, dürüst, içi dışı bir kimseyle oyun oynamak doğru değil!.. Ama görsen ne denli güzel! Üstelik soğuk davrandıkça, tepeden baktıkça daha güzelleşiyor! Kimi zaman onu seviyor muyum, yoksa daha çok nefret mi ediyorum, anlayamıyorum! Seni onunla tanıştırayım ister misin?</p>

  <p class="normal">— Yahu, sen...</p>

  <p class="normal">— Tamam, sizi tanıştıracağım.</p>

  <p class="normal">— Ama isterse...</p>

  <p class="normal">— Neyi?</p>

  <p class="normal">— Bir resmini yaparım.</p>

  <p class="normal">— Evet, evet! Ama...</p>

  <p class="normal">Ama hiç çaba göstermeden sevimli görünen, başka insanların pohpohlamalarıyla şımaran Abel Sánchez’in Helena’nın resmini yapacağı düşüncesi kafasına takılmıştı, Joaquín’i uyku tutmadı o gece.</p>

  <p class="normal">Sonuç ne olurdu? Öteki arkadaşları gibi Helena da Abel’i daha sevimli mi bulacaktı? Tanıştırma işinden vazgeçmeyi düşündü, ama söz vermişti bir kez...</p>
</body>
</html>
