<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_4">II</h2>

  <p class="normal">— Kuzinimi nasıl buldun? –diye sordu Joaquín, Abel’e, Helena’yı tanıştırdığının ve resmini yapmasını önerdiğinin ertesi günü; kız da öneriyi sevinçle karşılamıştı.</p>

  <p class="normal">— Dostum, gerçeği söylememi ister misin?</p>

  <p class="normal">— Her zaman gerçeği bilmek isterim, Abel; her zaman birbirimize gerçeği, yalnızca gerçeği söyleyecek olsak dünyamız cennet olurdu.</p>

  <p class="normal">— Evet, ikimiz de kendi kendimize gerçeği söyleyebilsek...</p>

  <p class="normal">— Tamam öyleyse, gerçek!</p>

  <p class="normal">— Gerçek şu ki, daha sonra nişanlın, belki de karın olacak olan kuzinin gerçek bir tavus kuşuna benziyor… yani tam bir dişi tavus kuşu… Artık beni anlıyorsundur.</p>

  <p class="normal">— Evet, anlıyorum seni.</p>

  <p class="normal">— Fırçam kadar kendimi iyi ifade etmeyi bilmediğime göre...</p>

  <p class="normal">— Demek ki tavus kuşunu ya da dişi tavus kuşunu yelpaze gibi açılmış kuyruğu ile çizeceksin, gözlerle dopdolu kuyruğu ve küçücük kafasıyla...</p>

  <p class="normal">— Model olarak şahane! Şahane, oğlum! Ne gözler ama! O güzel dudaklar! Dolgun, kıvrık dudaklar... bakmayan o gözler... O ne boyun! Özellikle de teninin rengi! Eğer seni rahatsız etmezse...</p>

  <p class="normal">— Beni rahatsız etmezse mi?</p>

  <p class="normal">— Yürekli Kızılderili renginde diyecektim, daha doğrusu evcilleşmemiş, yabanıl hayvan renginde sanki. Onda tam anlamıyla bir panter havası var. Ve hepsi soğuk.</p>

  <p class="normal">— Öyle soğuk ki!</p>

  <p class="normal">— Neyse dostum, sana mükemmel bir portre yapacağımı umuyorum.</p>

  <p class="normal">— Bana mı? Onunki olacak.</p>

  <p class="normal">— Hayır, onunki de olsa, portreyi senin için yapacağım.</p>

  <p class="normal">— Yo, yo! Bu olamaz; portre onun için olacak!</p>

  <p class="normal">— Peki, ikinizin olsun. Kim bilir... Belki sizi birleştirir.</p>

  <p class="normal">— Hadi, hadi portreciliği bırakıp meslek mi değiştiriyorsun...</p>

  <p class="normal">— Ne dersen de Joaquín, yeter ki acı çekme. Seni böyle görmek bana acı veriyor.</p>

  <p class="normal">Üçünü bir araya getiren resim seansları başladı. Helena yazgının sürüklediği bir tanrıça gibi, gururla şişinmiş olarak soğuk ve görkemli, yerine oturuyordu. İlk gün: “Konuşabilir miyim?” diye sordu, Abel de yanıtladı onu: “Evet, konuşabilir, hareket edebilirsiniz; benim için konuşmanız ve hareket etmeniz daha iyi olur, böylece fizyonominiz yaşam bulur... Bu fotoğraf değil ki, üstelik heykel gibi oturmanızı istemiyorum...” Helena konuştukça konuşuyordu, ama pek kımıldamıyordu, duruşunu bozmak istemiyordu. Neler konuşuyordu? Delikanlılar bilmiyorlardı ne konuştuğunu. Zira her ikisi de gözleriyle kızı yemekten başka bir şey yapmıyordu; ona bakıyorlar, ama duymuyorlardı.</p>

  <p class="normal">Ve Helena durmadan konuşuyordu, susmanın görgü kurallarına aykırı olduğunu sanarak konuşuyordu, elinden geldiğince Joaquín’i iğneliyordu.</p>

  <p class="normal">— Hasta miktarı nasıl gidiyor kuzenciğim, –diye soruyordu.</p>

  <p class="normal">— Bu seni niçin ilgilendiriyor?</p>

  <p class="normal">— İlgilendirmez olur mu hiç dostum? Niçin ilgilendirmesin? Düşün bir kez...</p>

  <p class="normal">— Hayır, düşünemem.</p>

  <p class="normal">— Benimle bu denli ilgilenirsen, benim de senin işlerinle ilgilenmem gerekir. Hem sonra, kim bilir...</p>

  <p class="normal">— Kim neyi bilir?</p>

  <p class="normal">— Tamam, bırakın bunu, –diye araya girdi Abel,– hırlaşmaktan başka bir şey yaptığınız yok.</p>

  <p class="normal">— Akrabalar arasında bu çok doğal... –diyordu Helena...– Üstelik böyle başladığı söylenir.</p>

  <p class="normal">— Başlayan neymiş? –diye sordu Joaquín.</p>

  <p class="normal">— Sen başladığına göre, ne olduğunu da sen bilirsin, kuzen.</p>

  <p class="normal">— İstediğim şey, bitirmek.</p>

  <p class="normal">— Bitirmenin bin bir yolu vardır, kuzen.</p>

  <p class="normal">— Başlamanın da.</p>

  <p class="normal">— Kuşkusuz. Yoksa gevezeliğimle pozumu bozuyor muyum, Abel?</p>

  <p class="normal">— Hayır, hayır, tam tersi. Sizin gevezelik dediğiniz şey bakışlara, davranışlara daha bir anlam veriyor. Ama...</p>

  <p class="normal">İki gün sonra Abel ile Helena birbirleriyle senli benli konuşmaya başladılar; üçüncü gün Joaquín tasarladığı gibi seansa katılmadı.</p>

  <p class="normal">— Bakalım nasıl oluyor, –diye Helena resmi görmek için ayağa kalktı.</p>

  <p class="normal">— Sana benziyor mu?</p>

  <p class="normal">— Ben anlamam ki, hem bana benzeyip benzemediğini en iyi bilecek olan ben değilim.</p>

  <p class="normal">— Nasıl? Aynan yok mu senin? Aynaya hiç bakmadın mı?</p>

  <p class="normal">— Evet, ama...</p>

  <p class="normal">— Aması ne?</p>

  <p class="normal">— Ben ne bileyim?</p>

  <p class="normal">— Bu aynada kendini yeteri kadar güzel bulmuyor musun?</p>

  <p class="normal">— Yağcılık etme!</p>

  <p class="normal">— Pekâlâ, Joaquín’e sorarız.</p>

  <p class="normal">— Lütfen ondan bana söz etme. İçimi karartıyor.</p>

  <p class="normal">— Ama sana ondan söz etmem gerek.</p>

  <p class="normal">— Öyleyse gidiyorum.</p>

  <p class="normal">— Hayır, bak. Bu çocuğa çok kötü davranıyorsun.</p>

  <p class="normal">— A! Şimdi de onun avukatlığını mı yapıyorsun? Portre işi bir bahane miydi yoksa?</p>

  <p class="normal">— Bak Helena, kuzeninle oynaman hiç hoş değil. O da insan...</p>

  <p class="normal">— Evet, dayanılması güç bir insan!</p>

  <p class="normal">— Hayır, içine kapanık, gururlu, inatçı, ama iyi yürekli, çok dürüst ve zeki bir insandır o; mesleğinde parlak bir gelecek bekliyor onu; seni çılgınlar gibi seviyor...</p>

  <p class="normal">— Bütün bunlara karşın ya ben onu sevmiyorsam?</p>

  <p class="normal">— O zaman onu düş kırıklığına uğratmamalısın.</p>

  <p class="normal">— Ona umut vermedim ki! Bana iyi bir çocuk gibi göründüğünü, ama yalnızca bunun için, mükemmel bir kuzen olduğu için onu bir sevgili gibi sevmeyeceğimi –şaka yapmıyorum– bıkmadan usanmadan söyleyip durdum.</p>

  <p class="normal">— Ama dedi ki...</p>

  <p class="normal">— Eğer sana başka şey dediyse doğru söylememiş demektir, Abel. Kuzenim olduğu halde onu yüzüstü bırakıp benimle konuşmasını mı yasaklayacağım? Kuzen! Aman ne hoş!</p>

  <p class="normal">— Böyle alay etme.</p>

  <p class="normal">— Ne yapabilirim ki...</p>

  <p class="normal">— Kuşkulandığı bir konu daha var: Senin bir başkasına tutkun olduğunu, kendisini sevmek istemediğini düşünüyor...</p>

  <p class="normal">— Sana bunu mu söyledi?</p>

  <p class="normal">— Evet, bunu söyledi bana.</p>

  <p class="normal">Helena dudaklarını ısırdı, kıpkırmızı oldu ve bir süre sustu.</p>

  <p class="normal">— Evet, bana bunu söyledi, –diye yineledi Abel, tuvale dayalı değneğin üzerinde sağ elini dinlendirerek; yüzündeki bir çizginin anlamını kestirmek istiyormuş gibi Helena’ya dikkatle bakıyordu.</p>

  <p class="normal">— Bu denli direnirse...</p>

  <p class="normal">— Eeee?</p>

  <p class="normal">— Sonunda beni bir başkasına âşık edecek...</p>

  <p class="normal">O gün öğleden sonra Abel resim yapmaya ara verdi. Ve Helena ile iki sevgili olarak çıktılar dışarıya.</p>
</body>
</html>
