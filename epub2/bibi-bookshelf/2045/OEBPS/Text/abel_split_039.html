<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_38">XXXVI</h2>

  <p class="normal">Joaquín, torunu küçük Joaquín’in bedensel ve ruhsal gelişmesini hastalık derecesinde bir kaygıyla izliyordu. Kime benziyordu? Kime çekiyordu? Kimin kanındandı? Özellikle de yarım yamalak konuşmaya başlayınca.</p>

  <p class="normal">Öteki dedenin, Abel’in, torunu dünyaya geldiğinden beri oğlunun evine sık sık gelmesi ve bebeği evine götürmek istemesi kaygılandırıyordu onu. Bu aşırı bencillikle Abel, –oğlu da dünürü de böyle düşünüyordu– yumuşak kalpli bir adam olup çıkmıştı ve çocuğun yanında çocuklaşıyordu. Sürekli resim yapıyor, bu da minik yaratığın çok hoşuna gidiyordu. “Dedeciğim, yine yap!” diyordu. Abel de köpek, kedi, at, boğa ve insan figürleri çizmekten bıkıp usanmıyordu. Bir atlı, dövüşen iki çocuk, kendisini izleyen köpekten kaçan bir çocuk çizmesini istiyordu, çizince de aynı sahneleri yinelemesini istiyordu.</p>

  <p class="normal">— Hayatımda bundan daha keyifle çalıştığım olmamıştı, –diyordu Abel,– bu, işte bu gerçek sanat... gerisi fasa fiso!</p>

  <p class="normal">— Çocuklar için resim kitapları yapabilirsin, –dedi bir gün Joaquín.</p>

  <p class="normal">— Yok, zevki olmaz; çocuklar için... olmaz! Bu sanat olmaz, ancak...</p>

  <p class="normal">— Pedagoji mi olur? –diye sordu Joaquín.</p>

  <p class="normal">— Evet, her şey olur, ama sanat olmaz. İşte sanat, bu; torunumuzun yarım saat içinde yırtacağı bu resimler.</p>

  <p class="normal">— Peki ya ben onları saklarsam? –diye sordu Joaquín.</p>

  <p class="normal">— Onları saklayacak mısın? Neden ama?</p>

  <p class="normal">— Ünün için. Hangi ressam olduğunu bilmiyorum, ama çocuklarını eğlendirmek için yaptığı resimleri yayımlanan ünlü bir ressamın en iyi resimlerinin bu çocuk resimleri olduğunu duymuştum.</p>

  <p class="normal">— Ben resimleri sonradan yayımlansınlar diye yapmıyorum, anlıyor musun? Senin takıntılarından birisi olan ün kazanma konusuna gelince, inan bana Joaquín, hiç umurumda değil.</p>

  <p class="normal">— İki yüzlü seni! Seni ilgilendiren tek şey…</p>

  <p class="normal">— Tek şey mi? Şu söylediğin koca bir yalan. Bugün beni tedirgin eden tek şey bu çocuk. Ve ilerde ünlü bir sanatçı olacak!</p>

  <p class="normal">— Senin dehan miras kalacak ona, değil mi?</p>

  <p class="normal">— Ve de seninki!</p>

  <p class="normal">Çocuk iki dedesi arasında geçen düelloyu anlamadan bakıyordu, ama davranışlarından bir şeyler sezinliyordu.</p>

  <p class="normal">— Babama ne oluyor? –diye sordu damadı, Joaquín’e,– benimle hemen hemen hiç ilgilenmeyen babam torununa aşırı düşkün. Ben çocukken böyle resimler çizdiğini hiç anımsamıyorum...</p>

  <p class="normal">— Artık yaşlanıyoruz, oğlum, –diye yanıt verdi Joaquín,– üstelik yaşlılık insana çok şey öğretiyor.</p>

  <p class="normal">— Hatta geçen gün, çocuk ona ne dediyse ağladığını gördüm. Daha doğrusu gözyaşları akıyordu. Gözyaşlarını ilk kez gördüm.</p>

  <p class="normal">— Yok canım, kalp sıkıntısındandır.</p>

  <p class="normal">— Nasıl?</p>

  <p class="normal">— Yıllar ve çalışma yıpratmış babanı, sanatsal esin kaynağı ve heyecan zorlamış bedenini ve yüreğini zayıflatmış ve belki bir gün...</p>

  <p class="normal">— Belki bir gün ne olur?</p>

  <p class="normal">— Belki bir gün bizi korkutur. Bunu sana söyleme fırsatını yakaladığım için seviniyorum, epeydir düşünüyordum. Helena annene de söyle.</p>

  <p class="normal">— Doğru, yorgunluktan, nefes darlığından yakınıyor hep. Yoksa?</p>

  <p class="normal">— Evet, sana haber vermeden kendisini muayene etmemi istedi, ben de muayene ettim. Bakıma ihtiyacı var.</p>

  <p class="normal">Ve artık havalar serinlemeye başlayınca Abel de evden çıkmaz oldu, torununu eve, yanına getirmelerini istedi, bu da öteki dedenin bütün gününü zehir ediyordu. “Çocuğu şımartıyor,” diyordu Joaquín kendi kendine, “bana olan sevgisini yok etmeye çalışıyor; en çok sevilen olmak istiyor, oğlunun beni sevmesinin öcünü almak istiyor. Evet, evet öcünü almak, başka bir şey değil. Bu son tesellimi de elimden almak niyetinde. Gençken arkadaşlarımı elimden çekip aldığı gibi yapacak yine.”</p>

  <p class="normal">Bu arada Abel, torununa Joaquín dedesini çok sevmesini yineleyip duruyordu.</p>

  <p class="normal">— Ben seni daha çok seviyorum, –dedi bir gün çocuk.</p>

  <p class="normal">— Hayır, hayır! –dedi dede.– Beni daha çok sevmemelisin, herkesi aynı derecede sevmelisin. Önce babanı ve anneni, daha sonra dedelerini ve öteki insanları aynı derecede sevmelisin. Joaquín deden çok iyi bir insan, seni çok seviyor, sana oyuncaklar alıyor...</p>

  <p class="normal">— Sen de oyuncak alıyorsun...</p>

  <p class="normal">— Sana masallar anlatıyor...</p>

  <p class="normal">— Senin bana yaptığın resimler daha çok hoşuma gidiyor... Hadi bana bir boğa, bir de pikador resmi çiz!</p>
</body>
</html>
