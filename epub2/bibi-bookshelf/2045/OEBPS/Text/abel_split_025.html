<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_24">XXII</h2>

  <p class="normal">Yine Casino’ya gitti. Gitmemek için direnmek olanaksızdı. Oraya gidebilmek için her gün bir bahane uyduruyordu. Laf değirmeninde taş öğütüp duruyordu.</p>

  <p class="normal">Orada bulunanlardan Federico Cuadrado, birisinin bir başkasını övdüğünü duyacak oldu mu “Bu övgü de kime?” diye sormadan edemezdi.</p>

  <p class="normal">— Çünkü, –diyordu kesik kesik, buz gibi sesiyle,– ben kül yutmam, bir insan çok övülüyorsa, bu övgüyle küçümsenmek istenen birisi, övülenin bir rakibi var demektir. Övgü kötü niyetle yapılmamışsa, onu sıkıştırıp eğlenmek içindir... Kimse kimseyi iyi niyetle övmez.</p>

  <p class="normal">— Dur birader, –diyordu, Cuadrado’yu kızdırmaktan hoşlanan León Gómez,– hiç kimsenin aleyhinde konuşmayan Don Leovigildo’yu ele alalım...</p>

  <p class="normal">— İyi ama, –diye araya girdi, taşralı bir milletvekili,– Don Leovigildo bir siyasetçi, siyasetçiler herkesle iyi geçinmek zorundalar. Ne dersin Federico?</p>

  <p class="normal">— Don Leovigildo hiç kimsenin arkasından kötü şeyler söylemeden, hiç kimse için iyi şeyler düşünmeden ölüp gidecek derim. Kendisini hiç kimse görmüyor bile olsa, karşısındakinin ayağını kaydırmaya kalkışmaz, çünkü yalnızca ceza yasasından değil, aynı zamanda cehennemden korkar o; ama bir başkası düşer ya da karizması çizilirse bundan iliklerine dek zevk alır. Başkasının karizmasının çizilmesinden zevk alabilmek için, başına gelenler nedeniyle o insana “geçmiş olsun” diyecek ve üzüntülerini bildirecek ilk kişi yine kendisi olacaktır.</p>

  <p class="normal">— Bu duygularla nasıl yaşanır, bilmem, –dedi Joaquín.</p>

  <p class="normal">— Hangi duygularla? –diye hemen lafa karıştı Federico.– Don Leovigildo’nun duygularıyla mı? Benimkilerle mi? Yoksa seninkilerle mi?</p>

  <p class="normal">— Benden söz eden kim! –Ve bunu belli bir kızgınlıkla söyledi.</p>

  <p class="normal">— Ben söylüyorum oğlum, çünkü burada hepimiz birbirimizi tanıyoruz...</p>

  <p class="normal">Joaquín sarardığını duyumsadı. Bu oğlum sözü ta istencinin derinliklerine dek inen buzdan bir yumruk gibi geldi ona, çünkü Federico, onun koruyucu şeytanı, birisine pençesini geçirmek istediği zaman bu lafı bolca kullanırdı.</p>

  <p class="normal">— Bilmiyorum, niçin Don Leovigildo’dan hoşlanmıyorsun, –diye ekledi Joaquín, ama bunu sorar sormaz pişman olduğunu duyumsadı, yangına körükle gittiğini düşündü.</p>

  <p class="normal">— Hoşlanmamak mı? Ben mi hoşlanmıyorum? Don Leovigildo’dan ha?</p>

  <p class="normal">— Evet, bilmiyorum, sana ne kötülüğü dokundu ki...</p>

  <p class="normal">— En önce oğlum, bir insandan hoşlanmaman için onun sana kötülük yapmış olması gerekmez. Bir insandan hoşlanmıyorsan ona kötülük yapman, yani kötülük yaptığını düşünmen kolaydır... Benim de Don Leovigildo’ya karşı beslediğim antipati başkasına beslediğimden ne daha az ne daha çok. O da bir insan, hepsi bu. Ve de dürüst bir insan!</p>

  <p class="normal">— Sen de insandan kaçan bir profeyonel olduğuna göre... –diyerek söze başladı taşralı milletvekili.</p>

  <p class="normal">— İnsanın yeryüzünün en kokuşmuş ve en aşağılık yaratığı olduğunu size yüzlerce kez söyledim. Dürüst insan da insanların en kötüsüdür.</p>

  <p class="normal">— Hadi, hadi! Geçen gün Don Leovigildo’dan dürüst politikacı diye söz eden sen değil miydin? –dedi Léon Gómez, milletvekiline dönerek.</p>

  <p class="normal">— Dürüst politikacı ha! –diye atıldı Federico.– Olamaz bu!</p>

  <p class="normal">— Peki neden? –diye sordu üçü birden koro halinde.</p>

  <p class="normal">— Nedeni var mı? Aynı şeyi kendisi söyledi diye mi? Bir konuşmasında kendi kendisine dürüst politikacı dediği için ha! Dürüstüm demekle dürüst olunmaz! İncil’de İsa’nın...</p>

  <p class="normal">— İsa’yı yalanına karıştırma, yalvarırım sana! –diye araya girdi Joaquín.</p>

  <p class="normal">— Yoksa İsa da mı sana acı veriyor, oğlum.</p>

  <p class="normal">Soğuk, gergin, kısa bin sessizlik oldu.</p>

  <p class="normal">— Efendimiz İsa, –dedi Federico,– kendisine iyi denmesini istemedi, yalnızca Tanrı’nın iyi olduğunu söyledi. Ve kendilerinin dürüst olduğunu söyleyebilen bir takım sözde Hıristiyanlar vardır.</p>

  <p class="normal">— İyi ile dürüst tam olarak aynı şeyler değildir, –diye lafa karıştı, Yargıç Don Vicente.</p>

  <p class="normal">— Ne iyi söylediniz Don Vicente. Tanrıma şükürler olsun, bir yargıcın ağzından akıllıca ve doğru bir şey duyuyorum.</p>

  <p class="normal">— Demek ki, –dedi Joaquín,– kimse kendisinin dürüst olduğunu söylememeli. Peki namussuz olduğunu mu söyleyecek?</p>

  <p class="normal">— Gerekmez.</p>

  <p class="normal">— Senyor Cuadrado’nun istediği, –dedi Yargıç Don Vicente,– insanların namussuz olduklarını ve bunu hep sürdüreceklerini itiraf etmeleri. Değil mi?</p>

  <p class="normal">— Bravo! –diye haykırdı taşralı milletvekili.</p>

  <p class="normal">— Size söyleyeceğim şu ki oğlum... –dedi Federico, söyleyeceklerini düşünerek.– Bilge Meryem Ana kilisemizde günah çıkarmanın hikmeti nerden geliyor bilseniz gerek.</p>

  <p class="normal">— İşte bir saçmalık daha! –diye araya girdi yargıç.</p>

  <p class="normal">— Saçmalık mı, hayır! Çok bilgece bir kurum. İtiraf etme, rahatça günah işlemeye yarar, çünkü insan günahının bağışlanacağını bilir. Değil mi, Joaquín?</p>

  <p class="normal">— Dostum, insan pişmanlık duymayacaksa...</p>

  <p class="normal">— Kuşkusuz oğlum, kuşkusuz; insan pişmanlık duysa da yine günah işliyor ve günah işlediği zaman pişman olacağını da biliyor ve yeniden hem günah işliyor hem pişman oluyor. Doğru değil mi?</p>

  <p class="normal">— İnsanoğlu bir bilmece, –dedi León Gómez.</p>

  <p class="normal">— Dostum, saçmalayıp durma! –diye söze karıştı Federico.</p>

  <p class="normal">— Niçin saçmalık olsun?</p>

  <p class="normal">— Her düşünsel yargı, her açık gerçek, özdeyiş olarak söylenen her genel ve cafcaflı önerme bir saçmalıktır.</p>

  <p class="normal">— Peki, ya felsefe?</p>

  <p class="normal">— Şu anda yaptığımızdan başka felsefe yoktur ki...</p>

  <p class="normal">— Evet, birbirimizin derisini yüzmek.</p>

  <p class="normal">— Tümüyle doğru. Derisi yüzülenden daha iyisi yoktur.</p>

  <p class="normal">Söyleşi bitince Federico, eve gidip gitmeyeceğini sormak için Joaquín’e yaklaştı, bir süre kendisine eşlik etmek istiyordu, ama Joaquín, evine gitmeyeceğini, bir arkadaşını ziyaret edeceğini söyledi:</p>

  <p class="normal">— Evet, seni anlıyorum, –dedi, Federico,– arkadaş ziyareti bir bahane. Senin istediğin yalnız başına kalmak. Anlıyorum.</p>

  <p class="normal">— Nereden anlıyorsun?</p>

  <p class="normal">— Yalnız kalmaktan daha iyisi yoktur. Ama yalnızlık canına tak ederse gel bana. Hiç kimse benim kadar seni sıkıntılarından kurtaramaz.</p>

  <p class="normal">— Peki senin sıkıntıların? –diye sordu Joaquín.</p>

  <p class="normal">— Boş ver! Bunu düşünen kim!</p>

  <p class="normal">Ve ayrıldılar.</p>
</body>
</html>
