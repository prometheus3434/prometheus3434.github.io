<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_43">III</h2>

  <p class="normal">Don Primitivo, Rosa’yla Ramiro’nun evlenmelerini onayladı. Düğünde hiç kimse Gertrudis kadar eğlenmemişti. Öyle ki, neşesi bütün kendisini tanıyanları şaşırttı. Kuşkulananlar bile oldu.</p>

  <p class="normal">Yeni evliler evlerine yerleştiler; Rosa kardeşinin yanında kalmasını çok istiyordu. Gertrudis ise yeni evlilerin yalnız kalmalarının daha doğru olacağını ileri sürüyordu.</p>

  <p class="normal">— Ama ya tersi olursa kızım, hiçbir zaman senin yokluğunu böylesine duymamıştım. Seni ne kadar sevdiğimi şimdi anlıyorum.</p>

  <p class="normal">Ve sonra onu kucaklayıp öpüyordu.</p>

  <p class="normal">— Evet, evet, –diyordu Gertrudis, hafifçe gülümseyerek,– mutluluğunuza tanık gerek. Başkalarının da bildiğini görmek mutluluğunuzu artırır.</p>

  <p class="normal">Arada bir onlara uğruyordu. Bazen yemeği de onlarda yiyordu. Kardeşi ona büyük sevgi gösterilerinde bulunuyordu; sonra da baldızının yanında sıkılmışa benzeyen kocasına. Bir kezinde bu gösteriler karşısında Gertrudis kardeşine,</p>

  <p class="normal">— Bak, –dedi,– bu kadar sulu âşık olma kocana. Yoksa aile mutluluğunu senin yarattığını sanacaklar.</p>

  <p class="normal">Bir gün küçük bir köpek gördü evde.</p>

  <p class="normal">— Bu da nesi?</p>

  <p class="normal">— Köpek, kızım, görmüyor musun?</p>

  <p class="normal">— Nerden çıktı?</p>

  <p class="normal">— Sokağa atılmış, yarı ölü bir durumda buldum, acıdım, eve getirdim, yiyecek verdim, tedavi ettim, şimdi de burada işte.</p>

  <p class="normal">Bir yandan da hayvanı kucağına almış okşuyor, ağzından öpüyordu.</p>

  <p class="normal">— Bana bak Rosa, bu köpeği birine vermen gerekecek, öldürmek acımasızlık olur.</p>

  <p class="normal">— Birine mi vereceğim? O da niye? Bak Titi, –bunu söylerken hayvanı göğsünde sıkıyordu– seni atmamı söylüyor, nereye gidersin zavallıcık?</p>

  <p class="normal">— Hadi, hadi çocuk olma, hem böyle de tutma hayvancağızı. Kocan da benim gibi düşünüyor olmalı!</p>

  <p class="normal">— Kuşkusuz, sen öyle söyledikten sonra! Sen ne bilmişsin sen...</p>

  <p class="normal">— Şimdi bunları bırak, köpeği de başından sav.</p>

  <p class="normal">— Ama sana ne oluyor? Ramiro’nun kıskanacağını mı sanıyorsun?</p>

  <p class="normal">— Hayır Rosa, yeni evlilerin bu denli şaşkın olacaklarını sanmıyorum.</p>

  <p class="normal">Ramiro, eve gelip de köpek yüzünden tartışmayı işitince, pek önemsiz bir konu olacağını söyleyerek ne ona, ne ötekine hak verdi.</p>

  <p class="normal">— Hayır, –dedi Gertrudis,– salt çocukluk bu, başka bir şey değil. Hani çocukken bebeklerimiz vardı ya, şimdi kendi bebeğini alıp, iskemlesiyle bir köşeye koyabilirsin sen...</p>

  <p class="normal">— Tamam, işte oracıkta, salonda, en güzel giysisiyle baş köşede hem de. Görmek ister misin?</p>

  <p class="normal">— Evet öyle, –diye onayladı Ramiro.</p>

  <p class="normal">— İyi ya, oradan kaldıracaksın onu...</p>

  <p class="normal">— Nee, nee? Ben onu saklayacağım kızım.</p>

  <p class="normal">— Evet, çocuklarına oyuncak olarak...</p>

  <p class="normal">— Ne oluyor sana Tula! –diyordu Rosa renkten renge girerek.</p>

  <p class="normal">— Hayır, köpek konusunda olduğu gibi, asıl sana bir şeyler oluyor.</p>

  <p class="normal">Bu sıkıcı konuşmalardan kurtulmak amacıyla,</p>

  <p class="normal">— Ya sen, –dedi Rosa,– senin de bebeğin durmuyor mu? Birisine mi verdin? Belki de paramparça ettin.</p>

  <p class="normal">— Hayır, –dedi kısaca kız kardeşi,– saklıyorum.</p>

  <p class="normal">— O kadar iyi saklamışsın ki, hiçbir zaman bulamadım yerini.</p>

  <p class="normal">Ramiro, ne söylediğini bilmeden,</p>

  <p class="normal">— Çünkü, –dedi,– Gertrudis salt kendisi için saklıyor.</p>

  <p class="normal">— Ne için sakladığımı Tanrı bilir, çocukluğumun büyüsü.</p>

  <p class="normal">Yeni yuvaya en az uğrayan Don Primitivo’ydu. “Tanrı’nın on birinci buyruğu başkalarını rahatsız etmemektir.” diyordu.</p>

  <p class="normal">Her iki evde de birbirine benzer günler geçiyordu. Gertrudis, kardeşinin evine elden geldiğince seyrek uğramaya karar vermişti, ama iki gün görüşmeseler, kardeşi gelip onu arıyordu.</p>

  <p class="normal">— Nen var, hasta mısın kuzum? Yoksa köpek mi sıkıyor seni? Bak, öyleyse atarım onu. Niçin beni hep yalnız bırakıyorsun?</p>

  <p class="normal">— Yalnız mı Rosa? Yalnız mı? Ya kocan?</p>

  <p class="normal">— Ama onun işine gitmesi gerekiyor...</p>

  <p class="normal">— Ya da iş uyduruyor...</p>

  <p class="normal">— Beni özellikle mi yalnız bıraktığını sanıyorsun? Yoksa bir bildiğin mi yar? Söyle Tula, en sevdiğinin başı için, annemizin hatırı için! Söyle bana!</p>

  <p class="normal">— Hayır, mutluluk ve yalnızlık canınızı sıkıyor. Ya bu köpeği atacaksın ya da aşereceksin. En kötüsü de bu.</p>

  <p class="normal">— Böyle şeyler söyleme.</p>

  <p class="normal">— Aşereceksin, –diye üsteledi.</p>

  <p class="normal">Bir gün köpeği birine verdiğini söylediğinde, Gertrudis hafifçe gülümseyerek kız kardeşini okşarken kulağına eğilip sordu: “Aşermekten korktun ha!” Yanıt olarak fısıltı halinde bir “evet” işitince, kardeşini öyle içten bir coşkuyla kucakladı ki, kızcağız inanamıyordu.</p>

  <p class="normal">— Şimdi korkma Rosa, artık ne mutluluk canınızı sıkacak, ne de yalnızlık; kocanın bir sürü işi olacak, size gereken de buydu...</p>

  <p class="normal">— Belki sana gereken de... Öyle değil mi kardeşçiğim?</p>

  <p class="normal">— Bunu sana kim söyledi?</p>

  <p class="normal">— Bak, ne kadar akılsızsam da bunca zaman seninle yaşadım...</p>

  <p class="normal">— İyi, iyi, şimdi şakayı bırak!</p>

  <p class="normal">Bundan sonra Gertrudis kardeşini daha sık yoklamaya başladı.</p>
</body>
</html>
