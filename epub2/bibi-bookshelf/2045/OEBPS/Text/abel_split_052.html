<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_50">X</h2>

  <p class="normal">Şurası kesin ki, Gertrudis’in ruhunda korkunç bir fırtına kopmuştu. Kafası yüreğiyle çekişiyordu, sonra her ikisi, yüreği ve kafası, içinde en şiddetli, en derin, en gizli bir şeyle, ruhunun kemik iliği gibi bir şeyle çekişiyordu.</p>

  <p class="normal">Ramiro’nun evde bulunmadığı zamanlar, yalnız kalınca, onun ve Rosa’nın çocuğunu, “oğlum” dediği Ramirin’i kucağına alıyor, kaygılarla çırpınan, sıkıntılarla kabarmış genç kız göğsünde sıkıyordu. Bazen de kardeşinin –olduğu gibi kalan, hep öyle gösteren– resmine dalıp gidiyor, kendisinin Ramiro’yla evlenmesini gerçekten isteyip istemediğini soruyordu. “Evet,” diyordu kendi kendine, “erkeğinin, Ramiro’nun karısı, ikinci karısı olmamı söyledi, ama bunu istemiş olamaz, hayır, istemiş olamaz, onun yerinde ben olsaydım istemezdim ki, hayır istemezdim... Bir başka kadın mı? Hayır! Bir başkası olamazdı! Hayır! Öldükten sonra bile! Kardeşim bile olsa! Bir başkası, asla! Bir taneden çok olmamalı... Hayır bunu istemezdi. Onunla, erkeğiyle, çocuklarının babasıyla benim arama kendi gölgesinin girmesini istemezdi... İstemiş olamaz bunu. Yanımda olduğu, teni tenime değdiği zaman kim bana güvence verebilir o anda Rosa’yı düşünmediğine? Yalnızca bir anımsatıcı olacağım... Başkasını anımsatmaktan daha kötü ne var! Hayır, o benden yalnızca çocuklarının üvey anne eline kalmalarına engel olmamı istedi. Engel olacağım! Ramiro’yla evlenip yalnız ruhumu değil, bedenimi de vermekle engel olmuş olmuyorum ki. Asıl o zaman ben üvey anne olacağım. Bir de benim kendi tenim, kendi kanımdan çocuklarım olursa, tam üvey anne...” Bu kendi kanından olacak çocuklar düşüncesi, ruhunun kemiklerindeki iliği kutsal bir korkuyla titretiyordu. Gertrudis de tepeden tırnağa bir anneydi. Ama tanrısal bir anne.</p>

  <p class="normal">Odasına, yatak odasına Meryem Ana resminin ayak ucuna kapanıp ağlıyor, ağlıyor, bir yandan da, “kendi karnının meyvesi,” diye mırıldanıyordu.</p>

  <p class="normal">Bir seferinde Ramirin’i göğsünde sıkıyordu, küçük sordu:</p>

  <p class="normal">— Niçin ağlıyorsun anneciğim?</p>

  <p class="normal">Anneciğim demeyi ona kendisi öğretmişti.</p>

  <p class="normal">— Ağlamıyorum ki...</p>

  <p class="normal">— Evet ağlıyorsun...</p>

  <p class="normal">— Ama ağladığımı görüyor musun sen?</p>

  <p class="normal">— Hayır, ama içimde duyuyorum, şu anda ağlamaktasın...</p>

  <p class="normal">— Anneni anımsadım da...</p>

  <p class="normal">— Annemin sen olduğunu söylüyordun hani?</p>

  <p class="normal">— Evet, öteki anneyi, Rosa Anne’yi anımsadım.</p>

  <p class="normal">— Ha, evet! Öleni... babanın annesini...</p>

  <p class="normal">— Evet babanın!</p>

  <p class="normal">— Niçin babamız, sana anne, Tula Anne değil de teyze, Tula Teyzecik dememizi istiyor, sense teyze, Tula Teyzecik değil de, anne dememizi istiyorsun?</p>

  <p class="normal">— Baban böyle mi söylüyor size?</p>

  <p class="normal">— Evet, şimdilik annemiz olmadığını, teyzemiz olduğunu söyledi.</p>

  <p class="normal">— Şimdilik mi dedi?</p>

  <p class="normal">— Evet, şimdilik annemiz olmadığını, ama olacağını söyledi... Evet, birkaç ay sonra annemiz olacağını söyledi...</p>

  <p class="normal">“O zaman üvey anneniz olacağım,” diye düşündü Gertrudis, ama bu günahkâr düşüncesini çocuğun önünde olduğu gibi açmadı.</p>

  <p class="normal">— İyi dinle, bak, bir daha böyle şeylere pek aldırış etme oğlum...</p>

  <p class="normal">Ramiro eve gelince yanına çağırdı, sertçe:</p>

  <p class="normal">— Böyle şeyler söylememelisin çocuğa, –dedi,– şimdilik teyzesi, yalnızca Tula Teyzesi olduğumu ve annesi olacağımı söylememen gerekirdi. Bu, onu zehirlemek, görmemesi gereken şeylere doğru gözlerini açmak olur! Eğer onunla bana etki etmek, beni zorlamak için yapıyorsan...</p>

  <p class="normal">— Kendi kendine bir süre verdiğini söylemiştin...</p>

  <p class="normal">— İyi, bunun için yapıyorsan, çocuğa yüklediğin rolü de iyi düşün, bu rol...</p>

  <p class="normal">— Sus artık!</p>

  <p class="normal">— Kuru gürültüye kulak asmam ben, ama susacağım. Sen de Rosa’yı düşün, Rosa’yı anımsa! İlk... aşkın!</p>

  <p class="normal">— Tula!</p>

  <p class="normal">— Yeter. Çocuklarına üvey anne arama, var bir anneleri.</p>
</body>
</html>
