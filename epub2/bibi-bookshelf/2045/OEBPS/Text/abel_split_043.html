<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_41">I</h2>

  <p class="normal">Ramiro’nun istekli bakışları, sokağa hep birlikte çıkan iki kız kardeşten Gertrudis’in değil de Rosa’nın üzerine dikiliyordu. İkisi, Ramiro ve Rosa, birbirlerini büyülediklerini sanıyorlardı en azından.</p>

  <p class="normal">Hep birlikte gezen iki kız kardeş, her zaman iyi anlaşamasalar da, görünüşte tek bir varlıkmış gibi birbirlerinden ayrılmaz bir çift oluşturuyorlardı. İlk önce bakışları bu çiftin üzerine çeken, bütün ışığı ve rüzgârıyla gök çiçeğine benzeyerek, tenden bir çiçek gibi açılan Rosa’nın görkemli, görkemliliğince de çekici güzelliği oluyordu; ama bu çevrilen bakışlar, Gertrudis’in çifte saygı uyandıran direngen gözleriyle yakalanıyordu. Bir gün yolda birisi onlara laf atacak oldu, ama Gertrudis’in ağırbaşlılık saçan bakışlarındaki sitemle karşılaşınca kendini tutmak zorunda kaldı. Sessiz bakışları “bu çiftle oynanmaz” der gibiydi.</p>

  <p class="normal">Yakından, alıcı gözle bakılınca Gertrudis daha çok istek uyandırıyordu. Rosa, pembe bedeninin çiçeğini bütün görkemiyle ışığa, rüzgâra açarken, Gertrudis, içinde körpelikler ve gizli güzellikler gömüsü bulunan kapalı ve mühürlü bir kutu gibiydi.</p>

  <p class="normal">Ama bütün benliğini gözbebeklerinde toplayan Ramiro’nun, Rosa’dan başkasını gözü görmüyordu, önce ona yöneldi.</p>

  <p class="normal">— Bana mektup yazdı, biliyor musun? –diye sordu Rosa, bir gün kardeşine.</p>

  <p class="normal">— Evet, mektubu gördüm.</p>

  <p class="normal">— Ne? Gördün demek? Beni mi izliyordun?</p>

  <p class="normal">— Görmeyecek miydim ya? Kimseyi izlemem, bunu sen de bilirsin, ağzından çıkanı kulağın duysun.</p>

  <p class="normal">— Haklısın Tula, bağışla beni.</p>

  <p class="normal">— Evet, bir kez daha, hep böylesin sen. Ben izlemem, ama hiçbir şey de saklamam. Mektubu gördüm.</p>

  <p class="normal">— Biliyorum artık, biliyorum...</p>

  <p class="normal">— Gördüm mektubu, bekliyordum da.</p>

  <p class="normal">— Peki, Ramiro’yu nasıl buluyorsun öyleyse?</p>

  <p class="normal">— Onu tanımıyorum ki.</p>

  <p class="normal">— Bir erkeği nasıl bulduğunu söyleyebilmek için onu tanımak gerekmez ki.</p>

  <p class="normal">— Bence gerekir.</p>

  <p class="normal">— Ama nasıl göründüğünü, görünüşte nasıl olduğunu...</p>

  <p class="normal">— Tanımadan bir yargıya varamam.</p>

  <p class="normal">— Kör müsün sen?</p>

  <p class="normal">— Belki! Bilirsin uzağı iyi göremem.</p>

  <p class="normal">— Bahane! Bak öyleyse kızım, bir kez yakışıklı bir genç...</p>

  <p class="normal">— Öyle görünüyor.</p>

  <p class="normal">— Sevimli de.</p>

  <p class="normal">— Demek sence öyle, yeterli sayılır.</p>

  <p class="normal">— Yoksa ona evet dediğimi mi sanıyorsun?</p>

  <p class="normal">— Biliyorum, sonunda diyeceksin, bu da yeter.</p>

  <p class="normal">— Önemi yok, onu umuda düşürmeli, birazcık da kızdırmalı...</p>

  <p class="normal">— Neden?</p>

  <p class="normal">— İnsan kendisini satmasını bilmeli.</p>

  <p class="normal">— Böylelikle kendini satmış olmuyorsun ki Rosa, hem bu hafiflik çok kötü bir şey.</p>

  <p class="normal">— Demek seni....</p>

  <p class="normal">— Yoo, beni istemedi ki.</p>

  <p class="normal">— Ya isteseydi?</p>

  <p class="normal">— Olmayan şeyler için soru sorma.</p>

  <p class="normal">— Ama seni isteseydi, sen ne yanıt verirdin?</p>

  <p class="normal">— Yakışıklı ve sevimli bir çocuk olduğunu söyleyen ben değilim, düşünürdüm bunu...</p>

  <p class="normal">— Ya bu arada bir başkasına tutulursa...</p>

  <p class="normal">— Olur a.</p>

  <p class="normal">— Öyleyse, artık hazırlanabilirsin kızım.</p>

  <p class="normal">— Evet, teyzeliğe.</p>

  <p class="normal">— Ne teyzeliği?</p>

  <p class="normal">— Çocuklarının teyzeliği Rosa.</p>

  <p class="normal">— Aman, neler de düşünürsün!</p>

  <p class="normal">Sesini kesti.</p>

  <p class="normal">— Hadi Rosa’cığım, böyle durma, bağışla beni, –dedi Gertrudis bir öpücük kondurarak.</p>

  <p class="normal">— Ya yine başlarsan...</p>

  <p class="normal">— Yok, yok, başlamayacağım!</p>

  <p class="normal">— Peki, ne diyeyim ona?</p>

  <p class="normal">— Evet de!</p>

  <p class="normal">— Ya kolayca elde ettiğini sanırsa...</p>

  <p class="normal">— Öyleyse hayır de!</p>

  <p class="normal">— Ama bu...</p>

  <p class="normal">— Sence yakışıklı ve sevimli değil mi, öyleyse evet dersin, hafiflik etme, çirkin bu. Evet de, hem senin için kolay kolay bundan daha iyi bir kısmet çıkmaz. Ramiro iyi bir çocuk, hem bir evin tek oğlu...</p>

  <p class="normal">— Onu demek istemedim.</p>

  <p class="normal">— Ben diyorum Rosa, aynı kapıya çıkar.</p>

  <p class="normal">— Yavuklu bulmaya ne de hevesliymiş demezler mi Tula?</p>

  <p class="normal">— Derler kuşkusuz.</p>

  <p class="normal">— Daha başka Tula?</p>

  <p class="normal">— Daha neler neler. Yavuklu olmaya hevesliymişsin, doğal değil mi bu? Yoksa Tanrı seni ne diye bunca güzel yaratmış?</p>

  <p class="normal">— Alay ediyorsun ha!</p>

  <p class="normal">— Bilirsin, alay etmeyi sevmem. İyi ya da kötü görünelim, sonumuz ya bir yuva, ya bir manastır; senin rahibe olmaya pek yeteneğin yok; Tanrı seni bu dünya ve aile ocağı için yaratmış; daha doğrusu anne olman için... Rahibe olacak değilsin ya. Öyleyse olur de.</p>

  <p class="normal">— Ya sen?</p>

  <p class="normal">— Nasıl ben?</p>

  <p class="normal">— Ya sen sonra...</p>

  <p class="normal">— Beni bırak şimdi.</p>

  <p class="normal">Bu konuşmanın geçtiği günün ertesinde Rosa ile Ramiro arasında sevgi ilişkileri denilen şey başlamıştı bile.</p>

  <p class="normal">Gertrudis’in de yalnızlığı gitgide somutlaşıyordu.</p>

  <p class="normal">Çok küçük yaştan beri anadan öksüz, babadan yetim iki kız kardeş, rahip olan, ama kendileriyle doğru dürüst ilgilenemeyen dayılarıyla bir arada yaşıyorlardı. İyi kötü geçimlerini sağlayan küçük bir gelirleri vardı. Dayıları sofra başında birtakım öğütler vermekle yetiniyor, üst yanını onlara bırakıyordu. Bu öğütler, Don Primitivo’nun vaazlarını hazırladığı kitaplardan alınma şeylerdi.</p>

  <p class="normal">Öte yandan, Don Primitivo, “Eğilimlerine, duygusal sorunlarına ne diye karışayım?” diyordu çekine çekine. “En iyisi bundan pek söz etmemek, gözleri açılır yoksa... Gözleri mi açılır? Hah! Kadınların gözleri oldum olası açık. Biz erkekler bir sözcük bile bilmeyiz bu konularda. Hele rahipler, daha az. Kitapların bize söyledikleri de saçma sapan şeyler. Hele bu Tula’cık korkutuyor beni! Onun karşısında ürküyorum... ürküyorum... Yaramazın öyle bir soru soruşu var ki! Hele kız kardeşimin ve annemin gözlerine benzeyen o üzgün gözleriyle bana öyle dik bakınca. Toprakları bol olsun! İnsanın içine işleyen o yaslı gözler! Evet çok sert, sert ama sitemli gözler, sanki bana, ‘Böyle saçma şeyler söyleme dayı.’ diyor. Şeytan kız! Kardeşiyle bir vaazımı dinlemek için direndiği günü hâlâ anımsarım. Ne dakikalar yaşamıştım Tanrım! Söyleyeceklerimi şaşırmayayım diye gözlerimi ondan ayırabilmek için neler çekmiştim! Ama boşuna, o benim gözlerimi bulup yakalayıveriyordu! Aynı ama aynı şey, onun sevgili annesi kız kardeşimle ve benim sevgili annemle de oluyordu. Toprakları bol olsun. Hiçbir zaman onların önünde rahatça vaaz veremedim; onun için beni dinlemeye gelmemelerini söylerdim. Annem yine de gelirdi, ama bana söylemeden gizlice gelir, benim göremeyeceğim biçimde bir sütunun arkasında oturur, daha sonra da vaazımdan hiç söz açmazdı. Kız kardeşim de aynı şeyi yapardı. Ama biliyorum, koyu Hıristiyan olmasına karşın, kardeşimin ne düşündüğünü biliyorum: ‘Şu erkekler de ne budala şeyler!’ Aynı şeyi bu küçük kız da düşünüyor, kuşkum yok bundan. Hayır hayır, onun önünde vaaz vermek mi? Hem de ben? Onlara öğüt vermek mi? Bir keresinde, ‘Ne budala şeydir şu erkekler!’ diye ağzından kaçırmıştı. Doğrudan doğruya bana söylemiyordu kuşkusuz, ama anlaşılıyordu.”</p>

  <p class="normal">Zavallı adam, yeğeni Gertrudis’e hayranlıkla karışık bir saygı duyuyordu. Ailelerinde zekânın daha çok kadın yolunu izlediğine inanıyordu; öyle ki annesi yetiştiği evin en zeki yardımcısı olmuştu, kardeşi de kısa süren evlilik yaşamı boyunca kendi evinde aynı durumdaydı. Öteki yeğeni Rosa’ya gelince, kardeşi ona hem yol gösterici, hem koruyucu olarak yetiyordu. “Tanrı ne de güzel yaratmış, şükürler olsun.” diyordu kendi kendine. “Bu kız kiminle istese evlenebilir, yoksa zamane delikanlıları kör olmalı.”</p>

  <p class="normal">Rosa’nın biraz rahatsızlanmış gibi yaparak sofradan kalkmasından sonra, dayısıyla yalnız kalan Gertrudis,</p>

  <p class="normal">— Sizinle konuşmam gerek dayı, –dedi,– çok önemli bir iş.</p>

  <p class="normal">Zavallı adam, yeğeninin sert bakışlı gözlerinin kurnazca güldüğünü sanarak kızardı.</p>

  <p class="normal">— Evet, çok önemli.</p>

  <p class="normal">— Peki öyleyse dertleşmek için burada baş başayız, anlat kızım.</p>

  <p class="normal">— Sorun şu, Rosa’nın artık bir sevdiği var.</p>

  <p class="normal">— Hepsi bu muydu?</p>

  <p class="normal">— Uygun biri dayı.</p>

  <p class="normal">— Anlaşıldı, ikisini evlendireceğim demektir.</p>

  <p class="normal">— Öyle!</p>

  <p class="normal">— Peki, ya sen onu nasıl buluyorsun?</p>

  <p class="normal">— Daha kim olduğunu bile sormadınız...</p>

  <p class="normal">— Aynı şey değil mi? Kimi doğru dürüst tanıyorum ki. Sen söyle, sen nasıl buluyorsun onu?</p>

  <p class="normal">— Ben de tanımıyorum.</p>

  <p class="normal">— Ama kim olduğunu da bilmiyor değilsin ya?</p>

  <p class="normal">— Evet, adını, kimlerden olduğunu biliyorum, sonra...</p>

  <p class="normal">— Yeter! Nasıl buldun?</p>

  <p class="normal">— Rosa için iyi bir kısmet, hem birbirlerini severler de.</p>

  <p class="normal">— Hâlâ sevmemişler mi?</p>

  <p class="normal">— Ama dayı, hemen birbirlerini seveceklerini mi sanıyordunuz?</p>

  <p class="normal">— Öyle diyorlar kızım, hem de yıldırım gibi gelirmiş...</p>

  <p class="normal">— Bunlar laf, dayı.</p>

  <p class="normal">— Sen nasıl istersen, öyle olacak.</p>

  <p class="normal">— Ramiro... Ramiro Cuadrado...</p>

  <p class="normal">— Şu dul Venancia’nın oğlu değil mi? Öyleyse olsun bitsin! Diyecek yok.</p>

  <p class="normal">— Ramiro’nun gözü Rosa’dan başkasını görmüyor dayı, ona tutulduğunu sanıyor...</p>

  <p class="normal">— Tutulur Tula’cığım, tutulur...</p>

  <p class="normal">— Ben de öyle söylüyorum dayı, tutulur diyorum. Sözünde duran, namuslu bir genç olduğu için kendisine bağlanan kızı sevecek er geç. Sözünden dönecek erkek olacağını sanmıyorum.</p>

  <p class="normal">— Ya kız?</p>

  <p class="normal">— Kim? Kardeşim mi? Aynı durum onda da olacak.</p>

  <p class="normal">— Sen Aziz Agustin’den daha çok biliyorsun kızım.</p>

  <p class="normal">— Bu öğrenilmez ki, dayı.</p>

  <p class="normal">— Öyleyse evlensinler, onları kutsarım, her şey olur biter.</p>

  <p class="normal">— Ya da her şey baştan başlar; ama onları evlendirmek gerek, hem de çabuk, çocuk caymadan...</p>

  <p class="normal">— Cayacağından mı korkuyorsun?</p>

  <p class="normal">— Ben erkeklerden hep korkarım, dayı.</p>

  <p class="normal">— Ya kadınlardan?</p>

  <p class="normal">— Bu korkuyu erkeklere bırakıyorum. Güçlü... cinsi, –böyle derlerdi değil mi?– aşağılamak istediğim sanılmasın, ama diyorum ki, bağlılık ve güç daha çok bizde...</p>

  <p class="normal">— Kızcağızım, bütün kadınlar senin gibi olsalardı, buna ben de inanırdım ama...</p>

  <p class="normal">— Aması da ne?</p>

  <p class="normal">— Sen bir tanesin Tula’cığım!</p>

  <p class="normal">— İstisnaların kuralı güçlendirdiğini birçok kez sizden işittim dayı.</p>

  <p class="normal">— Beni şaşırtma şimdi. Peki öyleyse, onları evlendirelim, sakın oğlan caymasın... ya da kız...</p>

  <p class="normal">Gertrudis’in gözlerinden fırtına bulutu gibi bir gölge geçti. Sessizlik işitilebilseydi, benliğinin en kuytu köşelerinde yinelenen ve yavaş yavaş kaybolan bir yankı gibi şu sözlerin çınladığı duyulurdu: “Ya da kız...”</p>
</body>
</html>
