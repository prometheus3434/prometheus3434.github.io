<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_6">IV</h2>

  <p class="normal">— Helena, –diyordu Abel,– Joaquín’in durumu uykularımı kaçırıyor!</p>

  <p class="normal">— Hangi durumu?</p>

  <p class="normal">— Evleneceğimizi ona söyleyince ne olacağını bilmiyorum. Gerçi rahatlamış ve ilişkimizi kabullenmiş gibi görünüyorsa da...</p>

  <p class="normal">— Evet, buna kabullenmişlik denirse!</p>

  <p class="normal">— Gerçek şu ki daha tam iyileşmedi.</p>

  <p class="normal">— Ne? Sen de mi? Yoksa hayvanlar gibi alınan, ödünç verilen, kiralanan ve satılan kadınlar mı olacaktık?</p>

  <p class="normal">— Hayır, ama...</p>

  <p class="normal">— Ama ne?</p>

  <p class="normal">— Portreni yapmam için seni benimle tanıştıran oydu, ben de bundan yararlandım...</p>

  <p class="normal">— Ne yararlanması be! Onun nişanlısı mıydım ben? Öyle olsaydım bile! Herkes kendi yoluna.</p>

  <p class="normal">— Evet, ama...</p>

  <p class="normal">— Ne yani? Sana zor mu gelmeye başladı? Benim için... Seninle birbirimize söz verdiğimizi, resmen sevgilin olduğumu ve önümüzdeki günlerde beni isteyeceğini herkesin bilmesine karşın, beni şu anda bırakacak olsan, yine de Joaquín’i istemezdim, hayır, hayır! Kesinlikle istemezdim! Beni isteyenlerin sayısı iki elimin parmağını da geçer, –kemikli parmaklı ince, uzun iki elini, Abel’in büyük bir aşkla çizdiği o elleri kaldırarak... ve havada uçacaklarmış gibi parmaklarını oynatıyordu.</p>

  <p class="normal">Abel onun ellerini avuçlarının içine aldı, dudaklarına götürdü ve uzun uzun öptü. Ve sonra da dudaklarını...</p>

  <p class="normal">— Rahat dur, Abel!</p>

  <p class="normal">— Haklısın Helena, zavallı Joaquín’in bu yüzden üzüldüğünü ve acı çektiğini düşünerek mutluluğumuzu bozmayalım...</p>

  <p class="normal">— Zavallı mı? Yalnızca kıskanıyor!</p>

  <p class="normal">— Ama kıskançlıklar vardır, Helena...</p>

  <p class="normal">— Canı cehenneme!</p>

  <p class="normal">Ve hüzünlü bir sessizlikten sonra:</p>

  <p class="normal">— Kuşkusuz onu düğüne çağırırız, –dedi.</p>

  <p class="normal">— Helena!</p>

  <p class="normal">— Bunda kızacak ne var? Benim kuzenim, senin en iyi arkadaşın. Bizi tanıştırdığı için ona şükran borcumuz var. Eğer onu sen çağırmazsan, ben çağırırım. Gelmezse mi? Daha iyi ya! Daha iyi olur, daha iyi!</p>
</body>
</html>
