<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_31">XXIX</h2>

  <p class="normal">Birkaç gün sonra Abelín ile Joaquína nişanlandılar. Joaquín, kızına ithaf ettiği İtiraflar’ında şunları yazmıştı:</p>

  <p class="normal">“Kızım, artık kocan olan Abelín’in sana evlilik önerisinde bulunmasını nasıl sağladığımı açıklamam olanaksız! Senin ona âşık olduğunu ya da en azından onun sana âşık olmasının hoşuna gideceğini ona anıştırmak zorunda kaldım; annen benim yüzümden manastıra girmek istediğini söyledikten sonra seninle baş başa yaptığımız konuşmaya hiç değinmemem gerekiyordu. Kendi kurtuluşumu sizin evlenmenizde görüyordum. Yalnızca, senin kaderini yaşam kaynağımı zehirleyen adamın biricik oğlunun kaderine bağlayarak, yalnızca kanlarımızı birbirine karıştırarak kendimi kurtarabileceğimi umuyordum.</p>

  <p class="normal">“Belki bir gün senin çocuklarının, yani benim torunlarımın, onun oğlunun çocuklarının, yani onun torunlarının bizim kanlarımızı miras aldıkları zaman ruhlarında savaşacaklarını, kendi içlerinde kin tohumları taşıyacaklarını düşünüyordum. Ama kendinden, kendi kanından olana duyulan nefret, başkalarına karşı duyulan nefrete karşı tek çare değil mi acaba? İncil’de Rebecca’nın rahminde Esav ile Yakup’un kavga ettiklerini yazar. Kim bilir bir gün sen de birisi benim kanımdan, öteki onun kanından ikiz çocuklara gebe kalırsın, onlar da daha senin rahmindeyken, dünyaya gelmeden ve bilinçlenmeden önce kavga ederler, birbirlerinden nefret ederler! Çünkü bu insanlık dramıdır ve her insan Eyüp gibi bir çelişkiler çocuğudur.</p>

  <p class="normal">“Sizleri birleştirmek için değil de, kanlarınızı tümüyle ayırmak için, nefreti sürdürmek için birleştirdiğimi düşününce titredim. Bağışla beni! Çılgınlık nöbeti.</p>

  <p class="normal">“Ama burada yalnızca bizim kanlarımız, onun kanı ve benim kanım değil; aynı zamanda onun, Helena’nın kanı da var. Helena’nın kanı! Beni en çok rahatsız eden bu; yanaklarında, alnında, dudaklarında çiçek açan, bakışlarını çerçeveleyen bu kan, teninin altından beni kör eden bu kan.</p>

  <p class="normal">“Ve geriye bir başkası, Antonia’nın, zavallı Antonia’nın, senin aziz annenin kanı kalıyor. Bu kan vaftiz suyudur. Bu kan kurtarıcıdır. Joaquína, yalnızca senin annenin kanı, senin çocuklarını, bizim torunlarımızı kurtarabilir. Bu, onları kurtarabilecek lekesiz kandır.</p>

  <p class="normal">“Antonia bu İtiraflar’ı hiç görmesin, görmesin hiç. Eğer benden sonra yaşarsa, bizim gizemli günahımızın ayrımında olmadan çekip gitsin bu dünyadan.”</p>

  <p class="normal">Nişanlılar çabuk anlaştılar ve birbirlerini sevdiler. Birisi uçarı ve duygusuz, öteki tutkulu olan çift, karşılıklı olarak yaptıkları içtenlikli konuşmalarında kendilerinin birer aile kurbanı olduklarını anladılar. Kızın annesi Antonia’dan destek aradılar. İkisi de bir yuva, gerçek bir yuva, kendi içinde yaşayan, başka aşklarda gözü olmayan dingin bir aşk, aşk dolu bir yalnızlık şatosu istiyorlardı ve bu iki mutsuz aileyi birleştirmek istiyorlardı. Ressam Abel’e yuvadaki samimi yaşamın ölümsüz cevher olduğunu, sanatın yalnızca bunun ışıldayan bir yansıması olduğunu göstereceklerdi; Helena’ya sürekli gençliğin, insan soyunun canlı akıntısına dalmayı bilen ruhta, ailenin ruhunda olduğunu göstereceklerdi; Joaquín’e de adımızın, kanımızla birlikte yitip gittiğini, ama kendimizinkine karışan adlar ve kanlarla yeniden varlık kazandığını göstereceklerdi; Antonia’ya ise bir şey göstermek zorunda değillerdi, çünkü o yaşamak, gelenek ve göreneklerin rahatlığı içinde yaşamak için doğmuştu.</p>

  <p class="normal">Joaquín yeniden doğmuş gibi duyumsuyordu kendini. Eski dostu Abel’den sevecen bir coşkuyla söz ediyordu ve Helena konusunda tüm umudunun sona ermesinin bir şans olduğunu bile itiraf etmişti.</p>

  <p class="normal">— Öyleyse, –dedi bir gün kızına, baş başa kaldıklarında,– şimdi her şey başka bir yön aldığına göre sana anlatabilirim. Helena’yı seviyordum ya da sevdiğimi sanıyordum, onunla yakınlık kurmak istedim, ama hiçbir şey elde edemedim. Çünkü gerçekten o bana en ufacık bir umut ışığı yakmadı. Ve o zaman onu, senin kayınpederin... baban... olacak olan Abel ile tanıştırdım ve hemencecik anlaştılar. Bunu ben küçük görülmüşüm, hakarete uğramışım gibi algıladım... Helena üzerinde ne hakkım vardı ki?</p>

  <p class="normal">— Bu doğru, ama siz erkekler...</p>

  <p class="normal">— Haklısın kızım, haklısın. Bir hakaret, bir ihanet saydığım bu işi kafama taktım, çılgın gibi yaşadım...</p>

  <p class="normal">— Hepsi bu kadar mı baba?</p>

  <p class="normal">— Nasıl bu kadar mı?</p>

  <p class="normal">— Hepsi bu kadar mıydı baba, hepsi bu kadar mıydı?</p>

  <p class="normal">— Yoo... ne bileyim ki!..</p>

  <p class="normal">Ve Joaquín bunları söyleyince bakışlarını içine doğru çevirdi, yüreğinin çırpıntısını engelleyemiyordu.</p>

  <p class="normal">— Şimdi evleneceksiniz, –diye sürdürdü konuşmasını,– benimle yaşayacaksınız; evet, benimle yaşayacaksınız ve ben de senin kocanı yeni bir oğul, iyi bir hekim, bir tıp sanatçısı ve babasının ününe ulaşabilecek bir sanatçı yapacağım.</p>

  <p class="normal">— O da senin çalışmalarını yazacakmış, bana öyle söyledi.</p>

  <p class="normal">— Evet, benim yazamadıklarımı...</p>

  <p class="normal">— Mesleğinde, tıptaki uygulamalarında harikalar yarattığını, hatta buluşların olduğunu söyledi bana...</p>

  <p class="normal">— Dalkavuklar...</p>

  <p class="normal">— Hayır, bana bunları söyledi. Tanınmadığın için değerinin anlaşılmadığını düşünüyor ve seni tanıtmak için bu kitabı yazmak istiyormuş.</p>

  <p class="normal">— Geç kalmış.</p>

  <p class="normal">— Geç olsun da güç olmasın.</p>

  <p class="normal">— Ah kızım, hastalarla uğraşmak, insana soluk aldırmayan, yeni bir şey öğretmeyen bu lanet olası mesleğe kendimi vermek yerine... kendimi gerçek bilime, araştırmaya verseydim ya... Doktor Alvarez y Garcia’nın benden, senin babandan önce bulduğu, herkesin göklere çıkardığı buluşu, ben ortaya koymak üzereydim. Ama yaşamımızı sürdürmek için çalışmam gerekiyordu...</p>

  <p class="normal">— Yine de pek güç durumda değildik.</p>

  <p class="normal">— Evet, ama... ben ne bileyim ki! Fakat bütün bunlar geçip gitti, şimdi yeni bir yaşam başlıyor. Artık hastalarımı bırakacağım.</p>

  <p class="normal">— Gerçekten mi?</p>

  <p class="normal">— Evet, onları evleneceğin adama emanet edeceğim, kuşkusuz benim denetimim altında. Ona göz kulak olacağım, bir yandan da kendi işimle uğraşacağım! Ve hep birlikte yaşayacağız, başka bir yaşam başlayacak... başka yaşam... Yaşamaya başlayacağım; başka birisi olacağım, başka birisi... başka birisi...</p>

  <p class="normal">— Ah babacığım! Ne güzel! Senin böyle konuştuğunu duymak ne kadar mutlu ediyor beni. Sonunda!</p>

  <p class="normal">— Başka birisi olacağımı duymak mı seni mutlu ediyor?</p>

  <p class="normal">Sesinin tonunun işitince kızı Joaquín’e baktı.</p>

  <p class="normal">— Başka birisi olacağımı duymak seni mutlu ediyor ha? –diye sordu yeniden babası.</p>

  <p class="normal">— Evet, baba, mutlu ediyor beni!</p>

  <p class="normal">— Yani, gerçek olan ben, öteki, sana kötü mü görünüyor?</p>

  <p class="normal">— Peki babacığım, sana nasıl geliyor? –diye sordu kızı, kararlı bir biçimde.</p>

  <p class="normal">— Konuşturma beni, –diye inledi Joaquín.</p>

  <p class="normal">O zaman kız babasını öperek sesini kesti.</p>
</body>
</html>
