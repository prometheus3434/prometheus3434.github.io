<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_18">XVI</h2>

  <p class="normal">Abel, kollarında bebek tutan bir Meryem Ana resmi yapmıştı, oğlu Abelito’yu kolları arasında tutan karısı Helena’dan başkası değildi. Resim büyük bir başarı kazandı, kopyaları basıldı ve tablonun şahane bir fotoğrafı önünde Joaquín, Kutsal Meryem Ana’ya yakarıyordu: “Koru beni! Kurtar beni!”</p>

  <p class="normal">Ama bir yandan alçak sesle yalvarırken, bir yandan da içinden “Keşke ölse!”, “Keşke o özgür kalsa!” diye içinin derinliklerinden fışkıran öteki sesi susturmak istiyordu.</p>

  <p class="normal">— Niçin yobaz kesildin? –diye sordu bir gün Abel, Joaquín’e.</p>

  <p class="normal">— Ben mi?</p>

  <p class="normal">— Evet sen. Kiliseye dadandığını, her gün ayine katıldığını söylediler bana, Tanrı’ya da, Şeytan’a da inandığına göre, böyle değişmenin nedeni bunlar olamaz, şu halde yobaz olup çıktın!</p>

  <p class="normal">— Sana ne bundan?</p>

  <p class="normal">— Hayır, senden hesap soruyor değilim; ama... gerçekten inanıyor musun?</p>

  <p class="normal">— İnanmam gerekiyor.</p>

  <p class="normal">— O başka. Ama inanıyor musun?</p>

  <p class="normal">— İnanmam gerektiğini söyledim ya sana, artık daha fazla soru sorma.</p>

  <p class="normal">— Bana gelince sanat yetiyor; sanat benim dinimdir.</p>

  <p class="normal">— Ama Meryem Ana’nın birçok resmini yaptın...</p>

  <p class="normal">— Evet, Helena’nın.</p>

  <p class="normal">— Pek de kutsal sayılmaz ya.</p>

  <p class="normal">— Benim için öyle. Oğlumun anası...</p>

  <p class="normal">— Hepsi bu mu?</p>

  <p class="normal">— Ve de her anne, anne olur olmaz Meryem Ana sayılır.</p>

  <p class="normal">— Artık ilahiyat alanına da giriyorsun!</p>

  <p class="normal">— Bilmiyorum, ama yobazlıktan ve yalancı sofuluktan tiksiniyorum. Bütün bunlar çekemezlikten çıkıyor gibi geliyor bana ve seni onlar gibi görmek şaşırtıyor beni, basit insanlardan çok farklı olabileceğini sanırdım, onların kılığına girmen beni şaşkına çeviriyor.</p>

  <p class="normal">— Ne diyorsun Abel, açık söyle.</p>

  <p class="normal">— Çok açık. Sıradan, kaba saba insanlar kimsenin dikkatini çekmezler ve öteki insanların ayrıcalıklı görünmelerine de katlanamadıkları için, fark edilmesinler diye onlara harcıâlem bir giysi olan dogma üniformasını giydirmek isterler. Sanatta olduğu gibi dinde de her geleneğin kökeninde çekemezlik vardr, bundan hiç kuşkun olmasın. Canımızın istediği gibi giyinmemize izin verilmiş olsaydı, içimizden birisi doğal şıklığını vurgulamak için dikkatleri üzerine çeken giysiler giyerdi ve eğer bir erkek kadınların kendisine hayranlık duyarak âşık olmalarını sağlıyorsa, doğal olarak sıradan, kaba saba bir başkası da bu modaya uygun giyineyim derse rüküş olur; bunun için kıskanç, çekemez olan basit, sıradan insanların aklına bir tür üniforma gelmiş, kukla gibi giyinme modasını yaratmışlar; zaten moda da bir tür gelenekçiliktir. Joaquín, kendini aldatma: Tehlikeli, aşırı, din karşıtı dedikleri düşünceler, sıradan yetenekli zavallı insanların ve de hiçbir özgün duyguları olmayan insanların aklına gelmez; onlarda yalnızca bayağılık ve sağduyu vardır. En çok nefret ettikleri şey, sahip olmadıkları hayal gücüdür.</p>

  <p class="normal">— Böyle de olsa, –diye haykırdı Joaquín,– bayağı, sıradan, şöyle böyle insanların kendilerini savunma hakları yok mu?</p>

  <p class="normal">— Anımsıyor musun ? Bizim evde bir kez kıskanç Kabil’i savunmuştun ve sonra, yineleyecek olursam öleceğim o unutulmaz konuşmanda, ünümü büyük çapta borçlu olduğum o günkü konuşmanda bize, en azından bana Kabil’in ruhunu göstermiştin. Ama Kabil ne sıradandı, ne bayağı idi, ne şöyle böyleydi...</p>

  <p class="normal">— Ama kıskançların piriydi.</p>

  <p class="normal">— Evet, onunki bir başka çekemezlikti, bu insanlarınki gibi değildi... Kabil’in kıskançlığında bir büyüklük vardı, bağnaz engizisyoncunun kıskançlığı kıskançlıkların en aşağılığıdır. Ve seni onların arasında görmek beni çıldırtıyor.</p>

  <p class="normal">“Yoksa bu adam,” diyordu Joaquín kendi kendine, Abel’in yanından ayrılırken, “benim içimi mi okuyor? Oysaki içimden geçenlerin ayrımında değilmiş gibi. Resim yapar gibi konuşuyor ve düşünüyor, ne dediğini, ne resmi yaptığını bilmeden. Onu düşünce adamı gibi algılamaya çalışsam da bilinçsizin teki o...”</p>
</body>
</html>
