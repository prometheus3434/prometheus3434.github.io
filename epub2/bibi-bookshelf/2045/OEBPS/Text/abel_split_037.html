<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_36">XXXIV</h2>

  <p class="normal">Abelín ile Joaquína’nın bir oğlu dünyaya geldi, Abel Sánchez ile Joaquín Monegro’nun kanını taşıyan bir çocuk.</p>

  <p class="normal">İlk kavga verilecek ad konusunda çıktı; annesi “Joaquín”, Helena ise “Abel” olsun istiyordu; Abel, oğlu Abelín ve Antonia son kararı Joaquín’e bıraktılar, çocuğun adını o koyacaktı. Ama bu, Monegro’nun ruhunda bir savaşa neden oldu. Yeni bir yaratığa ad koymak gibi çok olağan bir iş, gelecekten haber veren bir tür kehanet, bir büyü gibi geldi ona. Yeni bir canlının geleceğine karar veriliyordu sanki.</p>

  <p class="normal">“Joaquín,” dedi kendi kendine, “benim adım gibi Joaquín olsun, ilerde Joaquín S. Monegro olur ve hatta ‘S’yi de kaldırır ve o iğrenç Sánchez adı silinir, onun adı, oğlunun adı ve sülalesinin adı benim adımın içinde eriyip gider... Acaba Abel Monegro, Abel S. Monegro daha mı iyi olur ve böylece Abel kurtulur mu? Abel onun dedesi, ama Abel aynı zamanda onun babası, benim damadım, oğlum, benim Abel’im, benim yarattığım Abel. Öyleyse adının Abel olmasından ne çıkar? Ötekini, öteki dedesini kimse Abel adıyla tanımayacak ki, yoksa herkes onu Anılar’ımda verdiğim adla, alnına damgasını vurduğum adla mı tanıyacak?.. Ama hayır...”</p>

  <p class="normal">Ve kuşku içinde bunları düşünürken ressam Abel Sánchez kesin kararını verdi:</p>

  <p class="normal">— Adı Joaquín olsun. Dede Abel, baba Abel, oğul Abel... üç Abel, çok olur! Üstelik bu ad hoşuma gitmiyor, kurban adı...</p>

  <p class="normal">— Ama oğluna bu adı verdin, –diye yadsıdı Helena.</p>

  <p class="normal">— Evet, sen direttiğin için, ben de karşı çıkmadım sana... Düşün bir kez, doktor olmak yerine kendini resme verseydi, o zaman... Yaşlı Abel Sánchez ve Genç Abel Sánchez...</p>

  <p class="normal">— Ama birden fazla Abel Sánchez olamaz... –diye ekledi Joaquín yavaşça.</p>

  <p class="normal">— İsterse yüz tane olsun... Ben her zaman ben olacağım.</p>

  <p class="normal">— Kim kuşku duyar ki bundan? –diye söze karıştı dostu.</p>

  <p class="normal">— Tamam, oldu. Adı Joaquín olsun, karar verilmiştir!</p>

  <p class="normal">— Ressam olmaya da heves etmesin, değil mi?</p>

  <p class="normal">— Ne de tıbba, –diye kesip attı Abel, şaka yapıyormuş gibi görünmeye çalışarak.</p>

  <p class="normal">Ve çocuğun adı Joaquín oldu.</p>
</body>
</html>
