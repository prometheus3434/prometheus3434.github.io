<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_59">XIX</h2>

  <p class="normal">Gertrudis, ölen Manuela’nın bu küçük yavrusuna, insanın içini arıtan ve dinsel inanışı amaç edinen annelik görevlerini yerine getirirken, bir yandan da ötekileri savsaklamadan ve kendi kanından olanlara bir yeğleme göstermemeye çalışarak, en çok Ramirin’le ilgileniyordu. Fiziksel bakımdan çok benzediği babasını anımsatan her hareketini gözetleyerek eğitimini adım adım izliyordu. “Bu yaşlarda o da böyle olmalıydı,” diye düşünüyordu teyze. Eniştesinin kâğıtları arasında henüz küçük bir oğlan olduğu zamanki resimlerini aradı, buldu da; onlara bakıyor, onlarda çocuğu bulmak için bir daha, bir daha bakıyordu. Ramiro’yu yaşam yolları önünde yeni açılan bir delikanlıyken kanatları altına alsaydı nasıl yetiştirecek idiyse, Ramirin’i de öyle yetiştirmek istiyordu. “Onun gibi yanlış işler yapmasın,” diyordu kendi kendine, “seçmesini öğrensin, yaşamını sağlam temeller üzerine kurmadan önce, kendi ışığıyla aydınlanan derin bir sevgiye istencini bağlamasın!” Gertrudis inanıyordu ki, bir fidanı dikmeden önce yere değil, göğe; toprağın gübresine değil, fidana gelecek güneş ışınlarına bakmak gerekir, bir kaya üzerinde ısıtıcı güneşi alan ağaççık, obur ve yağlı bir toprakta, ama gölgede kalan bir ağaçtan daha iyi büyür. Işık, arılıktır.</p>

  <p class="normal">Ramirin’in öğrenmesi gereken şeyleri onunla birlikte öğrendi, her gün ona ders veriyordu çünkü. Kimi kez dayısının, kendisini Havva Anamızla karşılaştırmasına neden olan, çocukluktan beri özlemini çektiği bilmek, öğrenmek isteğini böylece kandırıyordu. Yeğenine öğretmek için onunla birlikte öğrendiği şeyler arasında geometri kadar ilgisini çeken yoktu. Böyle olacağını hiç sanmazdı! Çoklarınca kuru ve soğuk bir bilim sayılan bu geometri ispatlarında, ne olduğunu kendisinin de anlayamadığı bir aydınlık ve duruluk buluyordu. Yıllar geçip, Ramirin büyüyüp de, güneşsiz yer altında dinlenen teyzesinin etleri toprak olduğu zaman, ışıklı bir ilkbahar gününde, beş, yalnızca beş düzgün yüzlü geometrik cisim olduğunu açıklarkenki coşkulu yüzünü anımsıyordu: Üçü üçgenlerden oluşmuştur; düzgün dört yüzlü dört üçgenden, düzgün sekiz yüzlü sekiz üçgenden ve düzgün yirmi yüzlü yirmi üçgenden... biri karelerden oluşmuştur, küp altı kareden ve biri de beşgenlerden oluşmuştur, düzgün on iki yüzlü on iki beşgenden. “Ama görmüyor musun, ne kadar kolay.” derdi bana –yeğen anlatıyordu: “Görmüyor musun, yalnızca beş, daha çok değil, ne güzel! Başka türlü olamaz, böyle olması gerek.” Bunları söylerken de on parmağında on marifeti olan kendi kutsal elleriyle beyaz, bembeyaz kartondan yaptığı beş geometrik şekli bana gösterirdi ve sanki beş düzgün yüzlü geometrik cisim teoremini o anda kendisi bulmuşa benzerdi... Zavallı Tula Teyze! Bu geometrik cisimlerden birisi bir yağ lekesiyle kirlenince bir yenisini yapmıştı, “Lekeyle ispat iyi anlaşılmaz.” diyordu. Onun için geometri, ışık ve duruluktu.</p>

  <p class="normal">Buna karşılık anatomi ve fizyoloji öğretmekten kaçındı. “Bunlar hiç kimsenin tam ve açık olarak bilmediği saçma sapan şeyler!” derdi.</p>

  <p class="normal">Yeğeninde en çok ergenliğin uyanmasını gözetliyordu. İlk duygusal bulgularında ona önderlik etmeyi, ilk aşkının ilk ve son aşkı olmasını istiyordu. “Ama bir ilk aşk var mı ki!” diye soruyordu kendi kendine bir yanıt bulamadan. Onu en çok yeğeninin yalnız başına kaldığı zamanlar korkutuyordu. Ona göre, güneşin yalnızlığından ve ruhların güneşi olan oğlu öldükten sonra yapayalnız kalan Meryem’in içine düştüğü yalnızlıktan başka kutsal yalnızlık yoktu. “Odasına kapanmasın,” diye düşünüyordu. “Elden geldiğince yalnız kalmasın; en kötü arkadaş yalnızlıktır; çok okumasın, evet, özellikle çok okumasın, resimlere de çok bakmasın.” Yeğeni için diriler, resimler ve ölüler kadar korkutmuyordu onu. “Ölüm ölüden gelir,” diye düşünüyordu.</p>

  <p class="normal">Günah çıkarmak için Ramirin’in gittiği rahibe gidiyordu, ona etki ederek aslında çocuğu rahip değil de kendisi yönetiyordu. Bu yüzden günah çıkarırken kendinden çok, büyük oğlundan söz ediyordu. –Büyük oğlum, diyordu ona.– Bir keresinde Rahip Alvarez, “Ama Senyora,” dedi, “siz buraya kendi günahlarınızı itiraf etmeye geliyorsunuz, başkalarınkini değil.” O zaman Gertrudis karşılık verdi: “Ya bu çocuk benim günahımsa...” Bir gün çocukta münzevilik, dahası mistik eğilimler sezinler gibi oldu. Heyecanla Rahip Alvarez’e,</p>

  <p class="normal">— Bu olmamalı, Peder, –dedi.</p>

  <p class="normal">— Tanrı onu bu yola çağırıyorsa...</p>

  <p class="normal">— Hayır, çağırmıyor bu yola, biliyorum ben, sizden iyi biliyorum. Kuşkusuz ondan da iyi biliyorum. Bu... cinsiyet uyanması...</p>

  <p class="normal">— Ama Senyora...</p>

  <p class="normal">— Evet, çocuk durgunlaştı, hem üzgünlük dinsel bir çağrı belirtisi değildir ki. İç üzgüsü sorunu hiç değildir! Neden iç üzgüsü çeksin?</p>

  <p class="normal">— Tanrı’nın yazgısı Senyora...</p>

  <p class="normal">— Tanrı’nın yazgısı açık, aydınlık olur, oysa bu sorun karanlık. Öteki olasılığı da kafanızdan çıkarın. O baba olmak için doğdu, ben de anneanne olmak için!</p>

  <p class="normal">— Daha!</p>

  <p class="normal">— Dahası can sağlığı!</p>

  <p class="normal">— Ne kadar etki altındasınız! Kurtulun bundan artık... Bu kötü düşünceyi boğduğunuzu yüzlerce kez söylemiştiniz bana.</p>

  <p class="normal">— Yapamıyorum Peder, yapamıyorum! Çocuklarım –çünkü benim çocuklarım onlar, öz çocuklarım– bilmeliler, bilmeliler Peder, akıllarından bile geçirmemeliler...</p>

  <p class="normal">— Heyecanlanmayın Senyora, Tanrı aşkına heyecanlanmayın... Hem bu kuşkuları... bu şeytan kışkırtmalarını kovun, yüzlerce kez söyledim size... Neyseniz o olun... Hepimizin tanıdığı, saygı beslediği, hayranı olduğu Tula Teyze olun... Evet hayranız!</p>

  <p class="normal">— Hayır Peder, hayır! Siz biliyorsunuz, içim başka benim...</p>

  <p class="normal">— Ama gizlemek gerek bunu...</p>

  <p class="normal">— Evet gizlemek gerek, evet ama öyle günler oluyor ki, deli gibi bir istek duyuyorum; çocuklarını, çocuklarımı toplayıp...</p>

  <p class="normal">— Evet, sizin çocuklarınız! Sizin çocuklarınız!</p>

  <p class="normal">— Evet, ben anneyim, sizin... Peder olduğunuz gibi!</p>

  <p class="normal">— Bırakın bunu Senyora, bırakın...</p>

  <p class="normal">— Evet, onları toplayıp bütün yaşamımın bir yalan, bir aldanma, bir başarısızlık olduğunu söylemek istiyorum...</p>

  <p class="normal">— Şaka ediyorsunuz Senyora, siz bu değilsiniz, gerçekte siz, hepimizin tanıdığı... Tula Teyze başka...</p>

  <p class="normal">— Onu mutsuz ettim ben Peder, iki kez devirdim onu ben, birincisi kız kardeşimin yüzünden, ikincisi bir başkasının.</p>

  <p class="normal">— Devirmek mi?</p>

  <p class="normal">— Devirmek, evet! Salt onur yüzündendi!</p>

  <p class="normal">— Hayır aşk, gerçek aşk yüzünden...</p>

  <p class="normal">— Onur sorunu olmuştu Peder.</p>

  <p class="normal">Ve gözyaşlarını tutamadı.</p>
</body>
</html>
