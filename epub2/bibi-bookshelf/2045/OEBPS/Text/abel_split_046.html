<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_44">IV</h2>

  <p class="normal">Rosa’nın çetin geçen doğumunda hiç kimse Gertrudis kadar soğukkanlı ve yürekli olmadı. Tehlikeye atılan yiğit bir asker gibiydi. Ya annenin ya da doğacak bebeğin ölümü söz konusuydu. Doktor, çocuğun ölü mü, diri mi doğacağının kestirilemeyeceğini söylüyordu.</p>

  <p class="normal">— Ölü mü? –diye haykırdı Gertrudis,– kuşkusuz bu olmamalı!</p>

  <p class="normal">— Ama, –dedi doktor,– anlamıyor musunuz, çocuk ölse bile anne daha çok çocuk getirebilir dünyaya, oysa anne ölecek oldu mu, durum değişir.</p>

  <p class="normal">Gertrudis’in kafasından birden başka annelerin de bulunabileceği düşüncesi geçti, ama kendini tuttu, üsteledi:</p>

  <p class="normal">— Ölüm... hayır! Asla! Üstelik bir can kurtarma sorunu var ortada.</p>

  <p class="normal">Zavallı hasta hiçbir şeyin farkında değildi. Bir oğlan çocuğu dünyaya getirilinceye dek savaşıma vermişti kendini.</p>

  <p class="normal">Gertrudis, çocuğu kaptı, yıllardır bu işte pişmiş gibi yıkadı, bezlerine sarıp sarmaladı.</p>

  <p class="normal">— Siz anadan doğma ebeymişsiniz, –dedi doktor.</p>

  <p class="normal">Gertrudis, yavrucağı alıp, karısının ölüm haberini bekleyerek, bir suç işlemiş gibi beti benzi atmış, bir köşede büzülü duran babasına götürdü.</p>

  <p class="normal">— Al sana ilk oğlun, Ramiro! Bak ne de güzel!</p>

  <p class="normal">Ancak büyük bir yükten kurtulan baba, başını kaldırdığında, baldızının daha kara, ama eskisinden daha parlak ışıklar saçan gözleriyle karşılaştı. Oğlun diye kendisine uzatılan bu et yığınını öperken alev alev yanağı Gertrudis’in yanağına dokundu.</p>

  <p class="normal">Genç kız yavaşça,</p>

  <p class="normal">— Şimdi, –dedi,– git karına, hem teşekkür et, hem bağışlamasını dile, avut onu biraz.</p>

  <p class="normal">— Gidip bağışlamasını mı dileyeyim?</p>

  <p class="normal">— Evet, bağışlamasını.</p>

  <p class="normal">— O da neden?</p>

  <p class="normal">— Ben anlıyorum, o da anlayacak seni. Buna gelince, –böyle söylerken çocuğu inip kalkan göğsünün üzerinde sıkıyordu– bana bırakın. Onu iyi bir adam etmezsem, benim de elimden hiçbir şey gelmiyor demektir.</p>

  <p class="normal">Ev, Ramiro’nun başına yıkılıyordu sanki; ruhunun derinliklerinden gelen bir ses, “Bunların hangisi anne?” diyordu.</p>

  <p class="normal">Biraz sonra Gertrudis, sapsarı yüzüyle bitkin bir durumda uyuklayan annenin yanına çocuğu yatırdı. Rosa gözlerini aralayınca kardeşiyle göz göze geldi. Onu görünce, genç annenin savaştan çıkan bedenini bir ürperti aldı.</p>

  <p class="normal">— Tula! –diye inledi.</p>

  <p class="normal">— Buradayım Rosa, burada kalacağım, şimdi dinlen. Zamanı gelince çocuğa meme verir, susturursun. Ötesine karışma sen!</p>

  <p class="normal">— Öldüm sanıyordum Tula! Şimdi bile öbür dünyadaymışım gibi geliyor, Ramiro’dan yana da öyle üzülüyordum ki...</p>

  <p class="normal">— Sus! Doktor çok konuşmamanı söyledi. Zavallı Ramiro senden de beterdi. Şimdi dayan bakalım, bir çocuk daha isteriz.</p>

  <p class="normal">Hasta üzgün üzgün gülümsedi. Daha sonra Gertrudis küçük bir aile toplantısında,</p>

  <p class="normal">— Babası gibi bunun adı da Ramiro olacak, –diye önerdi,– ikincisinin adı Gertrudis olacak benim gibi, kız olacak çünkü.</p>

  <p class="normal">Don Primitivo atıldı:</p>

  <p class="normal">— Zavallı kardeşin az kalsın dünyasını değiştiriyordu, şimdi ikinciyi düşünmenin sırası mı?</p>

  <p class="normal">— Ya ne olacaktı? –diye yanıtladı,– niçin evlendiler öyleyse? Değil mi Ramiro?</p>

  <p class="normal">Ve ona gözlerini dikti. Bu bakışların altında ezilen koca,</p>

  <p class="normal">— Şimdi, –dedi,– önemli olan onun iyileşmesi.</p>

  <p class="normal">— Aldırma! Kadınlarda bu sayrılık çabuk geçer.</p>

  <p class="normal">— Doktor haklı yeğenim, anadan doğma ebesin sen.</p>

  <p class="normal">— Her kadın ana doğar, dayı.</p>

  <p class="normal">Bunları öylesine belirgin, törensel bir vurguyla söyledi ki, Ramiro anlatılmaz bir kaygı ve şaşırtıcı bir iç burukluğu altında ezildiğini duydu. “Karımı yeterince sevebilecek miyim?” diyordu kendi kendine.</p>

  <p class="normal">— Hadi Ramiro, –dedi baldızı,– artık karım var diyebilirsin.</p>

  <p class="normal">Bundan sonra Gertrudis, bir gün bile kardeşinin evine gitmezlik etmedi. Anne iyi oluncaya dek çocuğu soyan, giydiren, bakan Gertrudis oldu.</p>

  <p class="normal">Genç kadın çabuk iyileşti, daha da güzelleşti. Aynı zamanda kendini beğenmişlikle suçlamaya başladığı kocasına olan sevgisini son sınırına vardırdı.</p>

  <p class="normal">— Öleceksin diye korkuyordum, –dedi kocası,– çok korkuyordum. Korkaktım, umutsuzdum, pişmandım.</p>

  <p class="normal">— Pişman mı? Niye ki?</p>

  <p class="normal">— Sen ölseydin, ben de beynime bir kurşun sıkacaktım.</p>

  <p class="normal">— Ne! O da nesi? Tula işitseydi, “erkeklik” derdi. Bunlar geçti şimdi. Artık ne olduğunu biliyorum.</p>

  <p class="normal">— Uslanmadın mı daha Rosa?</p>

  <p class="normal">— Uslanmak mı?</p>

  <p class="normal">Sonra kocasını kendine doğru çekti, kollarını boynuna doladı, var gücüyle sıkarken yakıcı bir solukla kulağına fısıldadı:</p>

  <p class="normal">— Bir de kız Ramiro, bir de kız! Şimdi seni öyle seviyorum ki! Beni öldürsen bile!</p>

  <p class="normal">Bu sırada Gertrudis, ana babanın tutkuları yüzünden kendini görmediklerini sanarak –temiz yürekli!– bebeğe ninni söylüyordu. Daha küçük yaştan, çocuğun kendini oluşturan sevgiyi en yalın ya da en karmaşık belirtiler içinde bilinçsiz de olsa anlamasına engel olmak, teyzede bilinçli bir uğraşı gibiydi. Çocuğun boynuna daha o günlerde bir Hazreti Meryem, kucağında bebek taşıyan bir Bakire madalyonu takmıştı.</p>

  <p class="normal">Sık sık kardeşinin, genç annenin, çocuğunu susturmakta ya da belemekte sabırsızlandığını gördükçe,</p>

  <p class="normal">— Ver onu bana Rosa, –diyordu,– ver onu; sen git, kocana bak.</p>

  <p class="normal">— Ama Tula...</p>

  <p class="normal">— Evet, senin ikisine de bakman gerekiyor, bense yalnızca buna.</p>

  <p class="normal">— Neler de söylersin Tula...</p>

  <p class="normal">— Çocuk olma, sen artık annesin, Tanrıya şükret ki, işi böylece paylaşabiliyoruz.</p>

  <p class="normal">— Tula... Tula...</p>

  <p class="normal">— Ramiro... Ramiro... Rosa!</p>

  <p class="normal">Anne kızıyordu, ama yine de kocasına gidiyordu.</p>

  <p class="normal">Böylece günler gelip geçti, bir yavru daha dünyaya geldi: Bir kız.</p>
</body>
</html>
