<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_51">XI</h2>

  <p class="normal">“Bunlara temiz hava gerekli,” dedi Gertrudis kendi kendine; sonra da Ramiro’ya, denize bakan dağlık, küçük bir kıyı köyünde bir süre kalmayı önerdi. Pek gözde olmayan bir yer, Ramiro’nun tresillo<sup class="calibre2"><a href="../Text/abel_split_068.html#footnote-600-1" id="footnote-600-1-backlink">[1]</a></sup> oynayacak arkadaş bulabileceği bir yer aradı. Ramiro’yu sürekli çocukların yanında kalmaya zorlamak istemiyordu. Gertrudis’i korkutan bir tür yalnızlık oluyordu bu.</p>

  <p class="normal">Orada her gün ikisi, Gertrudis ve Ramiro, üç çocuğu –Ramirin, Rosa ve Elvira– alıp, çalılıkların ardından deniz görünen tepeye gezmeye gidiyorlardı. Hiç tanıdıkları olmasa da, burada bile Ramiro ile baş başa dolaşmayı göze alamıyordu. Yol kenarında yıkılmış, yerde serili, kır iskemlelerini anımsatan bir ağaç gövdesinde, her ikisi de yüzleri denize dönük oturuyorlardı. Hemen oracıkta, olabildiğince yakınlarında da çocuklar oynuyordu. Bir seferinde Ramiro, yere, çimenlerin üzerine oturmalarını önerecek oldu, Gertrudis hemen karşı koydu:</p>

  <p class="normal">— Hayır, –dedi,– yere olmaz. Yere, toprağa oturamam, özellikle senin yanında, hem de çocukların önünde...</p>

  <p class="normal">— Yer temizse... çimense...</p>

  <p class="normal">— Oturamayacağımı söyledim sana!</p>

  <p class="normal">— Haklısın, çimen rahat değil.</p>

  <p class="normal">— Rahat değil de söz mü!</p>

  <p class="normal">Bu ağaç kütüğüne oturmuş denize bakarlarken, dereden tepeden konuşuyorlardı. Genç adam, aralarında konuşulması yasak olan konuya birazcık dokunacak olsa, teyzenin ağzından, “Ramirin!”, “Rosa!” ya da “Elvira!”lar dökülüyordu hemen. Gertrudis, denizden söz ediyordu. Ramiro’ya pek uzakta olmayan dalgaların homurtusuna karışarak gelen bu sözler, onun ruhu için, bir ninninin belli belirsiz işitilen sözcükleri gibiydi. Gertrudis, Ramiro’nun sevgisini uyutmak için sallıyordu, o zaman ona hiç bakmıyor, gözlerini denize çeviriyordu; ama orada, denizde erkeğin gizemli bir biçimde yansıyan bakışını görüyordu. Tertemiz deniz, onların bakışlarını ve ruhlarını birleştiriyordu.</p>

  <p class="normal">Bazen de ormana, kestaneliğe gidiyorlardı. Orada hem Ramiro’ya, hem kendisine, hem de daha büyük bir özenle çocuklara bakması gerekiyordu. Orada da iskemle ödevini gören devrilmiş bir ağaç gövdesi bulmuştu. Eniştesini tertemiz bir aile yaşamına, bir köy yaşamına alıştırmak istiyordu. Işık ve temiz havayla yorulmuş olarak yatmasını, dışardan ağustosböceklerinin seslerini işiterek düşsüz bir uykuya dalmasını, horoz ötüşleriyle, köylülerin, denizcilerin ayak sesleriyle uyanmasını istiyordu.</p>

  <p class="normal">Sabahları, denize girenlerin toplandığı küçük plaja iniyorlardı. Çocuklar, banyodan sonra çıplak ayaklarıyla, çakıl taşlarının arasında denize dökülen kararsız ve başıboş bir derenin yolunu çevirerek eğleniyorlardı. Ramiro da ara sıra çocukların bu oyununa katılıyordu. Ama Gertrudis korkmaya başlamıştı. Aldığı önlemlerde yanılmıştı. Ramiro, yazlıktaki tresillo partisi oyuncularından kaçıyor, baldızıyla yalnız kalabilmek için her zamankinden daha çok fırsat gözlüyora benziyordu. Oturdukları küçük evde, dağ çingenelerinin yaşadıkları bir çadır havası vardı. Kır Ramiro’nun sevgisini değil, ama hiç olmazsa isteğini uyutacak yerde, daha çok kamçılıyordu. Gertrudis kaygılanmaya başlamıştı. Bu kırlarda, ormanlarda, dağ kıvrımlarında, yaşam önlerine çırılçıplak çıkıyordu. Üstelik Ramiro’nun yetiştirdiği evcil hayvanlarla birlikte geçen bu yaşam daha da apaçıktı. Küçük yeğenlerinin, kızların oyunlarını büyük bir ilgiyle izleyişleri Gertrudis’e acı veriyordu. Hayır, kır arınma dersi vermiyordu. Arınma, bakışları denize daldırmaktı! Deniz bile... Deniz meltemi onlara arı iğnesi gibi geliyordu.</p>

  <p class="normal">Bir gün öğleden sonra denize karşı oturmuşlardı, Gertrudis birden bağırdı;</p>

  <p class="normal">— Bak, ne güzel!</p>

  <p class="normal">Kımıl kımıl bir çölde, tek ve kocaman bir gül gibi, dalgalardan kopup gelen kıpkızıl dolunaydı bu.</p>

  <p class="normal">— Neden, –dedi Ramiro,– ozanlar bu kadar ayın türküsünü söylemişler? Neden âşıkların romantik ışığı oluyor ay?</p>

  <p class="normal">— Bilmem, ama öyle sanıyorum ki, hiçbir zaman ulaşamayacağımız bir yer, tek yer çünkü, ulaşılmaz bir yer. Güneş öyle değil, ışığında yıkanmayı seviyoruz, ama onda oturulamayacağını biliyoruz, yanıveririz orada. Oysa ayda fırtınasız, sessizlik içinde, sonsuz bir akşam kızıllığında yaşayabileceğimizi sanıyoruz. Değiştiğini hiç görmüyoruz, yine de ona varılamayacağını seziyoruz... Dokunulmaz ona...</p>

  <p class="normal">Gertrudis, konuşurken kendi düşüncelerine dalmış, arkadaşının sözlerini işitmiyor gibiydi, ama yine de,</p>

  <p class="normal">— Evet, –dedi,– hep aynı yüzünü gösteriyor bize, çünkü direşken, bağlı. Öteki yüzünün nasıl olduğunu bilmiyoruz... O yüzü nasıl acaba?</p>

  <p class="normal">— Gerçek sorun burada ya.</p>

  <p class="normal">— Olabilir... Olabilir... Bir insanın aya gitmeyi deli gibi istemesini anlıyorum... Olanaksız! Öteki yüzünün ne olduğunu görmek için o yüzünü tanımak, incelemek.</p>

  <p class="normal">— Karanlık...</p>

  <p class="normal">— Karanlık mı? Bence değil! Şimdi aydınlık olanı gördüğümüze göre, öteki yüzü karanlık olmalı; ama bu yüz kapkaranlık oldu mu, ötekisi ışığa boğulmuyorsa, dolunay durumunda değilse, var sandığım, yalan...</p>

  <p class="normal">— Kimin için?</p>

  <p class="normal">— Nasıl kimin için?</p>

  <p class="normal">— Evet, öteki yüzün aydınlanması kimin için?</p>

  <p class="normal">— Yalnızca gökyüzü için. Ya da Tanrı bizleri, biz dünya insanlarını geceleri aydınlatmak için ayı yaratmış olamaz mı? Niçin böyle deli dolu konuşuyoruz?</p>

  <p class="normal">— Öyleyse bak Tula...</p>

  <p class="normal">— Rosita!</p>

  <p class="normal">Genç adamı, ayın ulaşılmazlığını, dokunulmazlığını açıklamaya bırakmadı.</p>

  <p class="normal">Gertrudis kente dönmek istediği zaman Ramiro hemen kabul ediverdi. Bu denizlik, dağlık köyde geçen zaman, düşünceleri bakımından bir sonuç vermemişti. Ramiro, “Yanılmışım,” diyordu kendi kendine; “Gertrudis, köyde evde olduğundan çok daha güven içinde; daha ormana gizleniyor gibi, sanki deniz ona kalkan ödevini görüyor, burada ay gibi ulaşılmaz oluyor. Yine de güneşin ışıkları arasından sızan tuzlu hava kanı alevlendiriyor... Hem burada değilmişe benziyor, bir şeyden korkuyor, korku içinde yaşıyor, hiç uyumuyor gibi...” Öte yandan Gertrudis de şöyle düşünüyordu: “Hayır, arınma köyde değil, hücrede, manastırda, kentte; arınma daha içte, yalnız kalabilmek için evlerini toplu olarak birleştiren kimselerde gelişiyor; kent bir manastırdır, münzeviler manastırı; toprak, burada, üzerinde yatan insanları birleştiriyor, hayvanlarsa öylesine cennet yılanları oluyor ki... Kente, kente...”</p>

  <p class="normal">Kent, manastırıydı onun, yuvasıydı, hücresi oradaydı. Orada eniştesini daha kolay yatıştırabiliyordu. “Ah! Onun için de Santa Teresa’nın –Gertrudis bol bol Santa Teresa okuyordu– bir mektubunda Donya Juana de Ahumada’nın kocası olan eniştesi Juan de Ovalle için dediği gibi, ‘Yaşam sorunlarında pek çocuk kalmış...’ denilebilseydi.” diye düşünüyordu. “Onu nasıl çocuklaştırmalı acaba?”</p>
</body>
</html>
