<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_20">XVIII</h2>

  <p class="normal">Joaquín fenalaştı. Ruhunu bütün çıplaklığıyla Helena’nın önüne sermesi ve onun da kendisini küçümseyerek kovması yüzünden duyduğu öfke, sonunda yarasını azdırmıştı, kendisini küçümsediğini açık açık görmüştü. Fakat teselliyi ve çareyi karısında ve kızında arayarak kendini tutmaya çalıştı. Ev yaşamı günlerini daha da karartıyordu; keyfi bozulmuştu.</p>

  <p class="normal">O sıralarda evlerinde çok dindar bir hizmetçileri vardı, kadın her gün kiliseye gidiyor, evdeki işlerini bitirdikten sonra odasına kapanıyor, dua etmeye başlıyordu. Bakışları yerde dolanıyor, her sorulanı uysalca, burnundan konuşarak yanıtlıyordu. Joaquín buna katlanamıyordu ve herhangi bir bahaneyle azarlıyordu onu. “Haklısınız Senyor” diyordu her zaman hizmetçi kadın.</p>

  <p class="normal">— Nasıl haklıyım? –diye bağırdı bir seferinde, sabrını yitiren efendisi.– Hayır, şu anda haklı değilim!</p>

  <p class="normal">— Pekâlâ Senyor, kızmayın, siz haklı değilsiniz.</p>

  <p class="normal">— Hepsi bu mu?</p>

  <p class="normal">— Sizi anlayamıyorum Senyor.</p>

  <p class="normal">— Beni nasıl anlamazsın, yalancı sofu, ikiyüzlü seni? Niçin kendini savunmuyorsun? Niçin bana yanıt vermiyorsun? Niçin karşı koymuyorsun?</p>

  <p class="normal">— Ben mi karşı koyacağım? Tanrım ve Meryem Ana beni bundan korusun, Senyor.</p>

  <p class="normal">— Ama, –diye araya girdi Antonia,– hatasını kabul ettiğine göre daha ne istiyorsun?</p>

  <p class="normal">— Hayır. Hatasını kabul ettiği falan yok. Kibrinden geçilmiyor.</p>

  <p class="normal">— Ben mi kibirliyim, Senyor?</p>

  <p class="normal">— Görüyor musun? Kibirliliğini kabul etmiyor ikiyüzlü. Benim adıma alçakgönüllülük ve sabır gösteriyor; benim öfkemi, sabır erdemliliğini göstermek için çile çeker gibi kullanıyor. Beni kullanarak, hayır! Hayır! Hayır, bir daha hayır! Beni kullanarak olamaz! Cennete gitmeye layık olmak için beni alet olarak kullanamaz! Bu ikiyüzlülüktür!</p>

  <p class="normal">Zavallı hizmetçi kadın dişlerinin arasından dualar fısıldıyor, ağlıyordu.</p>

  <p class="normal">— Ama, doğru, Joaquín, –dedi Antonia,– gerçekten alçakgönüllüdür o... Niçin sana karşı çıksın ki? Sana karşı çıkmış olsaydı daha çok öfkelenirdin sen.</p>

  <p class="normal">— Hayır! İnsanın kendi erdemini kanıtlamak için başkasının zayıf yanlarından yararlanması ahlaksızlıktır. Bana karşı çıksın, terbiyesizlik etsin, ama adam gibi olsun... hizmetçi gibi değil...</p>

  <p class="normal">— Joaquín, o zaman, daha çok öfkelenirdin.</p>

  <p class="normal">— Yo, yo; beni en çok öfkelendiren aşırı kendini beğenmişlik.</p>

  <p class="normal">— Yanılıyorsunuz Senyor, –dedi hizmetçi kadın bakışlarını yerden kaldırmadan,– ben kimseden daha üstün olduğumu sanmıyorum...</p>

  <p class="normal">— Ya öyle mi? Ben sanıyorum. Kendisini başkasından üstün görmeyen budaladır. Sen kendini kadınların en günahkârı sanıyorsun, öyle değil mi? Hadi bakalım, yanıtla!</p>

  <p class="normal">— Böyle şey sorulmaz, Senyor.</p>

  <p class="normal">— Yanıtla, hadi! San Luis Gonzaga’nın da erkeklerin en günahkârı olduğunu söylerler; yanıt ver: Kendini kadınların en günahkârı sanıyor musun, sanmıyor musun?</p>

  <p class="normal">— Başkalarının günahı benim hesabıma yazılmaz, Senyor.</p>

  <p class="normal">— Budala, budalanın dik âlâsı. Git buradan!</p>

  <p class="normal">— Tanrı da sizi bağışlasın Senyor, benim sizi bağışladığım gibi.</p>

  <p class="normal">— Neden bağışlasın? Gel de söyle bana, nedenmiş! Tanrı beni ne için bağışlayacakmış? Hadi, söyle bakalım.</p>

  <p class="normal">— Tamam Senyora, sizin için üzgünüm, ama bu evden gidiyorum.</p>

  <p class="normal">— Böyle başlamalıydın işte, –diye kesip attı Joaquín.</p>

  <p class="normal">Daha sonra karısıyla yalnız kalınca:</p>

  <p class="normal">— Bu alçakgönüllülük budalası ya her yerde benim deli olduğumu söylerse? Yoksa deli miyim ben, Antonia? Söyle bana, deli miyim, değil miyim?</p>

  <p class="normal">— Tanrım, yine başlama Joaquín...</p>

  <p class="normal">— Evet, evet, sanırım deliyim... Beni bir yere kilitle. Artık sonum geldi.</p>

  <p class="normal">— Bırak bunları.</p>
</body>
</html>
