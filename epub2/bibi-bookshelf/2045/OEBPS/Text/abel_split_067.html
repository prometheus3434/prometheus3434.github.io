<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_65">XXV</h2>

  <p class="normal">Ailede ikinci birleşmeyi Rosita’yla, Ramiro değil de Ramiro’nun karısı Caridad yapmışlardı. Daha doğrusu Caridad’ın peşini bırakmayan, ona yakınmalarını, kaygılarını, kuşkularını söyleyen Rosita’ydı. Çünkü hep yakınıp duruyordu. Herkesin kendisini hor gördüğünü, kimsenin anlayamadığını sanıyordu; hiç olmazsa ona öyle geliyordu. Durgunlaşıyor, ne olduğunu sorsunlar istiyor, kimse sormadığı için de üzülüyordu. Kardeşleri arasında onunla en az ilgilenen de Manolita’ydı. “Gerçekten,” diyordu, “kendisiyle daha çok ilgilenilme ve şımartılma isteğinden başka bir şey varsa, nasıl olsa ortaya çıkar!” Dalgın kızcağız ise bu yüzden acı çekiyordu.</p>

  <p class="normal">Yengesi Caridad, Manuela’ya:</p>

  <p class="normal">— Bilmiyorum, Rosa’yı ne yapmalı? –diyordu,– bana hep Ramiro’dan yakınıyor; kendini beğenmişin biriymiş, bencilmiş, ilgisizmiş...</p>

  <p class="normal">— Sen de inadına öyledir dersin!</p>

  <p class="normal">— Nasıl olur? Daha mı kışkırtayım onu?</p>

  <p class="normal">— Hayır, ancak böylece geri çekilmek zorunda bırakırsın onu.</p>

  <p class="normal">— Ama anlamıyorum, üstelik doğru da değil; Ramiro dediği gibi değil ki!</p>

  <p class="normal">— Biliyorum, çok iyi biliyorum, Ramiro’nun da her erkek gibi birtakım eksiklikleri olabileceğini biliyorum...</p>

  <p class="normal">— Her kadının da olduğu gibi.</p>

  <p class="normal">— Öyle! Ama onun eksikleri erkek eksikleri.</p>

  <p class="normal">— Erkek arınınkiler gibi desene!</p>

  <p class="normal">— Nasıl istersen öyle söyle, canın isterse Ramiro’nun eksikleri erkek eksikleri dersin, canın isterse erkek arı eksikleri dersin...</p>

  <p class="normal">— Ya benimkiler?</p>

  <p class="normal">— Seninkiler mi Caridad? Seninkiler arı beyininkiler gibi!</p>

  <p class="normal">— Çok güzel! Teyze de daha iyisini söyleyemezdi!</p>

  <p class="normal">— Ama Ramiro’da Rosa’nın dediği eksikler yok ki. Ne kendini beğenmiş, ne bencil, ne de ilgisiz.</p>

  <p class="normal">— Öyleyse senin dediğin gibi ne diye damarına basayım?</p>

  <p class="normal">— O zaman, o tersini ileri sürecek, çok iyi biliyorum, iyi tanıyorum onu.</p>

  <p class="normal">Bir sabah üçü, Caridad, Manuela ve Rosa bir araya gelmişlerdi, Rosa tartışmaya başladı:</p>

  <p class="normal">ROSA — Sevgili kocan da kaçta eve geliyor böyle!</p>

  <p class="normal">Yengesiyle konuşurken Ramiro’ya, “kardeşim” değil de “kocan” diyordu hep.</p>

  <p class="normal">CARİDAD — Bunda ne kötülük var?</p>

  <p class="normal">MANUELA — Ya sen Rosa, o saatte uyanıktın demek?</p>

  <p class="normal">ROSA — Gelişi uyandırdı beni.</p>

  <p class="normal">CARİDAD — Benim bile uyandığım pek seyrek oluyor...</p>

  <p class="normal">ROSA — Ne de geniş yüreklisin.</p>

  <p class="normal">MANUELA — Caridad gönlü rahat uyuyor, iyi de yapıyor.</p>

  <p class="normal">ROSA — İyi mi yapıyor? İyi mi yapıyor? Bunu anlamıyorum işte.</p>

  <p class="normal">MANUELA — Ben anlıyorum, ama bu çok tehlikeli ve çirkin oyun senin pek hoşuna gidiyor olmalı...</p>

  <p class="normal">CARİDAD — Tanrı aşkına Manuela!</p>

  <p class="normal">ROSA — Bırak onu, bırak, Teyze’ye...</p>

  <p class="normal">MANUELA — Bu teyzeyi söyleyişine bakılırsa, burada Teyze olan sensin...</p>

  <p class="normal">ROSA — Ben mi? Ben Teyze ha?</p>

  <p class="normal">MANUELA — Evet sen, sen Rosa, kardeşini kıskandırmak istiyorsun.</p>

  <p class="normal">CARİDAD — Rosa beni kıskandırmak istemiyor ki Manuela...</p>

  <p class="normal">MANUELA — Ne söylediğimi biliyorum ben Caridad.</p>

  <p class="normal">ROSA — Evet, ne söylediğini bilir o...</p>

  <p class="normal">MANUELA — Burada hepimiz söylemek istediğimizi çok iyi biliyoruz, ben de ne söylediğimin bilincindeyim, anlıyor musun Rosa?</p>

  <p class="normal">ROSA — Teyze’nin bir nakaratı daha...</p>

  <p class="normal">MANUELA — Olsun, Şunu sana söyleyeyim ki, salt seni kıskansın diye, karşına çıkan en kötü öneriyi kabul edip evlenirsin, senin onu kıskandırman sorunu değil ha...</p>

  <p class="normal">ROSA — Evlenmek mi? Ben mi evleneceğim? Benim mi sevgilim olacak? Laf!</p>

  <p class="normal">MANUELA — Evet, ne düşündüğünü bilmiyorum ama, söylediklerine bakılırsa, evlenmek istemiyorsun. Rahibe olup olmamakta ikirciklisin.</p>

  <p class="normal">CARİDAD — Nerden öğrendin bunu Manuela?</p>

  <p class="normal">MANUELA — Aa! Gizlerinizi bilmiyor muyum sanıyorsunuz? Hele gizler de...</p>

  <p class="normal">ROSA — Rahibe olmayı düşünüyorsam, ne olacakmış yani? Bunda ne kötülük var? Tanrı’ya hizmet etmek kötü mü?</p>

  <p class="normal">MANUELA — Tanrı uğruna çalışmak kuşkusuz kötü değil.. Ama sen rahibe olursan, Tanrı uğruna çalışmak için olmayacaksın ki...</p>

  <p class="normal">ROSA — Ne için olacağım ya?</p>

  <p class="normal">MANUELA — Ne erkekler, ne de kadınlar uğruna çalışmamak için...</p>

  <p class="normal">CARİDAD — Tanrı aşkına Manuela, neler de düşünüyorsun...</p>

  <p class="normal">ROSA — Evet, onun birtakım görüşleri var, benim de var... Peki kardeş, manastırda erkeklere hizmet edilemeyeceğini kim söyledi sana?</p>

  <p class="normal">MANUELA — Kuşkusuz onlar için Tanrı’ya yakararak...</p>

  <p class="normal">ROSA — Elbette, şeytanın kötülüklerinden onları korusun diye Tanrı’ya yakararak...</p>

  <p class="normal">MANUELA — Bana öyle geliyor ki, sen, “Tanrım, bizi şeytana uydurma,” yerine, “Tanrım, beni şeytana uydurma,” diye yakarıyorsundur.</p>

  <p class="normal">ROSA — Evet, öyle istiyorum...</p>

  <p class="normal">MANUELA — Nitekim şimdi buraya kardeşini, Caridad’ı şeytana uydurmak için gelmedin mi? Yoksa bu bir şeytana uydurma değil mi? Bunun için gelmiyor muydun?</p>

  <p class="normal">CARİDAD— Hayır Manuela, bunun için gelmedi, sen de bilirsin hiç kıskanç değilimdir, olmayacağım da, olamam ki...</p>

  <p class="normal">ROSA — Bırak, bırak onu Caridad; bırak da arıcık soksun... soksun...</p>

  <p class="normal">MANUELA — Acıyor değil mi? Öyleyse kızım şimdi kaşın dur...</p>

  <p class="normal">ROSA — Şimdi de kızım ha?</p>

  <p class="normal">MANUELA — Her zaman da kardeşim.</p>

  <p class="normal">ROSA — Ya sen, söyle bana kardeşçik, arıcık, böyle bir peteğe, bir kovana girmeyi hiç düşünmedin mi?</p>

  <p class="normal">MANUELA — Balı da, balmumunu da insan dünyada da yapabilir.</p>

  <p class="normal">ROSA — Sokabilir de!</p>

  <p class="normal">MANUELA — Tamam! Sokabilir de!</p>

  <p class="normal">ROSA — Anlayalım yani, sen de Tula Teyze gibi teyze arı olacaksın...</p>

  <p class="normal">MANUELA — Ne olacağımı bilmiyorum, ama Teyze’nin izinden gidersem, kötü yoldan gitmemiş olurum. Yoksa onun doğru yoldan ayrıldığını mı sanıyorsun? Bize öğrettiklerini unuttun mu? Evlilerin arasını bozmaya hiç çalıştı mı? Kardeşlerinden birisini ele mi vermişti yoksa?</p>

  <p class="normal">CARİDAD — Tanrı aşkına Manuela. Tula Teyze’nin ruhu için sus artık. Rosa, sen de ağlama böyle. Hadi bakalım, kaldır başını. Yüzünü kapama ellerinle. Ağlama böyle kızım, ağlama.</p>

  <p class="normal">Manuela, üvey kardeşinin omzuna elini koyarak, sanki öbür dünyadan, ölümsüz ailenin sonsuz dünyasından gelen bir sesle:</p>

  <p class="normal">— Bağışla beni kardeşim, –dedi,– çok ileri gittim... Ama davranışların aile duygularımı yaraladı. Bu durumda düşünmeden, Teyze ne yaparsa, onu yaptım... Bağışla beni!</p>

  <p class="normal">O zaman Rosa, kardeşinin kolları arasına atılıp, başını göğsüne sokarak hıçkıra hıçkıra,</p>

  <p class="normal">— Kardeşim, –dedi,– asıl sen beni bağışla... Hayır, kardeşim değilsin... anne... annem, annemsin... Teyze! Teyze!</p>

  <p class="normal">Manuela karşılık verdi:</p>

  <p class="normal">— Bizi bağışlayacak, birbirimize bağlayacak, hepimize kılavuzluk edecek olan Teyze, Tula Teyze!</p>

  <div class="calibre1" id="calibre_pb_68"></div>
</body>
</html>
