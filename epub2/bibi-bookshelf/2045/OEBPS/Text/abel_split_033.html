<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_32">XXX</h2>

  <p class="normal">Joaquín’in muayene odasında baş başa kaldıklarında Abel arkadaşına:</p>

  <p class="normal">— Niçin geldiğimi biliyor musun? –diye sordu.</p>

  <p class="normal">— Evet, biliyorum. Oğlun geleceğini söylemişti.</p>

  <p class="normal">— Oğlum, yakında senin de oğlun olacak olan, ikimizin oğlu. Bilemezsin ne denli sevinçliyim. Dostluğumuz böyle mutlu bitmeliydi zaten, Benim oğlum senin oğlun da sayılır; artık seni yalnız hocası gibi değil, babası gibi seviyor. Seni benden çok sevdiğini söylemeliyim...</p>

  <p class="normal">— Dostum... hayır, hayır... böyle konuşma.</p>

  <p class="normal">— Peki ne var? Kıskandığımı mı sanıyorsun? Hayır, kıskanmıyorum. Bak Joaquín, aramızda bir şey varsa...</p>

  <p class="normal">— Bundan söz etme artık, Abel; sana yalvarıyorum, söz etme...</p>

  <p class="normal">— Söylemem gerek. Mademki şimdi kanlarımız birleşecek, madem ki benim oğlum senin oğlun olacak ve senin kızın benim kızım olacak, eski hesapları açmamız gerek, tümüyle içtenlikle davranmamız gerek.</p>

  <p class="normal">— Hayır, hayır hiçbir şekilde, bundan söz edersen çekip giderim!</p>

  <p class="normal">— Pekâlâ öyle olsun! Ama unuttuğumu sanma, tablom hakkındaki konuşmanı hiçbir zaman unutmayacağım.</p>

  <p class="normal">— Ben de bundan söz etmek istemiyorum.</p>

  <p class="normal">— Peki neden öyleyse?</p>

  <p class="normal">— Geçmişten değil, hiç değil. Yalnızca gelecekten söz edeceğiz...</p>

  <p class="normal">— Pekâlâ, sen ve ben bu yaşta geçmişten konuşmayacaksak neden konuşacağız? Geçmişten başka neyimiz kaldı ki?</p>

  <p class="normal">— Böyle söyleme! –dedi Joaquín, bağırır gibi.</p>

  <p class="normal">— Yalnızca anılarımızla yaşayabiliriz!</p>

  <p class="normal">— Sus, Abel! Sus!</p>

  <p class="normal">— Sana gerçeği söylemem gerekirse umutla yaşamaktan anılarla yaşamak daha iyi. Anılar geçip gitti, ama umutların gerçekleşip gerçekleşmeyeceklerini bilmiyoruz.</p>

  <p class="normal">— Hayır, hayır; anıları istemiyorum!</p>

  <p class="normal">— Şu halde umudumuz olan çocuklarımızdan söz edelim...</p>

  <p class="normal">— Doğru! Kendimizden değil, onlardan konuşalım; onlardan, çocuklarımızdan...</p>

  <p class="normal">— Oğlumun hem hocası hem babası olacaksın...</p>

  <p class="normal">— Evet, hastalarımı ona bırakmak istiyorum, yani kendisinin bakmak istediklerini, onları buna hazırladım bile. Ciddi durumlarda ona yardım ederim.</p>

  <p class="normal">— Sağ ol! Sağ ol!</p>

  <p class="normal">— Joaquína’ya vereceğim çeyiz de cabası. Ama benimle birlikte oturacaklar.</p>

  <p class="normal">— Bunu bana söyledi oğlum. Yine de ben ayrı ev açmaları gerektiğini düşünüyorum, evlenen erkek ev kurmak ister.</p>

  <p class="normal">— Hayır, kızımdan ayrılamam.</p>

  <p class="normal">— Biz de oğlumuzdan ayrılamayız, değil mi?</p>

  <p class="normal">— Ondan zaten ayrısınız... Erkek nadiren evde oturur; kadın ise evden hemen hemen hiç çıkmaz. Kızıma hep gereksinme duyarım.</p>

  <p class="normal">— Pekâlâ. Bak ne kadar uysalım.</p>

  <p class="normal">— Üstelik bu ev sizin eviniz de olacak, senin evin, Helena’nın evi...</p>

  <p class="normal">— Konukseverliğin için teşekkürler. Anlaşılıyor zaten.</p>

  <p class="normal">Çocuklarının evliliğiyle ilgili her şeyi konuşup anlaştıkları görüşmeden sonra Abel ayrılırlarken gözlerini Joaquín’e dikti, içten bir bakışla ona elini uzattı, ortak çocukluklarındaki gibi yürekten gelen bir sesle: “Joaquín!” dedi. Elini sıkarken Joaquín’in gözlerinden yaşlar döküldü.</p>

  <p class="normal">— Çocukluğumuzdan beri senin ağladığını hiç görmemiştim, Joaquín.</p>

  <p class="normal">— Bir daha çocuk olamayacağız.</p>

  <p class="normal">— Evet, en kötüsü de bu ya.</p>

  <p class="normal">Ayrıldılar.</p>
</body>
</html>
