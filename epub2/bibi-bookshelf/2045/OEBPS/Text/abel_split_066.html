<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_64">XXIV</h2>

  <p class="normal">Tula Teyze öldü mü? Hayır, aile içinde benliğinden ışık saçarak, süregelen alışkanlıklar dünyasında yeni bir yaşamla, daha derin ve canlı olarak yaşamaya başladı. Daha şimdiden çocukları, yeğenleri için bir Teyze olmuştu. Yalnız Teyze, ne anne, ne ana, hatta ne de Tula Teyze, yalnızca Teyze. Bu yardıma çağırma sözcüğü, bu gerçek dinsel çağrı sözcüğü, bir aile ocağı ulusunun ermişler arasına geçirilmesiydi. Asıl kızı, ruhunun gerçek mirasçısı, geleneklerinin taşıyıcısı Manolita bile yalnızca Teyze diyordu. Ailenin birliğini ve bütünlüğünü elinde tutan oydu. Teyze ölünce, kardeşler arasında aleyhte ve lehte sözleşmeler, eskiden gizliden gizliye süren ayrılmalar su yüzüne çıktı; bu ayrılmalar, Tula’nın yarattığı aynı ocakta filizlenmişti. Onun ruhu, bu karışıklıkları oluştururken, bir yandan da onların üzerinde egemen olduğu söz götürmeyen aile birliğini sağlıyordu. Tula Teyze, bu evin temeli ve çatısıydı.</p>

  <p class="normal">İki karşı grup ortaya çıkmıştı: Bir yanda Rosa’nın büyük kızı Rosita –kardeşi Ramiro’yla değil de– yengesi Caridad’la birlik olmuştu; öte yanda Rosa’nın ikinci kızı Elvira’yla üvey kardeşi, Manuela’nın oğlu Enrique; Ramiro’yla Manolita açıkta kalıyorlardı. Ramiro, doğacak çocuğunun, belki de onu izleyeceklerin geleceklerini ve işini gücünü düşünerek yaşıyor, daha doğrusu yaşayıp gidiyordu. Manolita ise Teyze’nin anısını ve yuvanın geleneğini ayakta tutmaya çalışıyordu.</p>

  <p class="normal">Manolita, gelecekteki dört ailenin arasında bağ olmaya çalışıyordu. Teyze’nin ölümünden bu yana varlığını duyurmaya başlamıştı. Onun bütün bilgisini, bütün ruhunu kendinde koruyordu. Kesik ve sert tümceler, ondan duyulan yinelemeler, aynı kavram, aynı deyiş, hareketlere değin aynı. Kardeşleri sık sık, “Bir başka teyze daha!” diyorlardı yakınarak. Teyze’nin, gitmiş olan teyzenin gizli sandığının anahtarı da ondaydı; kendi bebeğiyle teyzenin çocukluk bebeğini, birkaç mektubunu, Don Primitivo’nun dua kitabını da o saklıyordu; aile içinde gelmiş geçmişlerin öykülerini ezbere bilen de oydu; kendi kanından olmayan Don Primitivo’nun, ilk Ramiro’nun asıl annesi olan Rosa’nın, düşkünlerevinden gelme, yalnızca sessizlik ve acı olan kendi öz annesinin öykülerini... Ayaklı tarihti o; ailenin ruhsal sürekliliği onunla sağlanıyordu. Teyze’de can bulan ailenin ruhu onda sürüyordu.</p>

  <p class="normal">Soyaçekim? Bir kovanda arı ruhu, arı geleneği, petek ve bal yapmak sanatı; sözün kısası arılık, et ve tohumla değil, soyaçekimle geçer. Soy, erkek arılar ve kraliçelerle sürer, ne erkek arılar, ne de kraliçeler hiç mi hiç çalışmadıkları gibi, ne petek yapabilirler, ne bal, ne de kurtçuklara bakmayı becerirler. Bir şey bilmediklerine göre, böyle bir bilimi, etleriyle, tohumlarıyla yavrularına aktaramazlardı. Arıların sanat geleneği, bal ve balmumu yapma çalışması, uzak akrabalara bağlıdır ve bir beden değil, ruh geçişidir. Tür, ne küçük yumurtaları olgunlaştıran, ne de yumurtlayan işçi arılara, teyzelere, ötekilerden iki kat fazla borçludur. Manolita bütün bunları biliyordu, pek küçük yaştan beri dikkatini arıların yaşamı üzerinde toplayan, çalışmalarına, düşüncelerine, giderek düşlerine onları konu almış olan Teyze öğretmişti ona. Manolita’nın Teyze’den öğrendiği ve ara sıra erkeklik içgüdülerini belli ettiklerinde kardeşlerine karşı kullandığı gizli, nerdeyse gizemli bir anlam taşıyan tümcelerden biri de şuydu: “Sus erkek arı!” Ve erkek arı takma adı onun için, tıpkı Teyze’de olduğu gibi, uzak ve derin titreşimli bir anlam taşıyordu. Kardeşlerinin de sezinledikleri bir anlam.</p>

  <p class="normal">Baba Ramiro’nun ilk karısı olan Rosa’nın yaşamına mal olan kızı Elvira’yla düşkünlerevinden gelen kızla işlediği günahtan olan Enrique arasındaki ilişki pek sıkıydı. Bu iki üvey kardeş, beş kardeş içerisinde herhangi başka ikisinden çok, birbirlerini seviyorlardı. Gizli konuşmalarda ve ayrı dolaşmalarda hep birlik oluyorlardı. Manolita bu gizli sözleşmelerden kaygı duyuyordu. Aynı karında yattığı kardeşinin, başka bir anneden doğma kız kardeşi için duyduğu sevgiden değil, hayır; biliyordu ki kardeşlerinden hiçbirisi kendisine bağlanamazdı ve bu duyguyla gönlü hoş oluyordu. Ama kardeşlikten de ileri olan bu sevgiye karşı bir tepki duyuyordu. Bir gün onlara,</p>

  <p class="normal">— Öyle istiyorum ki, –dedi,– daha şimdiden birine tutulasınız, sen Enrique bir kıza gönül versen, Elvira, seni de bir isteyen çıksa...</p>

  <p class="normal">Kız,</p>

  <p class="normal">— Niçin ama? –diye sordu.</p>

  <p class="normal">— Evde kol kola gezmeler, fiskoslar, nazlar, cilveler... Bütün bunlara bir son veresiniz diye...</p>

  <p class="normal">— Belki o zaman daha da artar, –dedi Enrique.</p>

  <p class="normal">— Nasıl?</p>

  <p class="normal">— O gelecek, sevgilisinin gizlerini bana anlatacak, kuşkusuz ben de sevgilimin gizlerini bir bir ona dökeceğim...</p>

  <p class="normal">Elvira alkışlarcasına haykırdı:</p>

  <p class="normal">— Evet, evet...</p>

  <p class="normal">— Birbirinizin sevgilisiyle alay edip güleceksiniz ha? Aman ne güzel, ne güzel!</p>

  <p class="normal">O zaman Elvira, Manolita’nın gözlerine bakarak :</p>

  <p class="normal">— İyi ama, söyle, buna Teyze ne derdi acaba?</p>

  <p class="normal">— Böyle kutsal şeylerle alay edilmeyeceğini, yaramaz çocuklar olduğunuzu söylerdi.</p>

  <p class="normal">Enrique söze karıştı:</p>

  <p class="normal">— Teyze gibi söylemiyorsun ama sen; İncil’e göre, cennete girebilmek için çocuklaşmak gerek...</p>

  <p class="normal">— Çocuklaşmak, evet! Ama yaramazlık değil!</p>

  <p class="normal">— Peki ayrım nerede?</p>

  <p class="normal">— Nerede olacak, oynayış biçiminde.</p>

  <p class="normal">— Yaramaz çocuk nasıl oynar?</p>

  <p class="normal">— Büyük insan gibi oynar; çocuklar büyüklere benzemezler, ne erkek ne kadındır onlar, melek gibidirler. İyi anımsıyorum, Teyze’den işitmiştim, çocuk sözcüğünün ne eril, ne de dişil olduğu bir dil varmış, cinssizmiş bu sözcük...</p>

  <p class="normal">— Evet, –dedi Enrique,– Almanca’da böyle. Dahası Senyorita da cinssizdir.</p>

  <p class="normal">Manolita bu sözcükleri bir gülümsemeyle süslemek istedi, ama bu işi başaramayarak:</p>

  <p class="normal">— Ama, –dedi,– bu senyorita cinssiz değil...</p>

  <p class="normal">— Kuşkusuz cinssiz değil, bir bu eksikti!</p>

  <p class="normal">— İyi, iyi, artık yaramazlık istemez!</p>

  <p class="normal">— Yaramazlık istemez, ama çocukluğa ses yok değil mi?</p>

  <p class="normal">— Öyle!</p>

  <p class="normal">— İyi ama, nasıl ayırt edebileceğiz?</p>

  <p class="normal">— Bu kadarı yeter, daha konuşmayacağım. Neden mi? Öyle şeyler vardır ki, açıklamaya çalıştıkça daha da karanlıklaşıyor...</p>

  <p class="normal">Elvira, Manolita’yı kucaklayıp öptükten sonra :</p>

  <p class="normal">— Peki, peki, Teyzecik, –dedi,– böyle kızma... Gerçekten kızmıyorsun ya teyzeciğim?</p>

  <p class="normal">— Hayır, hele bana böyle teyzeciğim dedin mi, hiç kızamam.</p>

  <p class="normal">— Bir amacım yoktu benim de...</p>

  <p class="normal">— Biliyorum, ama hoş değil bu. Çünkü gerçek amaç sonra gelir...</p>

  <p class="normal">Enrique, kardeşi Manolita’yı sevip okşadıktan sonra üvey kardeşini koluna taktı, aldı götürdü. Manolita, onların uzaklaşmalarına bakakalmıştı; bir yandan da kendi kendine söyleniyordu: “Yaramazlık mı acaba? Gerçekten de öyle! Ama böyle konuşmakla iyi mi ettim? İyi yaptım mı Teyze?” Ve Teyze’yi yardımına çağırıyordu. “Amaç sonra gelir... Yakınmalarımla onlara gerçek kötü amacı ben aşılamış olmayayım. Ama hayır, hayır, böyle oynamamalılar! Oynuyorlar çünkü.. Umarım yakında her ikisi de birer sevgili bulur!”</p>
</body>
</html>
