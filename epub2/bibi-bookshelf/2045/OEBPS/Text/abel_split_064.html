<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_62">XXII</h2>

  <p class="normal">Tula Teyze’de artık güç kalmamıştı. Ruhu, kafesini kırıp, kendisini oraya kapatanları üzüntü içinde bırakarak bulutlar arasında uçmak için sabırsızlanan bir kuş gibi çırpınıp duruyordu. Torununu göremeyecek miydi? Buna üzülüyor muydu? “Orada, yukarıda, onlarla olunca,” diye düşünüyordu, “nasıl olduğunu, oğlan mı, kız mı... yoksa ikiz mi olduğunu bileceğim. Buradakinden daha iyi bileceğim. Çünkü oradan, yukarıdan burada olduğundan daha iyi ve daha açık görünür.”</p>

  <p class="normal">Son ateş onu yatağa bağlamıştı. Yeğenlerini ancak ayak seslerinden tanıyordu, özellikle Caridad ve Manolita’yi. Caridad’ın adımları ona meyve yüklü bir varlığın adımları gibi geliyordu, hem de olgun bir meyve gibi. Manolita’nın adımlarıysa, koştuğu mu, yoksa yerde çırpınarak uçtuğu mu anlaşılamayan küçük bir kuşun adımları kadar hafifti. “O girdiği zaman,” diyordu Tula Teyze, “düşük, sessiz bir kanat hışırtısı duyar gibi oluyorum.”</p>

  <p class="normal">En önce baş başa kalıp Manolita’ya veda etmek istedi; ilacını getirmesinden yararlandı, yataktan kolunu çıkardı, onu kutsuyormuşçasına uzattı, kararan duru gözlerini yere diken kızın başına koyarak:</p>

  <p class="normal">— Söyle bakalım şeker güvercincik, –dedi,– yine ölmek istiyor musun? Doğru söyle!</p>

  <p class="normal">— İstediğim olursa...</p>

  <p class="normal">— Ben ölmeyeceksem ha? Hayır, ölmek istememelisin... Kardeşine, kardeşlerine karşı görevlerin var... Ölüme çok yaklaştın, ama bana öyle geliyor ki, ölüm deneyi seni bu düşüncelerinden kurtardı, öyle değil mi? Günah çıkartıyormuşsun gibi her şeyi söyle bana, öteki dünyada bizimkilere anlatacağım...</p>

  <p class="normal">— Evet, artık saçma sapan şeyler düşünmüyorum.</p>

  <p class="normal">— Saçma şeyler mi? Saçma değil ki. Ah! Şimdi de saçma oldu ha, bebeğini getir, saklıyorsun değil mi? Evet, biliyorum ki saklıyorsun... Getir bana o bebeği, biliyor musun, onunla da vedalaşmak istiyorum... Anımsıyor musun?</p>

  <p class="normal">— Evet, anne, anımsıyorum.</p>

  <p class="normal">— Ne anımsıyorsun?</p>

  <p class="normal">— Bebeğim avluya düşünce çok ağlamıştım, Elvira da bana aptal demişti. Ağlamanın hiçbir işe yaramayacağını söylemişti...</p>

  <p class="normal">— Tamam... tamam... daha başka? Daha ne anımsıyorsun?</p>

  <p class="normal">— O zaman bize anlattığın öyküyü...</p>

  <p class="normal">— Bakalım hangi öyküymüş?</p>

  <p class="normal">— Elindeki bebeği susuz bir kuyuya düşürüp de çıkaramayan küçük kızın öyküsü; ağlamaya başlıyor o da, ağlıyor, ağlıyor, öylesine ağlıyor ki, kuyu gözyaşlarıyla doluyor ve bebek, gözyaşlarının üzerinde yüzerek dışarı çıkıyor...</p>

  <p class="normal">— Ya Elvira’cık buna ne demişti? Ne demişti ha? Ben anımsayamıyorum...</p>

  <p class="normal">— Evet, evet, anımsıyorsunuz anne...</p>

  <p class="normal">— İyi ya, ne demişti?</p>

  <p class="normal">— Demişti ki, küçük kız o kadar ağladığı için kupkuru kalacak, ölecek...</p>

  <p class="normal">— Ya ben ne demiştim?</p>

  <p class="normal">— Tanrı aşkına anne...</p>

  <p class="normal">— İyi, anlatma, ama böyle ağlama da güvercincik, böyle ağlama... Ne kadar ağlasan da gözyaşların düşeceğim kuyuyu dolduramaz, yüze yüze çıkamam dışarı...</p>

  <p class="normal">— Keşke öyle olsaydı...</p>

  <p class="normal">— Ah evet! Öyle olsaydı, çıkar, seni alır birlikte götürürdüm... Ama saatini beklemek gerek. Kardeşlerine bak. Onları sana emanet ediyorum, biliyor musun? Sana. Öldüğümü belli etme onlara.</p>

  <p class="normal">— Evet, elimden gelen her şeyi yapacağım...</p>

  <p class="normal">— Öldüğümü bilmesinler... Ben de sana gökten yardım edeceğim.</p>

  <p class="normal">— Senin için yakaracağım anne...</p>

  <p class="normal">— Meryem’e kızım, Hazreti Meryem’e...</p>

  <p class="normal">— Yakaracağım anne, her akşam yatmadan önce...</p>

  <p class="normal">— Peki, ama böyle ağlama...</p>

  <p class="normal">— Ağlamıyorum ki, ağlamıyorum, görmüyor musun?</p>

  <p class="normal">— Çirkin şeyler görünce gözleri yıkamak için ağlamak kötü olmaz. Sen, sen çirkin şeyler görmedin ki, göremezsin ki...</p>

  <p class="normal">— Öyle şeyler olunca gözleri kapamakla...</p>

  <p class="normal">— Hayır hayır, o zaman daha da çirkin görünür her şey. Baban, annen için Tanrı’ya yakar, benim için de... Anneni unutma...</p>

  <p class="normal">— Evet, unutmuyorum onu...</p>

  <p class="normal">— Onu tanımadığına göre...</p>

  <p class="normal">— Yo, tanıyorum!</p>

  <p class="normal">— Ben ötekini söylüyorum, seni dünyaya getireni.</p>

  <p class="normal">— Evet, senin sayende onu da tanıdım!</p>

  <p class="normal">— Zavallıcık! O kendi annesini tanımamıştı...</p>

  <p class="normal">— Onun annesi de sen oldun, iyi biliyorum!</p>

  <p class="normal">— İyi, iyi, ağlama sen...</p>

  <p class="normal">— Ağlamıyorum ki! –Sol elinin tersiyle gözlerini kurularken, titreyen öteki eliyle ilaç bardağını tutuyordu.–</p>

  <p class="normal">— İyi, iyi, şimdi bana bebeğini getir, görmek istiyorum onu. Sahi! Orada, şu benim sandığın köşesindedir, bilirsin ya... İşte anahtarı... Evet, bu, bu! Orada, benimle senden başka kimsenin elinin değmediği yerde, resimlerin hemen yanında, biliyor musun? Başka bir bebek daha var... çocukken benimdi... İlk sevgimdi... İlk sevgi mi? Öyle olsun! Onu da getir bana... Ama kimse sezinlemesin. Saçma sapan şeyler yaptığımızı söylerler sonra. Asıl saçma olan biziz, kendimiz... İki bebeği de getir, onlarla da vedalaşayım. Sonra ağırbaşlı olarak ikimiz vedalaşacağız... Git, kötü şeyler geliyor aklıma.</p>

  <p class="normal">Ve haç çıkardı.</p>

  <p class="normal">Aklına gelen kötü düşünce şuydu; ayrılma acısıyla yaralanan iç dünyasının derinliklerinde şeytanca bir mırıltı ona şöyle diyordu: “Hepimiz kuklayız!”</p>
</body>
</html>
