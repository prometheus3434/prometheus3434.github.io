<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_58">XVIII</h2>

  <p class="normal">Birkaç yıl sessiz soluksuz gelip geçti. Yetimlik, hiçbir şeyin eksik olmadığı bu yuvaya mutluluk, huzur dolu, gizli, tinsel bir ışık veriyordu. Yarın pek az düşünülüyordu. Ve eskisine göre daha yumuşak bir baskı altında yaşayıp gidiyorlardı. O zaman da Ramiro ve etten kemikten iki karısı soluk alarak, gövdeleriyle evi doldururken de, bu baskıyı gerektiği gibi kullanması için Gertrudis’e bırakmışlardı. Gertrudis, boyuna çocuklara onlardan söz ediyordu. “Görüyor musun, annen sana bakıyor!” ya da “Bak, ama baban görüyor seni!” En çok bu iki uyarıyı yineliyordu. Üçünün, dünyadan çekilip gitmişlerin resimleri yuvaya egemendi.</p>

  <p class="normal">Buna karşın, çocuklar onları yavaş yavaş unutuyorlardı. Onlar için var olan Tula Anne’nin sözleriydi. –Ona artık Tula Anne diyorlardı– En büyükleri Ramirin’in kendi anıları, teyzesinden işittiği, onlarla ilgili anılar içinde eriyor, yok oluyordu. Dahası, anne ve babası, ona göre teyzesinin bir uydurmacası idi.</p>

  <p class="normal">Gertrudis’i en çok uğraştıran konulardan biri, aralarında bir ayrılık düşüncesinin, iki anneden geldikleri, sadece üvey kardeş oldukları düşüncesinin doğmasına engel olmaktı. Ama bunu başaramıyordu. Önceleri, Rosa ve Manuela’nın da kendisi gibi hepsinin annesi olduklarını söyleyerek aldatmaya yeltendi, ama bu aldatmacayı uzun zaman sürdürmenin olanaksız olduğunu gördü; özellikle gerçek tutkusu, bu dizginsiz tutku, böyle bir yeltenmeyi zamanında önledi.</p>

  <p class="normal">Ondaki gerçek tutkusu, duruluk tutkusuna karışıyordu. Çocukların dupduru dünyalarını aldatmaya çalışan öykülerden iğrenirdi. Çocukların Paris’ten satın alınıp dünyaya getirildikleri uydurmacası gibi. Birkaç kardeşi olan bir çocuk, ana babasının bir kardeş getireceklerini söyledikleri zaman arkadaşlarından birine şöyle demişti: “Parayı bu kadar aptalca harcamak olmaz!” Gertrudis, “Boşu boşuna bunca yalan harcamak amma da eğlenceli!” diyordu. Sonra da ekliyordu: “Her yalan, en azından boşunadır.”</p>

  <p class="normal">— Babamın hizmetçisinin oğlu olduğumu, annemin, kardeşlerimin annesinin hizmetçisi olduğunu söylediler.</p>

  <p class="normal">Manuela’nın oğlu bir gün böyle söyleyerek eve gelmişti. Tula Teyze ise en sert sesiyle ve hepsinin önünde ona:</p>

  <p class="normal">— Burada hepiniz kardeşsiniz, –dedi,– hepinizde aynı annenin, aynı babanın çocuklarısınız, o da benim.</p>

  <p class="normal">— Ama anneciğim, başka annemiz olduğunu söylememiş miydin?</p>

  <p class="normal">— Evet, vardı, ama şimdi anne benim; artık bunu biliyorsunuz. Bir daha böyle söz istemem!</p>

  <p class="normal">Ama kendisinin de bir yeğleme gözettiğinin anlaşılmasına engel olamıyordu. Ramiro’nun, iki. kardeşten birisini seçmek zorunda kaldığı, daha doğrusu Rosa’yla evlenmesi için Gertrudis’in verdiği buyruğun sarsıntısı henüz izini yitirmediği bir sırada kazandığı en büyük çocuk, Ramirin içindi bu yeğleme, bir de soğuğun ya da vakitsiz gelen sıcağın sarartacağından korkulan narin gül goncası, en küçükleri Manolita içindi.</p>

  <p class="normal">Gertrudis, en büyükleri Ramirin’in ruhunun derinliklerine değin işleyen yumuşak, ama ıslık çalar gibi şeytanca sesini dinlemeye bayılıyordu. Bu sesi her işittiğinde elini bir alnına bir göğsüne götürerek haç çıkarıyor, ama gizli kulaklarını tıkayamıyordu; bu ses ona, babasının Ramirin’i kazanırken Rosa’dan çok Gertrudis’i düşündüğünü söylüyordu. Manuela’nın kızına gelince, eğer Ramiro’nun ikinci kez evlenmesine kendisi karar vermeseydi; eğer onu, günahını ödemek için kurbanını, zavallı Manuela’yı almak zorunda bırakmasaydı, bu solgun, narin gül goncası yaşamı tanımayacaktı.</p>

  <p class="normal">Onu büyütmek nelere mal olmuştu! Çünkü Ramiro’yla Manuela’nın ilk çocuklarını annesi büyütmüştü. Manuela bir nesne gibi uysaldı, bedeninin zayıflığına karşın, içgüdüsünün yardımıyla çocuğuna süt vermeye bile karşı çıkamamıştı. Ama Gertrudis’in savaşmak zorunda kaldığı erkek de kocasıydı. Çünkü Ramiro, zavallı karısının cılızlığını görerek, oğlu için bir sütnine aramaya çıkmıştı. Oysa onu bu kızla evlenmeye zorlayan Gertrudis, “Anne çocuğunu kendisi büyütsün,” diye tutturmuştu. “Ana sütü gibi süt olmaz,” deyip duruyordu, eniştesiyse onu ayıplıyor, “Doğru,” diyordu, “ama Manuela öylesine zayıf ki, ona da, çocuğa da tehlike görülüyor, çocuk sayrılıklı büyüyecek.” Evin söz geçirilemez hükümdarı karşılık veriyordu: “Bunlar hep bahane! Sesi çıkabilen bir kadın her zaman süt verebilir, hem Tanrı da ona yardım eder, çocuğa gelince, bir daha söylüyorum, en iyi süt ana sütüdür, yeter ki zehirlenmiş olmasın.” Sonra sesini alçaltarak ekliyordu: “Karının kanını zehirlemiş olacağını sanmam.” O zaman Ramiro’ya susmak düşüyordu. Yeni karısının bayıldığını gören adamın, çocuğunu memeden kesmek için son direnmeleri üzerine bir gün kavga sona ermişti. Evin hükümdarı, eniştesini bir köşeye çekerek: “Ama oğlum,” dedi, “bu ne alevlenme böyle, gören görmeyen de oğlunun seni rahatsız ettiğini sanacak...”</p>

  <p class="normal">— Çocuğun rahatsız etmesi de ne demek! Anlamıyorum...</p>

  <p class="normal">— Anlamıyor musun? Ben anlıyorum!</p>

  <p class="normal">— Açıklamadığın için...</p>

  <p class="normal">— Açıklayayım mı? Şu senin Majadalaprieta çiftliğinin bekçisi Pascualon’un vahşiliğini anımsıyor musun?</p>

  <p class="normal">— Ne? Çocuğunun ölümünü büyük bir duygusuzlukla karşılamasını mı söylemek istiyorsun?</p>

  <p class="normal">— Evet.</p>

  <p class="normal">— Onunla bunun ne ilgisi var? Tanrı aşkına Tula!</p>

  <p class="normal">— Bu ruhumun derinliklerine dek işlemiş, beni içten yaralamıştı, kötülüğün kökenini bulmak istemiştim...</p>

  <p class="normal">— Her zamanki yabansılığın...</p>

  <p class="normal">— Evet, zavallı dayım, benim Havva Anamız gibi iyilik ve kötülüğün bilimini yaptığımı söylerdi.</p>

  <p class="normal">— Gerçekleştirdin mi bari?</p>

  <p class="normal">— Evet bu... adamın...</p>

  <p class="normal">— Yani?</p>

  <p class="normal">— Diyorum ki, karısıyla daha kolay anlaşmasına engel oluyordu bu çocuk. Anlıyor musun?</p>

  <p class="normal">— Ne vahşilik!</p>

  <p class="normal">Ama Ramiro’nun yenilmesi gerekmişti. Manuela’nın çocuğuna süt vermesine razı olmuştu, Gertrudis böyle istiyordu.</p>

  <p class="normal">Şimdi de küçük kızı, rahmetli Manuela’nın kızını yetiştirmekle, hem de ona kiralık bir anne bulmak, ücretli bir göğüs aramakla karşı karşıya kalmıştı. Bu ürkütüyordu onu, ürkütüyordu, çünkü sütninenin –hele evli değilse– sütünün kanla zehirlenmiş olmasından, görevini kötüye kullanmasından korkuyordu. “Kızsa,” diyordu, “kötü! Sevgilisine ya da başka bir erkeğe dönmemesine göz kulak olmalı,” evliyse de kötü, daha da kötü, ya başkasının çocuğunu beslemek için kendi öz çocuğunu yüzüstü bırakmışsa.” Özellikle bu tiksindiriyordu onu. Kendi çocuklarını iyi beslememek, belki de açlıktan ölüme sürüklemek pahasına annelik suyunu satmak, annelik yüreğinde acı burkulmalara neden oluyordu. Böylece daha başlangıçta kendini, zavallı yavruların sütnineleriyle savaş durumunda bulmuştu ve her dört günde bir yenisini aramak zorunda kalıyordu. Kendisinin besleyememesi ne kötüydü! Öyle ki yapay besleme yoluna bile başvurdu.</p>

  <p class="normal">Yapay besleme onda önce sanat, sonra şiir, daha sonra da kör içgüdüsünden daha derin bir doğallık oluverdi. Bir ruh, bir özveri, nerdeyse bir ibadet olmuştu bu. Bir yapay aygıt olan biberon Gertrudis için dinsel bir tören aracı simgeliğine yükseldi. Şişeleri yıkıyor, yalancı memeleri kullandıktan sonra kaynatıyor, bir rahibenin dinsel görevlerini yerine getirirken göstereceği özenli ve coşkun bir çabayla sütü hazırlıyor, kaynatıyordu. Lastik memeyi yavrucağızın küçücük ağzına verdiği zaman kendi göğsünün titrediğini, yandığını duyuyordu. Bazen de zavallı yaratık, minicik ellerini Gertrudis’in biberonu tutan ellerinin üzerine koyuyordu.</p>

  <p class="normal">Çocukla yatıyor, ona bedeninin sıcaklığını veriyordu. Gece uyanıp da mamasını ister diye, süt şişesini de yanına alıyordu. Ve öyle istiyordu ki, sıcaklığı, zaman zaman el değmemiş annelik ateşiyle, anne içtenliğinin ateşiyle tutuşan teninin sıcaklığı, bu işlenmiş yapay süte yaşamdan bir erdem versin, giderek bu kızlık yatağında çiçeklenen düşleri gizemsel bir biçimde gerçekleşiversin. Gece karanlık çöktü mü, ikisi baş başa kaldıklarında küçüğe, yaşam suyunu emerken ufacık ellerini üzerine koyması için kuru, ama kanlı canlı göğüslerinden birisini veriyordu. Öksüz ve yetim kızın kafasına böyle tatlı ve belirsiz bir düş girsin, onu canlandırsın istiyordu. Böylesine düşünen yine Gertrudis’ti. Neyi? O da tam olarak bilmiyordu.</p>

  <p class="normal">Arada sırada çocuğun kar gibi temiz yatağına kustuğu oluyordu. Gertrudis lekenin kendisine battığını duyuyordu. Bir temizlik inancına dayanan sayrılıklı tutkusuyla acı duyuyordu, o zaman kendisini yenmesini bilmesi gerekiyordu. Evet, leke yapmadan yaşanılamayacağını ve bu lekenin pek günahsız olduğunu anlıyordu; ama ruhu bununla temelinden sarsılmıştı bir kez. O zaman küçük yaratığı göğsünde sıkarak, ondan böyle bir temizlik istemeye yeltendiği için bağışlamasını diliyordu.</p>
</body>
</html>
