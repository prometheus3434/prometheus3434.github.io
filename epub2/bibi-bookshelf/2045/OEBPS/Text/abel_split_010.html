<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9">VII</h2>

  <p class="normal">Joaquín kurtulmak ve tutkusunu yatıştırmak için kendine bir eş, içindeki nefretten kendisini koruyacak anne kolları, bu buzdan ejderhanın cehennem ışıkları saçan gözlerini görmemek için, umacıdan korkan bir çocuk gibi başını gömeceği bir kucak arıyordu.</p>

  <p class="normal">Zavallı Antonia’ydı bu!</p>

  <p class="normal">Antonia anne olmak için doğmuştu; çok yumuşak, çok merhametli bir kadındı. Tanrısal bir içgüdüyle Joaquín’de sakat, hastalıklı bir ruh ve cin çarpmış bir kimse sezinledi ve nedenini bilmeden adamın mutsuzluğuna âşık oldu. Başkalarının erdemli olabileceğine inanmayan bu doktorun soğuk ve kısa sözcüklerine karşı gizemli bir çekicilik duyuyordu.</p>

  <p class="normal">Antonia, Joaquín’in tedavi ettiği dul bir kadının kızıydı.</p>

  <p class="normal">— Onun iyileşeceğine inanıyor musunuz? –diye sordu.</p>

  <p class="normal">— Zor bence, çok zor. Zavallı kadın çok yıpranmış, bitik durumda; çok acı çekmiş olmalı... Kalbi çok zayıf.</p>

  <p class="normal">— Onu kurtarın, Don Joaquín; Tanrı aşkına kurtarın onu. Elimden gelse canımı verirdim iyileşmesi için!</p>

  <p class="normal">— Hayır, bu olamaz. Hem kim bilir? Sizin canınız, Antonia, onunkinden daha çok gerek...</p>

  <p class="normal">— Benimki mi? Ne için? Kimin için?</p>

  <p class="normal">— Kim bilir!</p>

  <p class="normal">Zavallı dul kadının ölüm saati geldi...</p>

  <p class="normal">— Kurtarmak olanaksızdı, Antonia, –dedi Joaquín.– Bilim yetersiz!</p>

  <p class="normal">— Tanrı istediyse!</p>

  <p class="normal">— Tanrı mı?</p>

  <p class="normal">— Ah! –Antonia’nın gözyaşlarıyla dolan gözleri, Joaquín’in kuru ve çelik gibi gözlerine çivilendi.– Yoksa siz Tanrı’ya inanmıyor musunuz?</p>

  <p class="normal">— Ben mi? Bilmem!</p>

  <p class="normal">Bu doktora karşı içinde beliren acıma duygusu, zavallı öksüz kıza bir an için annesinin ölümünü unutturdu.</p>

  <p class="normal">— Peki ama, ben Tanrı’ya inanmıyor olsaydım, şimdi ne yapardım?</p>

  <p class="normal">— Yaşam her şeye bir çare bulur, Antonia.</p>

  <p class="normal">— Ölüm daha da fazlasını! Ve şimdi ben, yapayalnız... hiç kimsesiz...</p>

  <p class="normal">— Doğru, yalnızlık korkunç bir şeydir. Ama siz, aziz annenizin anısını ona Tanrı’dan rahmet isteyerek yaşatabilirsiniz... Çok daha korkunç bir yalnızlık vardır!</p>

  <p class="normal">— Hangisi?</p>

  <p class="normal">— Herkesin küçümsediği, herkesin kendisiyle alay ettiği insanın yalnızlığı... Kendisine gerçeği söyleyecek bir kişi bulamayan insanın yalnızlığı...</p>

  <p class="normal">— Hangi gerçeğin size söylenmesini istiyorsunuz?</p>

  <p class="normal">— Annenizin henüz soğumamış bedeni üzerine yemin eder misiniz bana gerçeği şimdi söyleyeceğiniz konusunda? Bana doğru söyleyeceğinize yemin eder misiniz?</p>

  <p class="normal">— Evet, doğruyu söyleyeceğim.</p>

  <p class="normal">— Peki, ben itici bir tipim, doğru mu, değil mi?</p>

  <p class="normal">— Hayır, doğru değil!</p>

  <p class="normal">— Doğru, Antonia...</p>

  <p class="normal">— Hayır, doğru değil!</p>

  <p class="normal">— Peki ben neyim?</p>

  <p class="normal">— Siz mi? Siz mutsuz birisiniz, acı çeken bir insansınız...</p>

  <p class="normal">Joaquín’in içindeki buzlar erimeye başladı, gözlerine yaşlar doldu. Ruhunun derinliklerine dek yeniden titredi. Biraz sonra Joaquín ve öksüz kız, bir yıllık yas süresi geçince evlenmek üzere anlaştılar.</p>

  <p class="normal">Yıllar sonra Joaquín İtiraflar’ına şöyle yazıyordu: “Beni sevmeyi, iyileştirmeyi ve kuşkusuz ona esinlemiş olacağım tiksintiyi yenmeyi iş edinmiş olan zavallı karıcığım benim. Hiçbir zaman bana söylemedi. Hiçbir zaman bana belli etmedi. Ama ben kinimi, özellikle cüzamlı ruhumu, kangrenleşen kinimi ona belli ettikten sonra benden tiksinmemesi olası mıydı? Bir cüzamlıyla evleniyormuş gibi evlendi benimle, kuşkusuz ilahi acıma duygusuyla, Hıristiyanlığın feragat ve özveri ruhuyla, ruhumu ve dolayısıyla kendi ruhunu kurtarmak için, bir azize gözü pekliği ile evlendi benimle. O bir azizeydi. Ama beni Helena’dan kurtaramadı, Abel’den kurtaramadı! Azizeliği, fazladan bir pişmanlık daha yarattı bende... Yumuşaklığı beni öfkelendiriyordu. Kimi zaman, Tanrı beni bağışlasın, onun kötü ruhlu, öfkeli ve hor gören bir insan olmasını istediğim oluyordu.”</p>
</body>
</html>
