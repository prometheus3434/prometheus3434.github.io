<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_19">XVII</h2>

  <p class="normal">Joaquín, Abel’in eski modellerinden birisiyle ilişkiye girdiğini öğrendi ve bu haber Abel’in Helena ile aşk evliliği yapmadığı kuşkusunu uyandırdı onda. “Beni küçük düşürmek için evlendiler.” diyordu kendi kendine. Ve sonra ekledi: “Helena da sevmiyor onu, sevemez de zaten... Helena kimseyi sevmez, sevme duygusundan yoksun; gururdan güzel bir kılıf, başka bir şey değil... Gururu ve bana olan kininden evlendi ve gururu ya da kaprisi yüzünden kocasını aldatabilir... koca olarak istemediği adamla bile aldatabilir...” Anılarının külleri arasında, kininin buzuyla söndüğünü sandığı bir kıvılcım parladı, Helena’ya duyduğu eski aşkıydı bu. Her şeye karşın hâlâ dişi tavus kuşuna, cilveli kadına, kocasının modeline âşıktı. Kuşkusuz Antonia ondan çok üstündü, öteki başkaydı işte. Ve sonra öç... Öç öylesine tatlı ki! Buz gibi bir yürek için öylesine tatlı ki!</p>

  <p class="normal">Birkaç gün sonra, dışarıda olacağı saati tahmin ederek Abel’in evine gitti. Helena’yı çocuğu ile yalnız buldu, koruması ve kurtarması için Helena’ya, kutsallaştırılmış imgesine boşu boşuna yakarmıştı.</p>

  <p class="normal">— Abel bana kiliseye gitmeye başladığını söyledi, –dedi kuzini.– Seni oraya Antonia mı götürdü, yoksa Antonia’dan mı kaçıyorsun?</p>

  <p class="normal">— Ne yani?</p>

  <p class="normal">— Çünkü siz erkekler ya bir kadının peşine düşmek ya da ondan kaçmak için dindarlık taslarsınız...</p>

  <p class="normal">— Karısından kaçanlar vardır, ama kiliseye giderek değil kuşkusuz.</p>

  <p class="normal">— Ya, öyle mi?</p>

  <p class="normal">— Evet, ama sana bu masalı anlatan kocan daha fazlasını bilmiyor, ben kilisede yalnızca dua etmiyorum...</p>

  <p class="normal">— Kuşkusuz! Dindar olan her insan evinde de dua edebilir.</p>

  <p class="normal">— Ben de öyle yapıyorum. Önemli olan Meryem Ana’dan beni korumasını ve kurtarmasını istemem.</p>

  <p class="normal">— Bence doğru olanı yapıyorsun.</p>

  <p class="normal">— Ve kimin resmi önünde dua ettiğimi biliyor musun?</p>

  <p class="normal">— Sen söylemezsen nereden...</p>

  <p class="normal">— Kocanın yaptığı resmin önünde.</p>

  <p class="normal">Helena kıpkırmızı oldu, odanın bir köşesinde uyuyan çocuğuna doğru çevirdi yüzünü. Bu ani saldırının şiddeti Helena’yı şaşırttı. Ama kendine geldi:</p>

  <p class="normal">— Bu, senin Tanrı’ya karşı gösterdiğin saygısızlık, Joaquín –dedi,– son zamanlardaki dindarlığının sahte olduğunu da kanıtlıyor ve daha da kötüsü...</p>

  <p class="normal">— Sana yemin ederim, Helena...</p>

  <p class="normal">— İkinci emir: Tanrı’nın kutsal adını gereksiz yere ağzına almayacaksın.</p>

  <p class="normal">— Sana yemin ederim ki, değiştiğim doğru, yani inanmak istedim, beni yiyip bitiren bir tutkuya karşı inanç gücüyle kendimi savunmak istedim...</p>

  <p class="normal">— Evet, senin tutkunu biliyorum.</p>

  <p class="normal">— Hayır, bilmiyorsun!</p>

  <p class="normal">— Biliyorum. Abel’e katlanamıyorsun.</p>

  <p class="normal">— Ama niçin katlanamazmışım ona?</p>

  <p class="normal">— Şunu bilmelisin. Ona hiçbir zaman katlanamadın, hatta benimle tanıştırmadan önce bile...</p>

  <p class="normal">— Gerçek değil! Gerçek değil!</p>

  <p class="normal">— Gerçek! Gerçek!</p>

  <p class="normal">— Peki ama niçin katlanacakmışım ona?</p>

  <p class="normal">— Çünkü ünü artıyor, çünkü adı var... Senin de hastan yok mu? Para kazanmıyor musun?</p>

  <p class="normal">— Pekâlâ Helena, sana gerçeği söyleyeceğim, tüm gerçeği. Bu bana yetmiyor! Ünüm olsun isterdim, bilim alanında bir şeyler yapmak isterdim, adımı bilimsel bir buluşa vermek isterdim...</p>

  <p class="normal">— Tamam da yap bunları, yetenekten yoksun değilsin...</p>

  <p class="normal">— Bunları yapmak... gerçekleştirmek ha! Yapardım, evet Helena, eğer bu başarıyı senin ayaklarına serebilseydim...</p>

  <p class="normal">— Niçin Antonia’nın ayaklarına sermiyorsun?</p>

  <p class="normal">— Ondan söz etmeyelim!</p>

  <p class="normal">— Demek bunun için buraya geldin. Gelmek için benim Abel’imin –benim sözcüğünü vurguladı– evde olmamasını kolladın ha?</p>

  <p class="normal">— Senin Abel’in... Senin Abel’in... sanki Abel’in sana aldırdığı var!</p>

  <p class="normal">— Ne? Şimdi de muhbirliğe, dedikoduculuğa mı başladın?</p>

  <p class="normal">— Abel’inin senden başka modelleri var.</p>

  <p class="normal">— Ne yani? –diye bağırdı Helena kendinden emin.– Başka modelleri varsa ne olmuş yani? Onları elde etmeyi bildiğini gösteriyor! Sen bunu da mı kıskanıyorsun yoksa? Yoksa Antonia ile yetinmekten başka çaren olmadığı için mi?.. Ha! O başka kadınları buldu diye mi sen de bugün başka bir kadının peşindesin? Dedikodu yapmaya geliyorsun, öyle mi? Utanmıyor musun Joaquín? Defol git, defol git buradan, seni görmek midemi bulandırıyor.</p>

  <p class="normal">— Aman Tanrım! Beni öldürüyorsun Helena, beni öldürüyorsun!</p>

  <p class="normal">— Defol, git, kilisene git, ikiyüzlü, kıskanç; çok kötüsün, git de karın seni iyileştirsin.</p>

  <p class="normal">— Helena! Yalnızca sen beni iyileştirebilirsin Helena! Ne kadar çok sevsen de, Helena, bir erkeği sonsuza dek kaybedebilirsin!</p>

  <p class="normal">— Ya!.. Seni kurtarayım derken başka bir erkeği, kendiminkini mi yitireyim?</p>

  <p class="normal">— Onu yitirecek değilsin, zaten yitirmişsin. Sen onun umurunda bile değilsin. Seni sevemez o. Benim, bütün benliği ile, düşleyemeyeceğin bir sevgiyle seni seven benim.</p>

  <p class="normal">Helena ayağa kalktı, çocuğun yanına gitti, uyandırıp kollarının arasına aldı, sonra Joaquín’e dönerek:</p>

  <p class="normal">— Defol, –dedi.– Bu çocuk, Abel’in oğlu olan bu çocuk seni evden kovuyor. Defol git!</p>
</body>
</html>
