<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_48">VIII</h2>

  <p class="normal">Son doğumundan beri ve bütün hastalığı boyunca kardeşinin evine yerleşmiş olan Gertrudis, bir gün eniştesine,</p>

  <p class="normal">— Bak, –dedi,– artık bütün bütün buraya taşınacağım.</p>

  <p class="normal">Ramiro’nun yüreği hızla çarpmaya başladı. Sonra ekledi:</p>

  <p class="normal">— Evet, sizinle oturmam, çocuklara bakmam gerek, zaten bu zavallı yavru burada böyle yalnız bırakılamaz.</p>

  <p class="normal">— Tanrı senden razı olsun, Tula.</p>

  <p class="normal">— Tula yok artık, daha önce de söyledim bunu sana, senin için Gertrudis’im ben.</p>

  <p class="normal">— Bunun sonu nereye varacak?</p>

  <p class="normal">— Orası benim bileceğim iş.</p>

  <p class="normal">— Bak Gertrudis...</p>

  <p class="normal">— İyi, iyi, gidip bakayım, sütnine ne yapıyor?</p>

  <p class="normal">Bıkıp usanmadan kadına gözcülük ediyordu; babasının önünde küçüğü emzirmesine izin vermiyordu. Düğmelerini çözüp göğsünü çıkarırkenki kırıtması ve utanmazlığı yüzünden paylıyordu onu.</p>

  <p class="normal">— Bunu böyle herkese göstermek zorunda değilsin, sütünün bol olup olmadığını çocuk görsün yeter.</p>

  <p class="normal">Ramiro acı çekiyordu, Gertrudis de seziyordu bunu.</p>

  <p class="normal">— Zavallı Rosa! –diyordu hep.</p>

  <p class="normal">— Zavallı olan çocuklar, şimdi düşünülmesi gereken de onlar.</p>

  <p class="normal">— Yeterli değil, hayır, pek az dinleniyorum, özellikle geceleri yalnızlık bastırıyor, uykusuz geçirdiğim geceler oluyor...</p>

  <p class="normal">— Yemekten sonra çık, gez; evliliğinin son zamanlarında yaptığın gibi, uykun gelinceye kadar eve gelme, uykuyla yatmalı yatağa.</p>

  <p class="normal">— Öyle bir boşluk duyuyorum ki içimde.</p>

  <p class="normal">— Çocukların var ya...</p>

  <p class="normal">— Ama onun yerini kimse dolduramaz ki.</p>

  <p class="normal">— Bana kalırsa... siz erkekler...</p>

  <p class="normal">— Onu bu kadar sevdiğimi sanmıyordum.</p>

  <p class="normal">— Hep böyle oluyor, aynı şey bende de oldu, dayımın ölümünde de, kardeşimi, senin Rosa’nı yitirince de. Ölünceye dek ben de bilmedim onu böylesine sevdiğimi, şimdi çocuklarını büyütürken anlıyorum. Ölüleri yaşayanlarda seviyoruz.</p>

  <p class="normal">— Hayır, belki de ölülerde yaşayanları seviyoruz...</p>

  <p class="normal">— Böylesine derine gitmeyelim.</p>

  <p class="normal">Sabahları Ramiro kalktıktan sonra baldızı yatak odasına giriyor, “erkek kokusu” diye söylenerek balkon kapılarını açıyordu. Eniştesiyle yalnızken karşılaşmaktan çekinerek, çocuklardan birini yanına alıyordu.</p>

  <p class="normal">Rahmetlinin oturmayı alışkanlık haline getirdiği koltuğa yerleşip, çocukların oyunlarına bakıyordu.</p>

  <p class="normal">Bir gün tok sesiyle Ramirin’in küçük kız kardeşine şöyle dediğini işitti:</p>

  <p class="normal">— Ben oğlanım, sense altı üstü bir kız.</p>

  <p class="normal">— Ramirin, Ramirin, bu da ne demek? Daha şimdiden mi başlıyorsun kaba olmaya, erkek olmaya?</p>

  <p class="normal">Bir gün Ramiro, baldızını yanına çağırıp şöyle söyledi:</p>

  <p class="normal">— Gizini çözdüm Gertrudis.</p>

  <p class="normal">— Ne gizi?</p>

  <p class="normal">— Amcamın oğlu Ricardo’yla olan ilişkileriniz.</p>

  <p class="normal">— Haa, evet, doğru; üsteledi, üzerime fazla düştü, rahat bırakmadı beni, sonunda kendisine acındırdı.</p>

  <p class="normal">— Ne kadar da gizliyordunuz...</p>

  <p class="normal">— Herkese ilan mı edecektik ya?</p>

  <p class="normal">— Ama ben daha çok şey biliyorum.</p>

  <p class="normal">— Bildiğin de neymiş?</p>

  <p class="normal">— Başından savdığını.</p>

  <p class="normal">— Bu da doğru.</p>

  <p class="normal">— Senin mektubunu gösterdi bana.</p>

  <p class="normal">— Nasıl? Bunu yapacağını sanmazdım. Onu başımdan atmakla iyi etmişim. Ne olacak, erkek milleti!</p>

  <p class="normal">Ramiro, gerçekten baldızının Ricardo’ya yazdığı mektubu görmüştü, şöyleydi:</p>

  <p class="normal">“Sevgili Ricardo, bilemezsin Rosa öldüğünden beri ne kötü günler geçiriyorum, hele bu son günler korkunçtu. Geleceğimi iyice görebilmem için güç versinler diye Hazreti Meryem’e ve Oğluna durmadan yakardım. Bilemezsin ne denli zor bana bunu söylemek, ama ilişkilerimiz böyle süremez, evlenemeyeceğim ben. Kardeşim, öteki dünyadan çocuklarını bırakmamam, onların annesi olmam için yalvarıp duruyor. Bakmam, büyütmem gereken bu çocuklar olduğuna göre, evlenmenin sözü edilmemeli. Bağışla beni Ricardo, Tanrı adına bağışla beni, iyi anla ne için bunu yaptığımı. Bu büyük bir üzüntü konusu ve yanıtımın seni üzeceğini biliyorum. Sana büyük bir üzüntü verdiğimi içimde duyuyorum, ama sen öyle iyisin ki, benim görevlerimi, kararımın nedenini anlayarak, böyle kendini bekleyen sızılı işleri olmayan, seni benden daha çok mutlu edebilecek bir kadın bulabilirsin. Elveda Ricardo, mutlu ol, başkalarını da mutlu et, kuşkun olmasın, seni hiç, hiç unutmayacağım.</p>

  <p class="normal">Gertrudis.”</p>

  <p class="normal">— Şimdi, –dedi Ramiro,– yine de Ricardo seni görmek istiyor.</p>

  <p class="normal">— Saklanıyor muyum sanki?</p>

  <p class="normal">— Hayır, ama...</p>

  <p class="normal">— Söyle ona, beni görmek istediği zaman buraya, evimize gelsin.</p>

  <p class="normal">— Bizim evimiz Gertrudis, bizim...</p>

  <p class="normal">— Evet, bizim ve çocuklarımızın.</p>

  <p class="normal">— Sen istersen...</p>

  <p class="normal">— Bundan söz etmeyelim!</p>

  <p class="normal">Ve ayağa kalktı. Ertesi gün Ricardo geldi.</p>

  <p class="normal">— Lütfen Tula!</p>

  <p class="normal">— Artık bundan söz etmeyelim Ricardo, kapandı bu konu.</p>

  <p class="normal">— N’olursun!</p>

  <p class="normal">— Erkeksin Ricardo, güçlü ol!</p>

  <p class="normal">— Ama babaları var ya...</p>

  <p class="normal">— Yetmez, anneleri yok... Daha doğrusu var bir anneleri.</p>

  <p class="normal">— Yeniden evlenebilir.</p>

  <p class="normal">— Yeniden evlenebilir mi? O zaman çocuklar benimle gelirler, annelerine ölüm döşeğinin başında, onları üvey anne eline bırakmayacağıma söz verdim.</p>

  <p class="normal">— Bu anne sen olamaz mısın Tula?</p>

  <p class="normal">— Nasıl ben?</p>

  <p class="normal">— Evet sen, onunla, Ramiro’yla evlenerek.</p>

  <p class="normal">— Olamaz bu!</p>

  <p class="normal">— Bu durumu ben ancak böyle açıklayabilirim.</p>

  <p class="normal">— Olamaz dedim sana. Benimkilerin, kendi kanımdan olacakların, bu çocuklara duyduğum sevgiyi azaltmalarına dayanamam. Daha çok çocuk mu? Olamaz bu. Gereği gibi yetiştirmek istersek, yeter bunlar.</p>

  <p class="normal">— Ama Tula, bu eve bunun için geldiğine kimseyi inandıramazsın.</p>

  <p class="normal">— Kimseyi inandırmak için çalışmıyorum ben de. Sana gelince, bu söylediklerim yeter.</p>

  <p class="normal">Bir daha karşılaşmamak üzere ayrıldılar. O gidince Ramiro sordu:</p>

  <p class="normal">— Peki ne oldu?</p>

  <p class="normal">— Her şey bitti, başka türlü de olamazdı.</p>

  <p class="normal">— Yani özgürsün artık...</p>

  <p class="normal">— Özgürdüm, özgürüm ve özgür olacağım.</p>

  <p class="normal">— Gertrudis... Gertrudis...</p>

  <p class="normal">Sesi yalvarırken titriyordu.</p>

  <p class="normal">— Onu tersledim; dediğim gibi çocuklarıma, Rosa’nın çocuklarına karşı görevlerim var...</p>

  <p class="normal">— Senin de çocukların, niçin öyle söylemiyorsun?</p>

  <p class="normal">— Benim çocuklarım, evet!</p>

  <p class="normal">— Ama istersen...</p>

  <p class="normal">— Üstüme düşme, ne seninle, ne de başka biriyle evlenemeyeceğimi söylemiştim.</p>

  <p class="normal">— Ne de başkasıyla ha? Ramiro rahatlamıştı.</p>

  <p class="normal">— Evet, ne de başkasıyla.</p>

  <p class="normal">— Neden rahibe olmadın öyleyse?</p>

  <p class="normal">— Buyruk almak hoşuma gitmez.</p>

  <p class="normal">— Gideceğin manastırda başrahibe sen olurdun.</p>

  <p class="normal">— Buyurmak da pek hoşuma gitmez... Ramirin!</p>

  <p class="normal">Çocuk çağrıyı duyunca koşup geldi. Teyze onu elinden tutarak, “Hadi saklambaç oynayalım canım!” dedi.</p>

  <p class="normal">— Ama Tula...</p>

  <p class="normal">— Sana söyledim, –bunları derken çocuğun elinden çekip Ramiro’nun yanına yaklaştı, kulağına fısıldadı– bana Tula dememeni söyledim sana, özellikle çocukların önünde. Onlar da diyebilirler, ama sen diyemezsin, küçüklere saygı göster.</p>

  <p class="normal">— Onlara saygıda kusur mu ediyorum?</p>

  <p class="normal">— Öyle kendini bırakarak çocukların önünde açılmak...</p>

  <p class="normal">— Ama onlar bir şey anlamazlar ki.</p>

  <p class="normal">— Çocuklar her şeyi bizden daha iyi anlar. Hem hiç unutmazlar da. Şimdi anlamıyorlarsa, yarın anlayacaklardır. Çocuğun gördüğü, işittiği her şey, ruhu için bir tohum gibidir, filizlenir, sonra da ürün verir. Yeter!</p>
</body>
</html>
