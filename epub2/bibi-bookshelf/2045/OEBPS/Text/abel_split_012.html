<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">IX</h2>

  <p class="normal">Joaquín, kendisine bir sığınak aradığı Antonia ile evlendi, o andan itibaren zavallı kadın üzerine düşen işi, kocasının yüreğinde bir kalkan olacağını, elden geldiğince bir teselli görevi yapacağını sezinlemişti. Kocasını hasta bir adam, belki de tedavi edilemez bir ruh hastası olarak görüyordu; görevi, bir hemşirenin göreviydi. Yaşamını kendi yaşamıyla birleştirecek olan adamın mutsuzluğuna karşı duyduğu acıma ve aşkla kabullendi bu işi.</p>

  <p class="normal">Antonia onunla kendisi arasında görünmez bir duvar, camdan, saydam bir sur olduğunu duyumsadı. Bu adam karısına ait olamazdı, çünkü kendi kendisine ait değildi, kendine hâkim değildi, aynı anda hem kendisine yabancılaşmış hem cin çarpmış gibiydi. En mahrem evlilik ilişkilerinde bile aralarına yazgının görünmez gölgesi giriyordu. Kocasının öpücükleri, öfkeli değillerse çalınmış öpücüklere benziyordu.</p>

  <p class="normal">Joaquín karısının yanında kuzini Helena’dan söz etmekten kaçınıyordu, ama bunun hemen ayrımına varan Antonia konuşmaları sırasında hiçbir fırsatı kaçırmıyordu.</p>

  <p class="normal">İlk zamanlar işler böyle gitti, ama daha sonra Antonia da Helena’dan söz etmekten kaçınır oldu.</p>

  <p class="normal">Bir gün Joaquín doktor olarak , Abel’lerin evine çağrıldı, Helena’nın karnında kocasının meyvesini taşıdığını anladı Joaquín, oysaki karısında henüz hiçbir belirti yoktu. Zavallı, utanç duygusuyla öylesine sarsıldı ki, şeytan kulağına “Görüyor musun? Ne adamsın sen?” diye fısıldıyordu sanki. “Beceriksizliğin yüzünden ölmelerini engelleyemediğin canlılara yeniden can veren o, ölüme terk ettiklerini sanatıyla dirilten ve ölümsüzleştiren o, yakında bir çocuk sahibi olacak, eti, kemiği ve kanı ile yeni bir yapıt getirecek dünyaya, bu arada sen... Sen belki bunu da yapamayacaksın... O senden daha erkek!”</p>

  <p class="normal">Üzgün ve karamsar döndü evine.</p>

  <p class="normal">— Abel’lerden geliyorsun, değil mi? –diye sordu karısı ona.</p>

  <p class="normal">— Evet? Nereden anladın?</p>

  <p class="normal">— Yüzünden. O ev bir fırtına. Oraya gitmemeliydin...</p>

  <p class="normal">— Peki ama, ne yapabilirdim?</p>

  <p class="normal">— Özür dileyebilirdin! Önemli olan senin sağlığın ve huzurun...</p>

  <p class="normal">— Senin kuruntuların...</p>

  <p class="normal">— Hayır Joaquín, bunu benden saklama... –sesi gözyaşlarında boğulduğu için sürdüremedi konuşmasını.</p>

  <p class="normal">Zavallı Antonia çöktü oturdu, tüm bedeni hıçkırıklarla sarsılıyordu.</p>

  <p class="normal">— Sana n’oluyor be kadın, bu da neyin nesi?</p>

  <p class="normal">— Söyle bana, sana ne oluyor Joaquín? Her şeyi itiraf et bana, güven bana...</p>

  <p class="normal">— Suçlanacak bir şeyim yok...</p>

  <p class="normal">— Hadi, hadi, bana gerçeği söyleyecek misin, Joaquín, gerçeği?</p>

  <p class="normal">Adam bir an duraksadı, sanki görünmez bir düşmanla, onu tutuklayan şeytanla savaşıyordu; ani bir kararlılıkla, umutsuz bir sesle nerdeyse bağırdı:</p>

  <p class="normal">— Evet, gerçeği söyleyeceğim sana, bütün gerçeği!</p>

  <p class="normal">— Sen Helena’yı seviyorsun; hâlâ ona âşıksın sen.</p>

  <p class="normal">— Hayır, âşık değilim. Âşık değilim; âşık olmuştum; ama artık değilim, hayır!</p>

  <p class="normal">— Öyleyse?</p>

  <p class="normal">— Öyleyse ne?</p>

  <p class="normal">— İçinde yaşadığın bu işkence ne? Çünkü o ev, Helena’nın evi, senin mutsuzluğunun kaynağı; o ev, senin huzur içinde yaşamana izin vermiyor; Helena...</p>

  <p class="normal">— Hayır, Helena değil! Abel!</p>

  <p class="normal">— Abel’i kıskanıyor musun?</p>

  <p class="normal">— Evet, Abel’i kıskanıyorum; ondan nefret ediyorum, nefret ediyorum ondan, –bunları söylerken dudaklarını ve yumruklarını sıkıyordu, dişlerinin arasından konuşuyordu.</p>

  <p class="normal">— Abel’i kıskanıyorsun... Yani Helena’yı seviyorsun.</p>

  <p class="normal">— Hayır, hayır sevmiyorum Helena’yı. Başka bir adam olsaydı , onu kıskanmazdım. Hayır, Helena’yı sevmiyorum; ona değer vermiyorum, tavus kuşuna, yosma güzelliğine, moda ressamın modeline, Abel’in sevgilisine değer vermiyorum...</p>

  <p class="normal">— Tanrım, Joaquín, yüce Tanrım !</p>

  <p class="normal">— Evet, sevgilisine değer vermiyorum, yasal sevgilisine... Yoksa bir papazın kutsaması, bir yakınlaşmayı bir evliliğe dönüştürür mü sanıyorsun?</p>

  <p class="normal">— Bak Joaquín, biz de onlar gibi evliyiz...</p>

  <p class="normal">— Onlar gibi değil, Antonia; onlar gibi değil! Onlar beni küçük düşürmek, beni utandırmak, beni aşağılamak için evlendiler; benimle alay etmek için evlendiler, bana inat evlendiler.</p>

  <p class="normal">Zavallı adam birdenbire hıçkırmaya başladı, göğsü sıkışıyor, soluğu kesiliyordu. Ölüyor gibi oluyordu.</p>

  <p class="normal">— Antonia... Antonia… –diye iç çekti, kısılmış, incecik bir sesle.</p>

  <p class="normal">— Zavallı oğlum benim! –diye haykırdı Antonia onu kucaklayarak.</p>

  <p class="normal">Ve hasta bir çocuğu okşuyormuş gibi kocasını kucağına aldı . Ve ona:</p>

  <p class="normal">— Sakin ol, Joaquín’ciğim, sakin ol... Ben buradayım, senin karın, senin her şeyin, yalnızca senin olan ben buradayım. Ve şimdi mademki bütün sırlarını biliyorum, eskisinden daha çok sana aitim, her zamankinden daha çok seviyorum seni. Unut onları... Horla onları... Böyle bir kadın seni sevmiş olsaydı daha kötü olurdu...</p>

  <p class="normal">— Evet, ama Abel, Antonia, o… o.</p>

  <p class="normal">— Unut onu!</p>

  <p class="normal">— Unutamıyorum... Peşimi bırakmıyor. Ünü, başarısı her yerde beni izliyor.</p>

  <p class="normal">— Sen de çalış... ünlü olacaksın, başarılı olacaksın, çünkü ondan daha az değerli değilsin. Bırak hastalarını, bizim gereksinmemiz yok onlara, buradan Renada’ya, babamın evine gidelim, orada istediğin işle uğraş, bilime ver kendini, bilimsel buluşlarınla uğraş, hep senden söz edilsin... Elimden geldiğince sana yardım ederim... Seni boş yere oyalamalarını engellerim... ve ondan daha üstün olacaksın...</p>

  <p class="normal">— Yapamam Antonia, yapamam. Onun başarıları uykularımı kaçırıyor ve rahat çalışmamı engelliyor... Şahane tablolarının görüntüsü gözlerimle mikroskobun arasına girer, başkalarının henüz görmemiş oldukları şeyi benim görmemi engeller... Yapamam... yapamam...</p>

  <p class="normal">Ve bir çocuk gibi sesini alçaltarak, nerdeyse kekeleyerek ve bu denli aşağılanmak onu şaşırtmış gibi hıçkırarak:</p>

  <p class="normal">— Antonia... bir de çocukları olacak, –dedi.</p>

  <p class="normal">— Bizim de olacak, –diye fısıldadı kadın kulağına, bir öpücük kondururken.– Aziz Meryem beni bundan mahrum etmeyecektir, her gün ona yalvarıyorum... Ve Lourdes’un kutsal suyu...</p>

  <p class="normal">— Sen de mi aşk iksirine inanıyorsun, Antonia?</p>

  <p class="normal">— Tanrı’ya inanıyorum!</p>

  <p class="normal">— Tanrı’ya inanıyorum, –diye yineledi Joaquín, yalnız kalınca; öteki adamla yalnız. “Peki Tanrı’ya inanmak ne demek? Tanrı nerede? Onu bulmam gerek!”</p>
</body>
</html>
