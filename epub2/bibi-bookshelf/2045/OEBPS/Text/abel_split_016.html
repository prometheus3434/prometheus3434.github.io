<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15">XIII</h2>

  <p class="normal">Antonia, Joaquín’e bir kız evlat verdi. “Bir kız!” dedi kendi kendine, “ama onunki oğlan!” Fakat az sonra içindeki şeytanın bu yeni hilesini anlayınca itti bir yana. Ve güçlü bir tutkuyla kızını ve onun sayesinde de annesini sevmeye başladı. Önce: “O benim öcümü alacak” dedi neyin öcünü alacağını bilmeden. Sonra da: “O benim arınmamı sağlayacak” dedi.</p>

  <p class="normal">Daha sonra, “Bunları kızım için not düşmeye başladım,” diye yazdı İtiraflar’ına, “ben öldükten sonra zavallı babasını tanıması, acıması ve sevmesi için. Kızıma, onun beşiğinde saf rüyalar görerek uyuduğuna baktıkça, onu büyütmek, tertemiz yetiştirmek için benim de hırslarımdan kurtulmam, cüzamlı ruhumu temizlemem gerekir, diye düşünüyordum. Ve kızıma herkesi, özellikle onları –Abel ile Helena’yı– sevmeyi öğretmeye karar verdim. Ve orada, gördüğü rüyaların saflığı üzerine, cehennem azabından kurtulmaya yemin ettim. Abel’in zaferinin en büyük kahramanı olmalıydım ben.”</p>

  <p class="normal">Abel Sánchez tablosunu bitirince bir sergiye katıldı ve büyük beğeni kazandı, şahane bir başyapıt olarak değerlendirildi ve onur madalyası verildi ona.</p>

  <p class="normal">Joaquín tabloyu görmek ve bir aynada kendine bakar gibi resimdeki Kabil’e bakmak için sergi salonuna sık sık gidiyordu ve insanların ötekine baktıktan sonra kendisine de bakıp bakmadıklarını gözlemliyordu.</p>

  <p class="normal">“Abel’in, Kabil’ini çizerken beni düşündüğü kuşkusuyla kahroluyorum,” diye yazdı İtiraflar’ına; “evinde, onunla konuşurken bana Kabil’in resmini yapma niyetinde olduğunu söylediğinde ve Tevrat’tan pasajlar okuduğunda tüm acılarımı sezinlediği kuşkusuna kapılmıştım. Onu büsbütün unuttuğum ve yalnızca kendimi düşündüğüm için hasta ruhumu tüm çıplaklığı ile ortaya koymuştum. Ama hayır! Abel’in Kabil resminde benimle hiçbir benzerlik yoktu, resmi yaparken beni düşünmemişti, yani beni küçük görmemişti, resmi çizerken küçümsememişti beni; Helena da ona hiçbir şey söylememiş olmalıydı. Umut ettikleri, gelecekteki başarısının tadını çıkarmak yetiyordu onlara. Beni düşünmemişlerdi bile!</p>

  <p class="normal">“Beni düşünmemiş bile olmaları, benden nefret etmedikleri fikri eskisinden daha çok acı veriyordu bana. Benim ondan nefret ettiğim kadar o da benden nefret etmiş olsaydı, durum bambaşka olurdu ve bu benim kurtuluşum olabilirdi.”</p>

  <p class="normal">Joaquín sonunda kendini de aşarak, hatta daha derinlere gömülerek, başarısını kutlamak için Abel’e bir ziyafet çekme düşüncesine kapıldı; ve o, her zamanki dostu, daha kendini tanımadan önceki dostuna, ressama bir ziyafet çekecekti.</p>

  <p class="normal">Joaquín konuşmalarıyla ün kazanmıştı. Tıp fakültesinde kısa ve soğuk, kesin ve alaycı konuşmalarıyla ötekileri bastırırdı. Konuşmaları, yeni gelen öğrencilerin üzerinde soğuk duş etkisi yapardı, karamsar kuşkuculuğu sergileyen acı derslerdi bunlar. Onun her zaman iler sürdüğü sav, tıpta hiçbir şeyin kesinkes bilinmediği, her şeyin varsayım olduğu, sürekli bir örmek ve sökmekten ibaret oluşuydu; en kesin olanı güvensizlikti. Bu yüzden ziyafeti verecek olanın Joaquín olduğunu öğrenenler, över gibi görünen bilimsel ve belgesel iki anlamlı bir konuşma, acımasız bir açımlama ya da resim hakkında alaycı bir övgü duyacağını düşünmeye başladı. Joaquín’in Abel’in sanatı hakkında zaman zaman söylediklerini duyan herkesin yüreğinde kötü duygular belirdi. Tehlikeye karşı Abel’i uyardılar.</p>

  <p class="normal">— Yanılıyorsunuz, –dedi Abel onlara.– Joaquín’i iyi tanırım, böyle davranabileceğini sanmam. İçinden geçenleri az çok okurum, ama derin bir sanat duygusu vardır onda ve dinlemeye değecek şeyler söyleyecektir. Ve şimdi onun bir portresini yapmak istiyorum.</p>

  <p class="normal">— Portresini mi?</p>

  <p class="normal">— Evet, siz onu benim kadar tanıyamazsınız. Ateşli, fırtınalı bir ruhu vardır onun.</p>

  <p class="normal">— Dünyanın en soğuk adamı...</p>

  <p class="normal">— Dışardan öyledir. Her zaman soğuğun yaktığını söylemezler mi? Öyle bir kişidir ki ne kimseyle iddiaya girer...</p>

  <p class="normal">Ve Abel’in bu yargısı Joaquín’in kulağına geldi ve onu derin düşüncelere götürdü. “Gerçekten, benim hakkımda neler düşünüyor acaba?” diyordu kendi kendine. “Ruhumun ateşli, firtınalı olduğunu düşündüğü doğru mu acaba? Yazgısal kaprisin kurbanı olduğumu kabul ediyor mu?”</p>

  <p class="normal">Tam bu sırada daha sonra utanç duyması gereken bir şey oldu ve Abel’lerde çalışmış olan hizmetçi kız onlarda çalışmaya başladı; Joaquín pek ileri gitmeden, yalnızca öteki evde kendisi hakkında konuşulanları öğrenmek amacıyla kızın ağzını aramak istedi.</p>

  <p class="normal">— Hadi söyle bakalım, benimle ilgili hiçbir şey duymadın mı?</p>

  <p class="normal">— Hiç, Senyor, hiçbir şey duymadım.</p>

  <p class="normal">— Arada bir olsa da hakkımda hiçbir şey konuşmuyorlar mıydı?</p>

  <p class="normal">— Konuşmasına konuşuyorlardı, evet, sanırım evet, ama bir şey söylemiyorlardı.</p>

  <p class="normal">— Hiç mi, hiçbir zaman mı?</p>

  <p class="normal">— Onların konuştuklarını duymazdım ki. Sofra başında onlara servis yaparken az konuşuyorlardı ya da genellikle sofra başında konuşulan şeylerden söz ederlerdi. Kendi tablolarından...</p>

  <p class="normal">— Anlıyorum. Ama hiçbir zaman mı? Hakkımda bir şeyler?</p>

  <p class="normal">— Anımsamıyorum.</p>

  <p class="normal">Joaquín, hizmetçi kızdan ayrılırken kendi kendisinden nefret ettiğini duyumsadı. “Çıldırdım ben.” diye söylendi. “Kim bilir bu kız neler düşündü benim hakkımda!” Söylediklerinden o denli utandı ki sudan bir bahaneyle kızın işine son verdi. “Peki ya şimdi Abel’lere gidip yeniden çalışmaya başlarsa ve ona her şeyi anlatırsa?” diye sordu kendi kendine? Karısına kızı çağırmasını söyleyecek oldu. Ama bu yürekliliği gösteremedi. Kıza rastlamak korkusuyla sokağa çıkarken tir tir titriyordu.</p>
</body>
</html>
