<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_63">XXIII</h2>

  <p class="normal">Daha sonra yanına ötekileri çağırdı, Caridad da aralarındaydı.</p>

  <p class="normal">— Çocuklarım, bu benim son ateşim, Arafat ateşinin ilki...</p>

  <p class="normal">— Neler söylüyorsun anne?</p>

  <p class="normal">— Evet, Arafat ateşi, çünkü cehennemde ateş yoktur... Cehennem buzdandır, buzdan başka şey yoktur. Etlerim yanıyor... Beni en çok üzen, gelecek olan kızı... ya da oğlanı... ya da ikizleri göremeden, tanımadan gitmek...</p>

  <p class="normal">— Yapma anne...</p>

  <p class="normal">— Peki, sen, Caridad, sus bakalım, utanacak zaman değil şimdi... Beni çağıranlara her şeyi anlatmak istiyorum çünkü... Hadi bakalım, ağlamayın böyle... Oradalar... her üçü de...</p>

  <p class="normal">— Böyle konuşma ama...</p>

  <p class="normal">— Ah! Gülecek şeyler mi söyleyeyim istiyorsunuz? Saçma sapan şeyleri evin iki delisi, biz, Manolita ve ben daha önce söyleyip bitirdik, şimdi sıra kitapların dediğini yapmaya geldi...</p>

  <p class="normal">— İyi ama, çok konuşma! Doktor fazla konuşmana izin vermememizi söyledi.</p>

  <p class="normal">— Sen de burada mıydın Ramiro? Erkek! Doktor mu diyorsun? Doktor ne bilir ki! Önem bile vermeyin... Hem bir saat konuşarak yaşamak, iki gün sessiz yaşamaktan daha iyidir. Şimdi konuşulacak zaman. Hem eğleniyorum böylece, kendi dertlerimi düşünmemiş oluyorum.</p>

  <p class="normal">— Ama Rahip Alvarez şimdi istediğin kadar düşünebileceğini söyledi...</p>

  <p class="normal">— Haa! Sen de mi buradasın Elvira? Seni mantıkçı seni. Rahip Alvarez ha... Çare bulucu... Rahip Alvarez ne bilir ki. Başka bir doktor! Başka bir erkek! Hem benim düşünülecek kendi şeylerim yok ki... Bir şeyim yok... Sizinkiler benim... Ve onların... gökten beni çağıranların... Ne diriyim, ne ölüyüm... Ne diri oldum, ne de ölü... Öyleyse ne? Ne diyorsun sen orada Enriquin? Sayıklıyor muyum?</p>

  <p class="normal">— Hayır, böyle bir şey demedim.</p>

  <p class="normal">— Evet, öyle dedin, iyi duydum... Rosita’nın kulağına söyledin... Görmüyor musun, Manolita’nın havada sessiz kanat çırpınışlarını bile duyuyorum. Hem sayıklıyor da olsam... Ne olacak?</p>

  <p class="normal">— Dinlenmen gerek...</p>

  <p class="normal">— Dinlenmek... dinlenmek... dinlenmek için bana kalan zaman!</p>

  <p class="normal">— Ama böyle üstünü açma...</p>

  <p class="normal">— Öyle sanıyorum ki... Caridad, biliyorsun sen, Tula, benim gibi Tula... Öteki de Ramiro... Evet, iki tane; bir kız bir oğlan, şimdi tatlı bir sıcaklık içinde birbirlerine sarılmış olmalılar...</p>

  <p class="normal">Hepsi sustu bir an. Kesik kesik ve boğuk hıçkırıkları işitince can çekişen teyze,</p>

  <p class="normal">— Hadi bakalım, –dedi,– biraz yürekli olun! İyi düşünün, çok iyi, yapacağınız şeyi çok iyi düşünün... Bir şey yapmış ya da yapmamış olmaktan pişman olmayasınız. Baktınız ki, sevdiğiniz çamura düştü, kapkara bir kuyu da olsa, bataklık da olsa onu kurtarmak için atılın... Boğulup kalmasın... Birlikte boğulun... Bataklıkta, ona deva olun, evet deva... Çamur ve pislik içinde mi öleceksiniz? Zararı yok... Bataklığın üzerinde uçarak arkadaşınızı kurtaramazsınız, kanatlarınız yok çünkü. Hayır, kanatlarınız yok, varsa da tavuk kanatları... uçmaya yaramazlar... Boğulandan sıçrayan çamurlar, kanatlarınızı lekeleyecek de olsa... Hayır kanatsızız biz. Tavuk kanatları kadar bile kanadımız yok... Melek de değiliz... Öteki dünyada melek olacağız... Çamurun, kanın bulunmadığı dünyada! Arafat’da var çamur, kızgın, yakan ve arıtan bir çamur... Arıtan çamur, evet... Arafat’ta çamurla yıkanmak istemeyenleri yakıyorlar... Size son sözüm, çürümekten, kokuşmaktan korkmayın... Tanrı’ya yakarın benim için, Hazreti Meryem bağışlasın beni.</p>

  <p class="normal">Baygınlık geçirdi. Kendine geldiğinde birbirini tutmaz şeyler düşünüyordu. Sonra tatlı bir can çekişme anı başladı. Bir ırmağın, kıyılarını perdeleyen yaprakları kızarmış kavaklar yansıyan durgun sularında, kızıl bulutlardan süzülmüş son güneş ışınlarının eridiği bir sonbahar akşamı gibi Tula Teyze de sönüp gitti.</p>
</body>
</html>
