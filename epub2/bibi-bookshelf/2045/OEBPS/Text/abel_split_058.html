<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_56">XVI</h2>

  <p class="normal">Bu olaydan, evin hükümdarından başka kimse sarsılmamıştı. Çünkü çocuklar olanın bitenin farkında bile değillerdi. Manuela, dul kadıncağız ise nerdeyse bilinçsiz bir bitki gibi, karnında taşıdığı öteki canlı için savaşabilmek isteğiyle canını dişine takıyordu, bir yandan da yaralı bir hayvan gibi inleyerek ölmek istediğini söyleyip duruyordu. Gertrudis, her yana yetişiyordu.</p>

  <p class="normal">Ölünün gözlerini kaparken kendi kendine şöyle söylemeden de edemedi: “Gözlerinde hep benim bakışım mı kalacak acaba?” Dayısının ölümünde de yaptığı gibi, üstündeki çamaşırlarını çıkarmadan üzerine bir elbise geçirip güzelce süsledi. Uzun yorgunluklardan, yılların yorgunluğundan bitkin ağzını, Ramiro’nun soğumuş ağzıyla birleştirdi, kendi yaşamı demek olan yaşamlarını düşündü bir an. Çocuklardan birinin, en küçüğünün, yetim kızın oğlunun ağlaması, onu ölüden ayırdı, gidip çocuğu kucağına aldı, bu kez yaşayanı okşuyordu, susturmaya çalışıyordu.</p>

  <p class="normal">Manuela yavaş yavaş sönüyordu.</p>

  <p class="normal">— Ben Senyora, ben ölüyorum, bu kez dayanamayacağım, bu doğum öldürecek beni.</p>

  <p class="normal">Ve öyle oldu. Bir kız dünyada getirdi, ama fazla kan kaybetti. Çocuk bile kana bulanmış olarak doğdu. Gertrudis, kanın ve hele bu kapkara pıhtılaşmış kanın verdiği tiksintiyi yenmek zorundaydı. Hep korkunç bir savaşım karşılığı bulantıyı yenebilmişti. Ölmeden biraz önce kardeşi Rosa kustuğu zaman, Gertrudis korkup kaçmıştı, hayır korku değildi, hayır, tam olarak tiksintiydi bu.</p>

  <p class="normal">Manuela, içlerinde düşkünlerevinin ötesinde sisli yüzler dalgalanan gözleri Gertrudis’in gözlerine dikili, ölüverdi.</p>

  <p class="normal">— Çocukları düşünme, –demişti Gertrudis,– onları adam edinceye, yerlerine yerleştirinceye dek yaşayacağım ben, böyle olmazsa bile kardeşlerine bırakırım, özellikle bu sonuncuya, ölümüne neden olan bu sonuncuya bakacağım, annesi babası olacağım.</p>

  <p class="normal">— Teşekkür ederim, teşekkür ederim. Tanrı senden razı olsun! Sen bir ermişsin!</p>

  <p class="normal">Sonra elini öpmek istedi, ama Gertrudis, ona doğru eğilip alnından öptü ve öpmesi için de kendi yanağını uzattı. Bu şükran belgelerini çocukluktan beri öğrenilmiş bir dersi anlatır gibi yineliyordu. Yaşadığı günlerdeki gibi başı eğik, direşken bir hayvan, daha doğrusu bir nesne gibi ölüp gitti. Bu ölüm, bu pek doğal ölüm, Gertrudis’in ruhunda, karşılaştığı öbür üç ölüm olayından daha çok iz bıraktı. Bu kez bilmeceyi daha iyi anladığı kanısına vardı. Ne dayısının, ne kız kardeşinin, ne de Ramiro’nun ölümü, ruhunun ortasında açılan uçurumu bunca derinleştirmemişti. Bu ölüm, sanki öbür üçünü de doğruluyor, aydınlatıyordu.</p>

  <p class="normal">Yalnız başına kalınca düşünüyor; “Öbürleri öldüler,” diyordu, “bunu ise öldürdüler! Bunu öldürdüler... Biz öldürdük onu! Asıl ben, herkesten daha çok ben öldürmedim mi? Bu ölüme onu ben sürüklemedim mi? Ama zavallıcık yaşadı mı ki? Yaşayabildi mi? Bir rastlantı olarak mı gelmişti dünyaya? Yüzüstü bırakılmış olsaydı, ölüme atılmış olmaz mıydı? Evlenişi de öyle olmadı mı? Tanrı Baba’nın düşkünlerevine girsin diye, onu sonsuzluk dönemecine fırlatmadık mı? Orada da düşkünlerevine girmeyecek mi?” Rosa’nın yetim kızı yanında kendi kocasıyla görmesi, onu öbür dünyada tanıması düşüncesi, bir türlü kafasından atamadığı bu düşünce Gertrudis’e acı veriyordu. Dayısı, onları yetiştiren iyi yürekli rahip, bu dünyada işini bitirmiş, sağlıklarına, iyi yetişmelerine göz kulak olmuştu. Kardeşi Rosa, muradına ermiş, mutlu olmuş, istediği gibi çocuklar bırakmıştı. Ramiro... Ramiro mu? Evet, Ramiro da güçlükle, yolunu gösteren yıldıza sırtı dönük, acı çekmiş –soylu bir acıydı bu– günah işlemiş, ama yine de yolunun sonuna gelmişti, ya bu zavallı kız! Ne günah işlemiş, ne de acı çekmişti, ancak başkaları onun günahlarını almıştı. Ve yetim ölmüştü! “Havva Anamız da yetim düşmüştü,” diye düşündü Gertrudis; sonra, “Hayır, onun babası Tanrı’ydı! Ya annesi? Havva annesini bilmedi ki... İlk günah da böyle açıklanabilir ya! Havva insanlığın yetim kadını olarak ölmüştü!” Havva, yakınlarda okuduğu yaratılış efsanesini, Tanrı’nın burnuna üfleyerek insana nasıl yaşam verdiğini anımsattı. Yine aynı biçimde de geri aldığını düşündü. Tanrı’nın, kapanırken mavi gökleri oluşturan sonsuz, görünmez dudaklarını, son soluğunu verirken ölümün morarttığı, yaşamının anlamı yiten bu zavallı kızın alnına değdirerek bir öpücük karşılığı canını aldığını düşünüyordu.</p>

  <p class="normal">Şimdi Gertrudis, beş çocuğuyla ve sonuncusu için gereken sütninelerle savaşım içinde kalakalmıştı.</p>

  <p class="normal">En büyükleri Ramirin, yüzü ve hareketleriyle babasının canlı modeliydi, teyzesi o zamandan, çocukluğundan beri Ramiro’da gördüğü zararlı çizgileri ve eğilimleriyle çarpışmaya vermişti kendini. “Uyanık olmalıyım,” diyordu, “adam olunca, daha doğrusu erkek olur olmaz, öngörüşlü ve serin bir kafayla eşini seçmesini öğreteceğim ona.” Ama ne yazık ki, sağlıklı olmadığı gibi büyümesi de yavaş, hatta sayrılıklı oluyordu.</p>

  <p class="normal">Hepsini yaşama hazırlaması ve ölen babalarının yolunda yetiştirmesi gerekiyordu.</p>

  <p class="normal">Ya yetim kızın çocukları? “Bunlar da benim,” diyordu Gertrudis. “Ötekiler gibi, kardeşimin çocukları gibi benim, hatta daha da çok. Çünkü benim günahımın çocukları onlar. Benim günahım mı? Daha çok onun değil mi? Hayır, benim günahımın çocukları! Evet, benim günahımın. Zavallı kızcağız!”</p>

  <p class="normal">Özellikle en küçük kız, onu çok düşündürüyordu.</p>
</body>
</html>
