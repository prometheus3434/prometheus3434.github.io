<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_25">XXIII</h2>

  <p class="normal">Kentte dolaşıp duran yoksul bir adam vardı, Aragonyalıydı, beş çocuk babasıydı ve dilekçe yazarak ya da önüne ne iş çıkarsa yaparak yaşamını sürdürüyordu. Zavallı adam sık sık tanıdıklarına ve arkadaşlarına gelir –böylelerinin tanıdığı, arkadaşı olurmuş gibi– yüzlerce gerekçe göstererek onlardan iki üç duro isterdi. İşin en üzücü yanı da çocuklarından birisini, kimi kez de karısını ellerinde istek listeleriyle tanıdıklarının evlerine yollamasıydı. Joaquín birkaç kez yardımına koşmuştu, özellikle de ailesinden birisi kendisini doktor olarak çağırınca. Bu zavallı adama yardım etmekten tuhaf bir rahatlık duyardı. İnsan kötülüğünün bir kurbanı olarak algılardı onu.</p>

  <p class="normal">Bir kez onu tanıyıp tanımadığını sordu Abel’e.</p>

  <p class="normal">— Kuşkusuz tanıyorum, –dedi Abel,– hatta bir ara yanımda çalıştı. Tembelin, dalgacının teki. Evde ocak yanmamasına karşın, sıkıntılarını hafifletmek zorunda olduğu bahanesiyle hiçbir gün kahveye gitmeyi ihmal etmiyordu. Sigara paketi de yanından hiç eksik olmazdı. Üzüntüsünü dumana çevirmesi gerekiyordu.</p>

  <p class="normal">— O kadar da değil, Abel. İşin gerçeğini öğrenmek gerek...</p>

  <p class="normal">— Yalancı pozlarına bakma. Dayanamadığım şey, benden borç isterken, “mümkün olur olmaz ödeyeceğim” diye yalan söylemesi... Sadaka istese, çalışsa! Daha dürüstçe ve soyluca olur. Geçenlerde benden üç duro avans istedi, ben üç peseta verdim ve “Geri vermeni istemiyorum!” dedim. Tembelin teki!</p>

  <p class="normal">— Peki onun ne suçu var!..</p>

  <p class="normal">— Hadi sen de! Yine başlama, ne suçu varmış...</p>

  <p class="normal">— Kuşkusuz! Kimin suçu?</p>

  <p class="normal">— Tamam, tamam, bırakalım bunları. Madem ona yardım etmek istiyorsun, yardım et bakalım, karşı çıkmam. Yine para istemeye gelirse eminim ben de veririm.</p>

  <p class="normal">— Biliyordum bunu, çünkü aslında sen de...</p>

  <p class="normal">— Şimdi aslını faslını karıştırmayalım. Ben ressamım ve insanların içlindekilerin resmini yapmıyorum. Ayrıca her insanın içindekini dışına vurduğundan eminim.</p>

  <p class="normal">— Pekâlâ, sana göre her insan yalnızca bir model...</p>

  <p class="normal">— Az mı yani? Senin için de bir hasta. Çünkü senin işin onların içlerine bakmak, muayene etmek...</p>

  <p class="normal">— Sıradan bir iş...</p>

  <p class="normal">— Niçin?</p>

  <p class="normal">— Çünkü başkalarının içine bakmaya alışan bir insan zamanla kendi içine bakmaya, kendisini incelemeye başlar.</p>

  <p class="normal">— Bak işte avantajlı yanı. Ben aynada kendime bakınca oldukça...</p>

  <p class="normal">— Gerçekten hiç kendine baktın mı?</p>

  <p class="normal">— Kuşkusuz! Kendi portremi yaptığımı bilmiyor musun?</p>

  <p class="normal">— Şaheser olmalı...</p>

  <p class="normal">— Dostum, hiç de fena değil... Ya sen, içini iyice inceledin mi?</p>

  <p class="normal">Bu konuşmanın ertesi günü Joaquín, Casino’dan Federico ile çıktı, utanç verici bir biçimde sadaka isteyen o zavallı adamı tanıyıp tanımadığını sormak istiyordu: “Doğru söyle bana, baş başayız; insafsızlık etme”</p>

  <p class="normal">— Öyleyse bak, cezaevinde olması gereken bir zavallı o, hem daha iyi beslenir, hem de daha rahat ederdi.</p>

  <p class="normal">— Ne yapmış ki?</p>

  <p class="normal">— Yo, hiçbir şey yapmamış; yapması gerekirdi ve bunun için cezaevinde olması gerekirdi, diyorum ya.</p>

  <p class="normal">— Peki, ne yapmalıydı?</p>

  <p class="normal">— Kardeşini öldürmeliydi.</p>

  <p class="normal">— Yine başlıyorsun!</p>

  <p class="normal">— Anlatayım sana. Bildiğin gibi bu zavallı adam Aragonyalı; o topraklarda kesin bir miras hukuku hâlâ yok. babasının ilk oğlu olmak, ailenin en büyük çocuğu olmak gibi bir şansızlığı vardı ve daha sonra yoksul, güzel ve dürüst bir kıza âşık olmuş galiba. Babası bu ilişkiye bütün gücüyle karşı çıkmış ve eğer o kızla evlenecek olursa mirasından mahrum bırakmakla tehdit etmiş. Fakat aşktan gözü hiçbir şey görmeyen delikanlı, babasını ikna edeceğini sanarak işi daha da ileri götürmüş, sonunda kızla evlenmiş, evden ayrılmış. Ve kasabada kalıp, elinden geldiğince kayınpederinin evinde çalışmayı sürdürmüş, babasını inandıracağını ve yumuşatacağını ummuş. Ama tam bir Aragonyalı olan babası Nuh demiş peygamber dememiş. Ve sonunda zavallıyı mirasından mahrum bırakarak ölmüş, bütün mirasını ikinci oğluna bırakmış, hiç de fena sayılmayacak bir mal mülk. Zaten pek varlıklı olmayan kayınvalidesi ve kayınpederi öldükten az sonra, bizimki kardeşinden yardım ve iş istemiş, fakat kardeşi geri çevirmiş, o da cesaret isteyen bir eyleme girişmemek, kardeşini öldürmemek için buraya gelmiş ve başkalarının sırtından geçinerek, dilenerek yaşamaya başlamış. Bütün öykü bu işte, gördüğün gibi çok etkileyici.</p>

  <p class="normal">— Ne de etkileyici ya!</p>

  <p class="normal">— Bir bakıma Yakup denebilecek kardeşini öldürmüş olsaydı kötü, çok kötü olurdu, ama öldürmemesi de kötü, çok kötü… Belki daha da kötü olurdu.</p>

  <p class="normal">— Böyle konuşma, Federico.</p>

  <p class="normal">— Evet, yalnızca utanç içinde, asalak, sefil bir yaşam sürmekle kalmıyor, kardeşinden nefret ederek yaşıyor.</p>

  <p class="normal">— Peki, ya onu öldürmüş olsaydı?</p>

  <p class="normal">— O zaman nefreti tedavi edilmiş olurdu ve bugün cinayetinden pişman olup kardeşini sevgiyle anacaktı. Eylem insanı kötü duygulardan arındırır; insan ruhunu zehirleyen kötü duygulardır. İnan bana Joaquín, bunu çok iyi biliyorum.</p>

  <p class="normal">Joaquín bakışlarını dikti ona ve gözlemledi:</p>

  <p class="normal">— Peki sen?</p>

  <p class="normal">— Ben mi? Seni pek ilgilendirmeyen şeyi bilmek istemezsin, oğlum. Benim sinizmimin savunma amaçlı olduğunu bilmen yeter. Ben, herkesin babam sandığı adamın oğlu değilim; ben piçim ve bu dünyada öz babamdan, doğal babamdan nefret ettiğim kadar kimseden nefret etmiyorum; korkaklığından ve soysuzluğundan, şimdi taşıdığım bu uygunsuz adı bana vermiş olan babamın kanına giren de o acımasız adamdır.</p>

  <p class="normal">— Ama asıl baba çocuğun doğmasına neden olan değildir, besleyip büyütendir...</p>

  <p class="normal">— Beni büyüttüğünü sandığınız adam büyütmedi beni; ötekine, yani öz babama, onu annemle evlenmek zorunda bırakan adama beslediği kinin zehri ile beni yuvadan attı.</p>
</body>
</html>
