<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_7">V</h2>

  <p class="normal">Abel, Joaquín’e evlenmekten söz edince:</p>

  <p class="normal">— En doğrusu bu, –dedi.– Belliydi zaten.</p>

  <p class="normal">— Ama anlıyorsun ya...</p>

  <p class="normal">— Evet anlıyorum, beni geri zekâlı ya da öfkeli sanma; anlıyorum, mutlu olman iyi olur... Artık benim için olanaksız...</p>

  <p class="normal">— Ama Joaquín, Tanrı aşkına, en sevdiğinin hatırı için...</p>

  <p class="normal">— Yeter, artık bu konuyu konuşmayalım. Helena’yı mutlu et, o da seni mutlu etsin... Sizi bağışladım bile...</p>

  <p class="normal">— Gerçekten mi?</p>

  <p class="normal">— Evet, gerçekten. Sizi bağışlamak istiyorum. Kendime göre bir yaşam kuracağım.</p>

  <p class="normal">— Öyleyse seni düğünümüze çağırma cesareti göstereceğim kendi adıma?..</p>

  <p class="normal">— Ve onun adına da, öyle mi?</p>

  <p class="normal">— Evet, onun adına da.</p>

  <p class="normal">— Anlıyorum. Mutluluğunuzu artırmak için gelirim. Geleceğim.</p>

  <p class="normal">Düğün armağanı olarak Joaquín, Abel’e bir sanatçıya yaraşır, kakmalı, şahane iki tabanca yolladı.</p>

  <p class="normal">— Benden bıktığın zaman kafana bir kurşun sıkman için, –dedi Helena, evleneceği adama.</p>

  <p class="normal">— Neler söylüyorsun, be kadın!</p>

  <p class="normal">— Amacının ne olduğunu kim bilebilir... Yaşam entrikalar çevirerek geçiyor...</p>

  <p class="normal">Joaquín, İtiraflar’ına şöyle yazdı: “Bana, evleneceklerini söylediği o günü izleyen günlerde, bütün varlığımın donduğunu duyumsadım. Bir buz tabakası yüreğimi sıkıştırıyordu. Buzdan alev gibiydiler. Soluk almakta zorlanıyordum. Helena’ya olan kinim, özellikle de Abel’e olan kinim, kökleri tüm benliğimi saran soğuk kin beni duygusuzlaştırmıştı. Kötü bir bitki değildi bu, ruhuma çivilenip kalan bir buzdağı; daha doğrusu ruhum bu kinle buz tutmuştu. Ve buz, öylesine saydamdı ki her şeyi pırıl pırıl görüyordum. Haklı olduklarının ayrımındaydım, hak denen şey onu elinde tutanlarındı, onun üzerinde hiçbir hak iddia edemezdim; sevgi konusunda bir kadına zor kullanılamayacağının, birbirlerini sevdiklerine göre birleşmelerinin gerekli olduğunun bilincindeydim. Ama onları bu yola kendim sürüklediğimi, yalnızca tanışmaları değil, birbirlerini sevmelerini de sağladığımı bulanık olarak duyumsuyordum; sırf beni küçük düşürmek için anlaştıklarını, Helena’nın kararında beni kızdırmanın ve bana acı vermenin, beni kıskandırmanın ve Abel’in önünde küçük düşürmenin etkisi olduğunu duyumsuyordum ve Abel’in kararında ise, başkasının acısını duyumsamasını kesinlikle önleyen bencillik egemendi. Kısacası, başka insanların da var olduğunun ayrımında değildi. Ona göre, biz öteki varlıklar, tabloları için birer modeldik. Kendi yaşamıyla öylesine doluydu ki, kin beslemeyi bile bilmiyordu.</p>

  <p class="normal">“Kinden buz tutmuş ruhum, buz bağlamış acılı yüreğimle düğüne gittim, ama kahredici bir dehşete kapılmıştım, ‘evet’ dediklerini duyunca buzun çatlayacağından, yüreğimin eriyeceğinden korkuyordum: Ya ölecektim, ya çıldıracaktım. Ama başıma gelen, ölümden daha öldürücü oldu; daha kötü, ölmekten de daha kötü oldu. Ah keşke oracıkta ölebilseydim.</p>

  <p class="normal">“Şahane güzeldi. Bana selam verdiği zaman, buzdan yüreğime, buzdan bir kılıcın saplandığını duyumsadım; bana acıyan o utanmaz gülümsemesiydi bu. ‘Teşekkürler!’ dedi ve ‘Zavallı Joaquín!’ dediğini duyar gibi oldum. Abel’in ise beni görüp görmediğini bilmiyorum. Bir şeyler söylemiş olmak için: ‘Özverini anlıyorum’ dedi. ‘Önemi yok!’ diye yanıtladım; ‘Geleceğimi söylemiştim sana ve işte geldim; bak, aklı başında bir insanım; en eski arkadaşımı, kardeşimi ihmal edemezdim.’ Fazla pitoresk olmasa da davranışım ona ilginç gelmiş olmalı. Orada taş gibi duran bir davetliydim.</p>

  <p class="normal">“Uğursuz an’a yaklaşırken saniyeleri sayıyordum. ‘Biraz sonra,’ diyordum, ‘benim için her şey bitmiş olacak!’ Yüreğimin durduğunu sandım. Her iki Evet’i de, Abel’in evet’ini ve Helena’nın evet’ini çok net ve farklı duydum. Kız evet derken bana baktı, eskisinden daha soğukkanlılıkla karşıladım, bana dokunan hiçbir şey duymamışım gibi ürkmeden, yüreğim çarpmadan karşıladım. Bu içime bir cehennem korkusu saldı. Bir canavardan daha berbat duyumsadım kendimi, yaşamıyormuşum gibi, bir buz parçasından başka bir şey değilmişim gibi ve bunun sonsuza dek böyle kalacağını duyumsadım. Etime dokundum, bedenimi çimdikledim ve nabzımı yokladım. Ama yaşıyor muyum ben? Ben var mıyım, diye sordum kendi kendime.</p>

  <p class="normal">“O gün olanları hiç anımsamak istemiyorum. Benimle vedalaştılar ve balayı gezisine gittiler. Kitaplarıma, araştırmalarıma gömüldüm ve sayıları yavaş yavaş artan hastalarımla ilgilenmeye başladım. O darbenin bana verdiği onarılmaz ruhsal çöküntü, içimde bir ruhun olmadığını keşfetmeye, araştırmalarımda teselliye değil de –teselliye ne gereksinmem vardı, ne de istiyordum– büyük bir tutkuya destek aramaya yöneltti beni. Kendi adımın ünüyle, Abel’in kazanmaya başladığı ününü ezmem gerekiyordu; bilimsel buluşlarım ve gerçek şairliğim onun tablolarını gölgelemeliydi. Bir gün Helena kendisini zafer halesiyle kuşatacak olanın o ressam değil de ben, o sevimsiz doktor olacağını anlamalı. Çalışmalarıma gömüldüm. Hatta onları unutabileceğimi bile sandım! Bilimi hem uyuşturucu hem uyarıcı olarak kullanmak istedim!”</p>
</body>
</html>
