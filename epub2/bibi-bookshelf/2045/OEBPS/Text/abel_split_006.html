<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_5">III</h2>

  <p class="normal">Abel’in yaptığı Helena’nın portresi büyük bir başarı elde etti. Sergilendiği vitrinin karşısında hayranlıkla seyreden birileri oluyordu her zaman. “Artık büyük bir ressamımız daha var.” diyorlardı. Helena ise yapılan yorumları duymak için portresinin asılı durduğu yere yaklaşıyor ve yaşayan ölümsüz bir portre gibi, eteklerini oraya buraya savuran bir sanat yapıtı edasıyla kentin sokaklarında dolaşıyordu. Bunun için mi doğmuştu acaba?</p>

  <p class="normal">Joaquín hemen hemen hiç uyuyamıyordu.</p>

  <p class="normal">— Şimdi daha da kötü, –dedi Abel’e.– Gerçekten benimle oyun oynuyor. Öldürecek beni!</p>

  <p class="normal">— Bu çok doğal! Artık meslek güzelliğini duyumsuyor...</p>

  <p class="normal">— Evet, sen onu ölümsüzleştirdin! Bir başka La Giaconda daha!</p>

  <p class="normal">— Ama sen, doktor olarak hayatını uzatabilirsin.</p>

  <p class="normal">— Ya da kısaltabilirim.</p>

  <p class="normal">— İşi trajik duruma sokma.</p>

  <p class="normal">— Peki ne yapacağım ben, Abel, ne yapacağım?</p>

  <p class="normal">— Sabırlı olacaksın.</p>

  <p class="normal">— Üstelik bana anlattıklarına bakılırsa, başka birisine âşık olduğunu sandığımı söylemişsin ona...</p>

  <p class="normal">— Aranızı bulmak için…</p>

  <p class="normal">— Aramızı bulmak içinmiş... Abel, Abel, onunla anlaşmışsın... ikiniz birden aldatıyorsunuz beni...</p>

  <p class="normal">— Seni aldatmak mı? Hangi konuda? Sana bir söz mü verdi?</p>

  <p class="normal">— Sana verdi mi?</p>

  <p class="normal">— O senin sevgilin değil mi?</p>

  <p class="normal">— Yoksa artık senin sevgilin mi?</p>

  <p class="normal">Abel sustu, renkten renge girmişti.</p>

  <p class="normal">— Görüyorsun değil mi? –diye haykırdı Joaquín kekeleyip titrerken.– Görüyorsun ya?</p>

  <p class="normal">— Neyi görüyorum.</p>

  <p class="normal">— Bir de yadsıyorsun ha? Hangi yüzle yadsıyacaksın?</p>

  <p class="normal">— Tamam Joaquín, biz daha kendimizi tanımadığımızdan beri arkadaşız, nerdeyse kardeş gibiyiz...</p>

  <p class="normal">— Arkadan vuran bir kardeş, öyle değil mi?</p>

  <p class="normal">— Böyle öfkelenme; sabırlı ol...</p>

  <p class="normal">— Sabırlı olmak mı? Yaşamım sürekli sabretmekle, sürekli acı çekmekle mi geçecek? Sevimli olan sen, yiyip içip eğlenen sen, hep kazançlı çıkan sen, sanatçı olan sen... Peki ben...</p>

  <p class="normal">Gözlerinden akan yaşlar konuşmasını kesti.</p>

  <p class="normal">— Peki ne yapabilirim Joaquín, ne yapmamı istiyorsun?</p>

  <p class="normal">— Onu ben sevdiğime göre, ona yaklaşmamanı!</p>

  <p class="normal">— Ama yaklaşan o oldu Joaquín, o olduğuna göre...</p>

  <p class="normal">— Kuşkusuz, sana, sanatçıya, talihli adama, kadınların peşinden koştukları gözde delikanlıya. Artık sahipsin de ona...</p>

  <p class="normal">— Söylüyorum sana, bana yanaşan o.</p>

  <p class="normal">— Evet, artık dişi tavus kuşuna, mesleki güzelliğe, La Giaconda’ya sahip olan sensin... Onun ressamı sen olacaksın. Her pozda, her biçimde, her ışıkta, giyinik ve çıplak olarak çizeceksin onu...</p>

  <p class="normal">— Joaquín!</p>

  <p class="normal">— Böylece ölümsüzleştireceksin onu. Senin tablolarının yaşadıkları kadar yaşayacak o da. Yani yaşayacak, değil mi! Çünkü Helena yaşamıyor; o kalacak, yontulduğu mermer gibi kalacak. Çünkü soğuk ve sert taştan, senin gibi soğuk ve sert. Bir et yığını!</p>

  <p class="normal">— Öfkelenme dedim sana...</p>

  <p class="normal">— Demek ki öfkelenmemem gerek dostum, öfkelenmemem ha! Bu iğrenç, aşağılık bir oyun!</p>

  <p class="normal">Bitkin bir durumda çöktü ve sözcükler, tutkusunun şiddetine yetmeyeceklermiş gibi sustu.</p>

  <p class="normal">— Ama dur hele dostum, –dedi Abel, en tatlı , ama en korkutucu sesiyle,– bir düşün. Seni sevmek istemiyorsa, seni sevmesini nasıl sağlayabilirim? Seni sevgili olarak görmüyor.</p>

  <p class="normal">— Evet, benden kimse hoşlanmıyor; şanssız doğmuşum ben.</p>

  <p class="normal">— Yemin ederim ki Joaquín.</p>

  <p class="normal">— Yemin etme!</p>

  <p class="normal">— Bu iş yalnızca bende bitseydi, yemin ederim ki Helena senin sevgilin, yarın da karın olurdu. Sana onu bırakabilmek benim elimde olsaydı...</p>

  <p class="normal">— Bir tabak mercimek çorbası karşılığında bana satardın, değil mi?</p>

  <p class="normal">— Onu sana satmak mı, yo, yo! Bedava verirdim ve sizi mutlu görmekten kıvanç duyardım, ama...</p>

  <p class="normal">— Evet, o beni sevmiyor, seni seviyor, değil mi?</p>

  <p class="normal">— Doğru!</p>

  <p class="normal">— Peşinden koşan beni itiyor, kendisini iten senin peşinden koşuyor ha?</p>

  <p class="normal">— Evet, sen buna inanmasan da; baştan çıkarılan benim.</p>

  <p class="normal">— Amma da hava atıyorsun! Tiksindiriyorsun beni!</p>

  <p class="normal">— Hava atmak mı?</p>

  <p class="normal">— Evet, baştan çıkarılan olmak, baştan çıkaran kişi olmaktan daha kötü. Zavallı kurbanım benim! Kadınlar senin için kavga ediyorlar...</p>

  <p class="normal">— Tepemi attırma benim, Joaquín!</p>

  <p class="normal">— Senin mi? Senin tepeni attırmak mı? Sana söylüyorum, alçaklık bu, iğrenç bir şey, cinayet... Artık sonsuza dek aramızda her şey bitti.</p>

  <p class="normal">Ve sonra anlaşılmaz gözyaşları arasında, ses tonunu değiştirerek:</p>

  <p class="normal">— Acı bana Abel, acı bana. Görüyorsun herkes bana düşman, her şey bana engel... Sen gençsin, şanslısın, şımartılıyorsun; senin için kadından çok ne var... Helena’yı bana bırak; inan bana, başka bir kadını sevemeyeceğim... Bırak bana Helena’yı...</p>

  <p class="normal">— Ama sana bıraktığımı söylüyorum ya...</p>

  <p class="normal">— Beni duymasını, beni tanımasını sağla; onun için ölüp bittiğimi, onsuz yaşayamayacağımı söyle ona...</p>

  <p class="normal">— Onu tanımıyorsun ki sen...</p>

  <p class="normal">— Evet, evet, ikinizi de tanıyorum! Ama Tanrı aşkına, yemin et bana, onunla evlenmemen gerektiğini söyle...</p>

  <p class="normal">— Evlenmekten söz eden kim?</p>

  <p class="normal">— Öyleyse sırf beni kıskandırmak içindi ha? Ya Helena yalnızca yosmanın birisiyse, hatta daha da kötüyse...</p>

  <p class="normal">— Sus! –diye gürledi Abel.</p>

  <p class="normal">Öylesine gürledi ki Joaquín sustu, bakakaldı.</p>

  <p class="normal">— Olanaksız, Joaquín! Seninle başa çıkılmaz! Çekilmez adamsın!</p>

  <p class="normal">Ve Abel çekip gitti.</p>

  <p class="normal">“Korkunç bir gece geçirdim,” diye yazdı İtiraflar’ına Joaquín, “yatakta bir o yana bir bu yana döndüm, arada bir yastığı dişliyordum, kalkıp lavabodaki sürahiden su içiyordum. Ateşim vardı. Zaman zaman kötü rüyalar görüyordum. Onları öldürmek geçiyordu kafamdan ve sanki bir dram ya da bir roman yazmam söz konusuymuş gibi kanlı intikamımın ayrıntıları beynimde belirip gelişiyordu ve onlarla karşılıklı konuşma planları hazırlıyordum. Bana öyle geliyordu ki Helena beni aşağılamak istemişti, beni küçük gördüğü için, aynadaki et yığını Abel’e âşık olmuş, aslında kimseyi sevememişti. Ve deliler gibi, eskisinden de büyük bir hararetle arzu ediyordum onu. O gece sayısız dalıp gitmelerimin birisinde Abel’in soğuk ve devinimsiz bedeni yanında kendimi Helena’ya sahip olurken düşledim. O gece, kötü arzuların, öfkenin, pis isteklerin, kudurganlığın estiği bir fırtınaydı. Gün ışığı ve bu denli acının verdiği yorgunluk ile aklım başıma geldi, Helena’nın üzerinde hiç hakkım olmadığını anladım, ama bütün varlığımla Abel’den kin duymaya ve aynı zamanda bu kini ruhumun derinliklerinde özenle nasıl gizleyeceğimi, büyüteceğimi, bakacağımı tasarlamaya başladım. Ne kini? Henüz buna ne bir ad vermek istiyordum, ne de kinin yükünü ve tohumunu taşımaya mahkûm olarak doğduğumu kabullenmek... O gece yaşamımın cehennemine doğdum.”</p>
</body>
</html>
