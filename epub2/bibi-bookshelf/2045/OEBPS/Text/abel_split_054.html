<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_52">XII</h2>

  <p class="normal">Gertrudis, sonunda yalnızlığına dayanamayıp, günahlarını çıkaran, ama ruhani pederi olmayan Rahip Alvarez’e derdini dökmeye karar verdi. Çünkü yönetilmekten, hele bir erkek eliyle yönetilmekten hep kaçan bir kadındı. Ondaki sağtöre kuralları, kendi kanıları, dinsel inançları ve çevresindekilerden işittikleri, okudukları sayesinde, ama kendine özgü bir biçimde gelişmişti. İki kız kardeşi büyüten ve Mazo’ya göre onlara Hıristiyanlık anlayışını öğreten zavallı dayısı, temiz yürekli rahip Don Primitivo, yeğeni Tula’nın hayran olduğu zekâsı karşısında hep büyük bir saygı duymuştu. “Sen rahibe olsan,” derdi hep, “ikinci bir Santa Teresa daha yetişmiş olur... Kızım, neler de düşünmezsin sen!” Kimi kez de şöyle derdi: “Tula’cığım, bu dediğin biraz küfür kokuyor; hımm! Bilmiyorum ki... bilmem ki!..” Kız ise gülerek karşılık veriyordu: “Evet dayı, saçma sapan şeyler geliyor aklıma, küfür kokuyor dediğinize göre, bir daha düşünmeyeceğim.” Ama düşünceleri kim durdurabilir ki?..</p>

  <p class="normal">Gertrudis, hep yalnız hissetmişti kendisini. Daha doğrusu kendisine başkalarının yardımı söz konusu olunca duyuyordu bu yalnızlığı, kendisi başkalarına yardım ederken değil. Kırk öküzle yalnız kalmış gibiydi. Çevresindekilere dayanak oluyordu; ama dizlerinin dermanı kesilse, kafası tuttuğu yolda direşken olmasa, inancı sarsılsa, zayıflasa, ya o, o kime dayanacaktı? Kim onun dayanağı olacaktı? Büyük bir annelik duygusu, annelik tutkusuyla dopdolu olduğu halde, öz evlat aramıyordu. “Yoksa bir tür kendini beğenmişlik mi bu?” diye soruyordu kendi kendine.</p>

  <p class="normal">Bu yalnızlık canına tak demişti. Sonunda, gidip derdini günah çıkaran Rahip Alvarez’e itiraf etti. Ona, Ramiro’nun isteğini, yaptığı öneriyi, çocuklara anne dememelerini salık verişini, bu yuvanın arılığını koruması ve kendini bütünüyle Rosa’nın çocuklarına verebilmesi için hiç kimseyle evlenmek istemeyişini bir bir anlattı.</p>

  <p class="normal">Peder,</p>

  <p class="normal">— Ama, –dedi,– eniştenizin tutumunu pek yerinde buluyorum ben.</p>

  <p class="normal">— Söz konusu olan eniştem değil, benim Peder; hem sakın yardım istemek için size koşmuş olmasın...</p>

  <p class="normal">— Hayır, hayır kızım, hayır!</p>

  <p class="normal">— Söylediklerine göre günah çıkarma kulübesinde bol bol çöpçatanlık ediliyormuş, siz rahipler de işi nikâh memurluğuna döküyormuşsunuz...</p>

  <p class="normal">— Şimdi kızım, size yalnızca şunu söyleyeyim: Genç, güçlü kuvvetli, dul olan eniştenizin evlenmek istemesi pek doğaldır. Çocuklarına başka bir anne araması daha doğal ve kutsal bir şey...</p>

  <p class="normal">— Başka bir anne mi? Var ya!</p>

  <p class="normal">— Evet, ama... Ya o giderse...</p>

  <p class="normal">— Benim gitmem mi? Anneleri etiyle kemiğiyle yaşasaydı, bu çocuklara neler yapacaktıysa, ben de onları yapmayı görev sayıyorum.</p>

  <p class="normal">— Hem dedikodu oluyor...</p>

  <p class="normal">— Olsun Peder, dedim ya size, umurumda değil...</p>

  <p class="normal">— Gerçekten öyleyse, bunun için yapıyorsanız, ne diye söz edilmeli? Kendinizi iyice dinleyin ve bakın; kararınıza, başkalarının dedikodularına sırt çevirmek, toplumun düşüncelerine karşı gelmek isteği karışmış olmasın...</p>

  <p class="normal">— Öyle olsa ne olacaktı?</p>

  <p class="normal">— Kuşkusuz günah olurdu. Ama asıl sorun bu değil.</p>

  <p class="normal">— Hangi sorun?</p>

  <p class="normal">— Sizin onu sevip sevmemeniz. Sorun burada. Onu seviyor musunuz, sevmiyor musunuz?</p>

  <p class="normal">— Koca olarak mı? Hayır!</p>

  <p class="normal">— Ya iğreniyor musunuz ondan?</p>

  <p class="normal">— İğrenmiyorum da... hayır!</p>

  <p class="normal">— Rahmetli kardeşinizi isteyeceğine sizi istemiş olsaydı...</p>

  <p class="normal">— Peder! Peder! –Sesi titriyordu.–</p>

  <p class="normal">— Evet, bunu düşünmek gerekir...</p>

  <p class="normal">— Peder, bu günah değil ki!</p>

  <p class="normal">— Önemli olan ruhsal eğilim ve söz öğüt dinlemek... Evet, günah, belki günah... İşin içinde eski bir kıskançlık olmasın...</p>

  <p class="normal">— Peder!</p>

  <p class="normal">— İyice eşelemek gerek bunu. Belki de şimdiye dek bağışlamadın onu.</p>

  <p class="normal">— Söyledim size Peder, onu seviyorum, koca olarak değil, onu bir kardeş gibi, kardeşten de çok, çocuklarımın babası gibi seviyorum. Çünkü bunlar, onun çocukları benim çocuklarımdır, bütün yüreğimin, benliğimin parçaları; koca olarak sevmiyorum. Onun yatağında, kardeşimin yattığı yeri alamam ben... Hele çocuklarımı üvey anne eline bırakmayı ne isterim, ne de buna zorunluyum...</p>

  <p class="normal">— Üvey anne mi?</p>

  <p class="normal">— Evet, üvey anne. Onunla, yüreğimin parçalarının babalarıyla evlenirsem, onlar için üvey anne olurum; üstelik bir de ondan, aynı tenden, aynı kandan çocuğum olursa. Bu şimdilik... Asla!</p>

  <p class="normal">— Şimdilik...</p>

  <p class="normal">— Evet, şimdi yüreğimden olanlar var... Benim çocuklarım.</p>

  <p class="normal">— Ama onu düşünün, eniştenizi ve onun durumunu...</p>

  <p class="normal">— Onu düşünmek mi?</p>

  <p class="normal">— Evet! Acımıyor musunuz ona?</p>

  <p class="normal">— Acıyorum, onun için de yardım ediyorum, destekliyorum onu. Oğullarımdan biri gibi...</p>

  <p class="normal">— Ona yardım ediyorsunuz... Onu destekliyorsunuz...</p>

  <p class="normal">— Evet, babalık görevini yerine getirmesi için ona yardım ediyorum, destekliyorum onu...</p>

  <p class="normal">— Babalık görevini yerine getirmek... babalık görevini yerine getirmek... Ama o bir erkek...</p>

  <p class="normal">— Ve ben de bir kadın!</p>

  <p class="normal">— Zayıf o...</p>

  <p class="normal">— Ben güçlü müyüm?</p>

  <p class="normal">— Gerektiğinden çok.</p>

  <p class="normal">— Gerektiğinden çok mu?</p>

  <p class="normal">— Bu güçlülük, kızım, kimi kez sertlik, acımasızlık olabilir. Ona karşı çok sertsiniz, çok. Koca olarak sevemezmişsiniz onu, zararı yok. Bir erkekle evlenmek için bu zorunlu da değil. Birçok durumlarda bir kadın bir erkekle acıdığı için, onu yalnız bırakmamak için, kurtarmak, ruhunu kurtarmak için evlenmelidir...</p>

  <p class="normal">— Ama ben onu yalnız bırakmıyorum ki...</p>

  <p class="normal">— Evet, evet, yalnız bırakıyorsunuz. Daha çok açıklamadan da anlıyorum ben bunu...</p>

  <p class="normal">— Evet, evet, ben de anlıyorum, ama anlamak istemiyorum. Yalnız değil o. Yalnız olan benim! Yalnız! Yalnız! Hep yalnız...</p>

  <p class="normal">— Ama “evlenmek sürünmekten yeğdir” sözünü bilirsin ya...</p>

  <p class="normal">— Ama ben sürünmüyorum ki...</p>

  <p class="normal">— Yalnızlıktan yakınan siz değil misiniz?</p>

  <p class="normal">— İnsanı süründüren bir yalnızlık değil, sizin sandığınız yalnızlık değil bu. Hayır, değil bu. Ben sürünmüyorum...</p>

  <p class="normal">— Ya o sürünüyorsa, o?</p>

  <p class="normal">— Çocuklarının bakımlarıyla, sevgileriyle gönlü rahat etsin.</p>

  <p class="normal">— Artık beni anlıyorsunuz ya.</p>

  <p class="normal">— Fazlasıyla.</p>

  <p class="normal">— Ne olursa olsun, şunu açıkça söyleyeyim, enişteniz bir uçurumun kıyısında, düşerse suç sizde.</p>

  <p class="normal">— Bende mi?</p>

  <p class="normal">— Kuşkusuz.</p>

  <p class="normal">— Ben öylesine kesin görmüyorum. Erkek olmadığımdandır...</p>

  <p class="normal">— Bana evlenmekten korkmanızın nedenlerinden biri olarak ondan çocuğunuzun olacağını söylemiştiniz, değil mi?</p>

  <p class="normal">— Evet, öyle, çocuğumuz olursa, ister istemez kız kardeşiminkilere üvey anne olacağım.</p>

  <p class="normal">— Ama evlilik yalnızca çocuk yapmak için değildir ki. Evlileri bütün yaşanılan boyunca şükrederek yaşatmak, Tanrı adına çocuk yetiştirmelerini sağlamak... Anlıyor musunuz?</p>

  <p class="normal">— Biraz...</p>

  <p class="normal">— Şükrederek yaşamalılar, günahtan uzak.</p>

  <p class="normal">— Şimdi biraz daha az anlıyorum.</p>

  <p class="normal">— Güzel! Hayvansal duygulara karşı bir çare bu.</p>

  <p class="normal">— Nasıl? Ne? Ne diyorsunuz?</p>

  <p class="normal">— Ama ne oldunuz böyle? Neden böyle sarardınız?</p>

  <p class="normal">— Hayvansal duygulara karşı çare olan ne? Evlilik mi, yoksa kadın mı?</p>

  <p class="normal">— Her ikisi... Kadın... ve erkek.</p>

  <p class="normal">— Öyleyse hayır Peder, hayır, hayır, bir daha hayır! Ben hiçbir şeye çare olamam, beni çare olarak düşünmek ne demek? Çare... hem de buna karşı! Hayır! Ben kendime daha çok önem veriyorum.</p>

  <p class="normal">— Ama bu...</p>

  <p class="normal">— Hayır, ben işe yaramam artık, kız kardeşimden çocukları olmasaydı, çocuk olsun diye evlenirdim... ondan olsun diye... Ama çare. Buna hem de. Ben mi çare olacağım? Yokum ben!</p>

  <p class="normal">— Ama daha önce kardeşinizin yerine sizi istemiş olsaydı...</p>

  <p class="normal">— Beni mi? Önce mi? Bizi tanıdığı zaman mı? Daha fazla konuşmayalım Peder, birbirimizi anlamıyoruz biz, görüyorum ki ayrı ayrı dillerden konuşuyoruz. Ne ben sizinkini anlıyorum, ne siz. benimkini.</p>

  <p class="normal">Bunu söyledikten sonra günah çıkarma bölmesinin önünden kalktı. Yürümekte güçlük çekiyordu. Bunca uzun zaman çömelmek dizkapaklarını ağrıtmıştı. Aynı zamanda ruhunun eklem yerleri de sızlıyordu, yalnızlığını her zamankinden daha derinden duyuyordu. “Hayır,” diyordu kendi kendine, “beni anlamıyor, beni anlamıyor; erkek milleti, ne olacak! Ama ben kendimi anlıyor muyum? Anlıyor muyum ki kendimi? Seviyor muyum? Sevmiyor muyum? Kendini beğenmişlik mi bu? Yalnızca üzeri kirlenmesin diye, arkadaşını kurtarmak için kendini çamura atmaktan kaçınan kakımın acıklı, şaşılası tutkusu değil mi? Bilmiyorum... Bilmiyorum...”</p>
</body>
</html>
