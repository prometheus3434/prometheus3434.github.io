<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_29">XXVII</h2>

  <p class="normal">İki gün sonra Joaquín muayene odasında karısı ve kızı ile bir araya geldi.</p>

  <p class="normal">— Baba, Tanrı böyle istiyor! –diye bağırdı kızı Joaquína, kararlı bir biçimde, babasıyla yüz yüze gelince.</p>

  <p class="normal">— Olamaz! –dedi Joaquín,– bunu isteyen Tanrı değil, o papaz olacak adam. Senin gibi toy bir kız, Tanrı’nın ne istediğini nasıl bilir? Tanrı’yla ne zaman konuştun?</p>

  <p class="normal">— Her hafta Kudas ayinine katılıyorum, baba.</p>

  <p class="normal">— Aç miden yüzünden başın dönüyor, Tanrı’dan haber, vahiy geliyor sanıyorsun.</p>

  <p class="normal">— Yüreğin acıkması daha da kötü ya!</p>

  <p class="normal">— Hayır, hayır, bu olamaz, Tanrı bunu istemez, isteyemez, sana söylüyorum, Tanrı bunu isteyemez.</p>

  <p class="normal">— Tanrı’nın ne istediğini bilmiyorum, ama sen baba, onun neyi istemediğini biliyorsun, değil mi? Bedenle ilgili çok şey bilirsin, ama Tanrı’yla, insan ruhuyla ilgili şeyleri...</p>

  <p class="normal">— Ruhla ilgili ha? Ruhla ilgili konuları bilmediğimi mi sanıyorsun?</p>

  <p class="normal">— Daha doğrusu bilmemek işine geliyor.</p>

  <p class="normal">— Beni suçluyor musun?</p>

  <p class="normal">— Hayır baba, kendi kendini suçlayan sensin.</p>

  <p class="normal">— Görüyor musun Antonia? Bunu sana söylemiyor muydum?</p>

  <p class="normal">— Peki, sana ne söylüyordu anne?</p>

  <p class="normal">— Hiç kızım, hiç; babanın her zamanki kuruntuları, tedirginlikleri...</p>

  <p class="normal">— Peki öyleyse! –diye bağırdı Joaquín kararlı bir davranışla,– beni kurtarmak için manastıra gireceksin, değil mi?</p>

  <p class="normal">— Gerçeğe yaklaştın sayılır.</p>

  <p class="normal">— Peki ya, beni neden kurtaracaksın?</p>

  <p class="normal">— Tam olarak bilmiyorum.</p>

  <p class="normal">— Ben mi bileceğim yani? Neden? Kimden kurtaracakmışsın?</p>

  <p class="normal">— Kimden mi baba, kimden mi? Şeytandan ya da bizzat kendinden.</p>

  <p class="normal">— Peki sen nereden biliyorsun?</p>

  <p class="normal">— Tanrı aşkına Joaquín, Tanrı aşkına, –diye yakardı annesi ağlamaklı bir sesle, kocasının bakışları ve sesinden korkarak.</p>

  <p class="normal">— Bizi rahat bırak be kadın, onu ve beni rahat bırak. Seni ilgilendirmez!</p>

  <p class="normal">— Nasıl ilgilendirmezmiş? Ama o benim kızım...</p>

  <p class="normal">— Benim de! Bizi bırak; o bir Monegro, ben de bir Monegro’yum; rahat bırak bizi. Sen anlamazsın, bu işleri sen anlayamazsın...</p>

  <p class="normal">— Baba, eğer benim yanımda anneme böyle davranırsan çekip giderim, ağlama anneciğim...</p>

  <p class="normal">— Sen inanıyor musun ki kızım?..</p>

  <p class="normal">— İnandığım ve bildiğim bir şey varsa, o da senin kızın olduğum kadar onun da kızı olduğum.</p>

  <p class="normal">— O kadar mı?</p>

  <p class="normal">— Belki daha da fazla.</p>

  <p class="normal">— Böyle şeyler söylemeyin, Tanrım, –diye haykırdı kadıncağız ağlayarak,– yoksa giderim.</p>

  <p class="normal">— Gitmen daha iyi olurdu, –diye ekledi kız.– Yalnız başına, yüz yüze olursak biz Monegro’lar birbirimizin ruhunu daha iyi anlarız.</p>

  <p class="normal">Kadıncağız kızını öptü ve dışarı çıktı.</p>

  <p class="normal">— Pekâlâ, –dedi Joaquín, soğukça, kızıyla baş başa kaldığını gördü,– beni kimden ya da neden kurtarmak için rahibe olacaksın?</p>

  <p class="normal">— Bilmiyorum baba, kimden ya da neden kurtarmak istediğimi bilmiyorum, ama seni kurtarmam gerektiğini biliyorum. Bu evde, seninle annem arasında neler olduğunu bilmiyorum, senin ruhundan neler geçtiğini bilmiyorum, ama kötü bir şey var...</p>

  <p class="normal">— Bunu sana o rahip bozuntusu mu söyledi?</p>

  <p class="normal">— Hayır, rahip söylemedi, söylemesi gerekmezdi, kimse bir şey söylemedi bana, yalnızca doğduğum günden beri soludum bu havayı. Burada, bu evde ruhsal bir karanlık içinde yaşanıyor gibi.</p>

  <p class="normal">— Öf, bunlar senin kitaplarında okuduğun şeyler...</p>

  <p class="normal">— Senin de kendi kitaplarında okuduğun gibi. Yoksa gerçeği öğreten, yalnızca bedenin içindekinden söz eden kitapların mı, o çirkin resimli kitapların mı sanıyorsun?</p>

  <p class="normal">— Peki, ruhsal karanlıklar dediğin şey nedir?</p>

  <p class="normal">— Bunu benden daha iyi bilmelisin, baba; ama burada karanlık bulutlar gibi bir şeyler olduğunu, hüznün her yana yayıldığını, hiç mutlu olmadığını, acı çektiğini, büyük bir suçu yüklendiğini yadsıma...</p>

  <p class="normal">— Evet, ilk günah! –dedi Joaquín, somurtarak.</p>

  <p class="normal">— Evet, bu! –diye bağırdı kız.– Bundan kurtulmadın.</p>

  <p class="normal">— Ama vaftiz etmişler beni!</p>

  <p class="normal">— Önemli değil.</p>

  <p class="normal">— Ve sen de bunun için rahibe olacaksın. Doğru değil mi? Öyleyse en önce sorunun ne olduğunu, bütün bunların nedenini araştırman gerekir.</p>

  <p class="normal">— Tanrı korusun, baba. Sizleri yargılamak bana düşmez.</p>

  <p class="normal">— Öyleyse beni mahkûm ediyorsun, değil mi?</p>

  <p class="normal">— Seni mahkûm etmek mi?</p>

  <p class="normal">— Evet, beni mahkûm ediyorsun; böyle çekip gitmen beni mahkûm etmen demektir...</p>

  <p class="normal">— Peki ya evlenip gitseydim? Bir erkek için seni bıraksaydım?</p>

  <p class="normal">— Erkeğine bağlı.</p>

  <p class="normal">Kısa bir sessizlik oldu.</p>

  <p class="normal">— Öyleyse kızım, –diye sürdürdü konuşmasını Joaquín,– ben iyi değilim, acı çekiyorum, bütün yaşamım boyunca acı çektim. Düşündüklerinin gerçek yanı çok; ama rahibe olma kararın beni öldürüyor, çileden çıkarıyor ve yaralarımı azdırıyor… Babana acı, zavallı babana acı...</p>

  <p class="normal">— Acıdığım için...</p>

  <p class="normal">— Hayır, bencillik yüzünden. Kaçıyorsun; benim acı çektiğimi görüyorsun ve kaçıyorsun. Seni manastıra götüren bencillik, ilgisizlik, sevgisizlik. Uzun süren, bulaşıcı bir hastalığa, örneğin cüzama yakalandığımı düşün. Tanrı iyileştirsin diye yakarmak için beni bırakıp manastıra mı gideceksin? Hadi bakalım, yanıtla; beni bırakacak mısın?</p>

  <p class="normal">— Hayır, bırakmazdım, çünkü senin tek kızınım.</p>

  <p class="normal">— Öyleyse cüzam olduğumu düşün. Yanımda kal ve iyileştir beni. Senin ellerine bırakıyorum kendimi, ne emredersen yapacağım.</p>

  <p class="normal">Joaquín ayağa kalktı, gözyaşları arasında kızına bakıp kucakladı onu ve kolları arasındayken kulağına fısıldadı:</p>

  <p class="normal">— Beni iyileştirmek ister misin kızım?</p>

  <p class="normal">— Evet, baba.</p>

  <p class="normal">— O zaman Abelín’le evlen.</p>

  <p class="normal">— Neee? –diye bağırdı Joaquína babasından uzaklaşıp yüzüne bakarken.</p>

  <p class="normal">— Ne? Seni şaşırtan ne? –diye kekeledi baba, şaşkın şaşkın.</p>

  <p class="normal">— Evlenmek mi? Ben mi? Abelín’le mi? Senin düşmanının oğluyla ha?</p>

  <p class="normal">— Kim söyledi bunu sana?</p>

  <p class="normal">— Senin yıllardır süren sessizliğin.</p>

  <p class="normal">— Evet, düşmanım dediğin adamın oğlu olduğu için.</p>

  <p class="normal">— Aranızda ne olduğunu bilmiyorum, bilmek de istemiyorum, ama seni son kez gördüğümde onun oğluna öylesine sevgiyle yaklaşman beni korkuttu... korktum... Beni korkutan neydi bilmiyorum. Abelín’e gösterdiğin sevgi bana korkunç göründü, çok kötü bir sevgi...</p>

  <p class="normal">— Hayır kızım, hayır! Kurtuluşu onda aradım. İnan bana, eğer onu evime getirmeyi başarırsan, onu benim oğlum yaparsan sonunda ruhumda güneş doğuyor gibi olacak...</p>

  <p class="normal">— Yoksa sen, sen babacığım, onun arkasından koşup elde etmemi mi istiyorsun?</p>

  <p class="normal">— Böyle konuşma.</p>

  <p class="normal">— Peki ne öyleyse?</p>

  <p class="normal">— Eğer o...</p>

  <p class="normal">— Anlaşılan bu konuyu ikiniz aranızda konuştunuz, benim düşüncemi hiç hesaba katmadınız, öyle mi?</p>

  <p class="normal">— Hayır, hayır; bunu ben düşündüm ben, ben, senin baban, zavallı baban, ben...</p>

  <p class="normal">— Beni üzüyorsun, baba.</p>

  <p class="normal">— Ben de üzülüyorum. Ve şimdi her şeyden ben sorumluyum. Benim için özveride bulunmayı düşünmüyor muydun?</p>

  <p class="normal">— Kuşkusuz, senin için kendimi feda ederim. Emrindeyim!</p>

  <p class="normal">Baba gitti, kızını öptü, kız onu iterek bağırdı.</p>

  <p class="normal">— Hayır, şimdi olmaz, hayır. Hak ettiğin zaman ancak. Yoksa seni öpücüklerle mi susturmamı istiyorsun?</p>

  <p class="normal">— Nereden duydun bunu, kızım.</p>

  <p class="normal">— Duvarların kulağı vardır, baba.</p>

  <p class="normal">— Ve de insanı suçlarlar!</p>
</body>
</html>
