<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_57">XVII</h2>

  <p class="normal">Çocuklar için vizitlerini sıklaştıran, en küçük bir rahatsızlığı olup olmadığını bilmeden, hasta olduğunu ileri sürerek kendisini bile muayene etmeye kalkan Doktor Don Juan’ın sululuklarından bıkan Gertrudis, bir gün ona artık doktor değiştirmeye karar verdiğini bildirdi.</p>

  <p class="normal">— Neden Gertrudis?</p>

  <p class="normal">— Çok basit, sizde beni korkutan bir erken bunamanın başladığını gösteren belirtiler görüyorum. Doktor olarak, biz, kafası aydınlık, ışıklı bir kimseye gereksinme duyuyoruz.</p>

  <p class="normal">— İyi, demek ki zamanı geldi, bırakın da açık konuşalım.</p>

  <p class="normal">— Ne söyleyecekseniz söyleyin Don Juan, ama aklınızı kullanın, bu evde söyleyeceğiniz son sözler olacak.</p>

  <p class="normal">— Kim bilir!</p>

  <p class="normal">— Söyleyin.</p>

  <p class="normal">— Bildiğiniz gibi dul ve çocuksuzum Gertrudis, oysa çocuklara tapıyorum.</p>

  <p class="normal">— Öyleyse evlenin.</p>

  <p class="normal">— Ben de öyle yapacağım.</p>

  <p class="normal">— Aa! Bana akıl mı danışıyorsunuz?</p>

  <p class="normal">— Akıldan daha çok şey istiyorum.</p>

  <p class="normal">— Size kız mı bulayım istiyorsunuz?</p>

  <p class="normal">— Doktorum, söylediğim gibi, dul kaldığım karımdan çocuğum olmadığı gibi, onun eski kocasından olanı da yitirdik. Zavallıcık için hâlâ gözyaşı döküyorum. Ama biliyorum, adım gibi biliyorum, kesin olarak biliyorum, hiçbir zaman çocuğum olmayacak. Ama herhangi bir kimseden daha az erkek olduğum düşüncesine kapılmam için bir neden olmasa gerek. Beni anlıyor musunuz Gertrudis?</p>

  <p class="normal">— Anlamak isterdim Don Juan.</p>

  <p class="normal">— Sözün kısası, öyle sanıyorum ki, bu çocuklara, yeğenlerinizle, öteki ikisine de...</p>

  <p class="normal">— Onlar da, ötekiler de yeğenlerim benim, daha doğrusu çocuklarım.</p>

  <p class="normal">— İyi ya, çocuklarınıza, –çocuklarınız olduğuna göre– bir baba fena olmayacak, geleceği parlak, oldukça zengin bir baba.</p>

  <p class="normal">— Hepsi bu mu?</p>

  <p class="normal">— Evet, bir babaya gereksinme duyacaklarını da sanıyorum.</p>

  <p class="normal">— Onlar babasız değil Don Juan, üstümüzde hepimizin babası var.</p>

  <p class="normal">— Anne olarak da siz, Hazreti Meryem’in temsilcisi, değil mi?</p>

  <p class="normal">— Don Juan, bu evdeki son sözünüzü söylediniz.</p>

  <p class="normal">— Öyle ki...</p>

  <p class="normal">— ...çocuk istemeniz ve güçsüz oluşunuz masalı... Sizi iyi anladım mı Don Juan?</p>

  <p class="normal">— Eksiksiz, bu sonuncusuna gelince, umarım ki aramızda kalır.</p>

  <p class="normal">— Bir kez daha evlenmenize ben engel olacak değilim. Şurasını söyleyeyim, bu masal, evlat edinmek için çocuk aradığınıza inandırmadı beni; hem bu, evlenmekle kolayca oluverir. Oysa siz beni istiyorsunuz, yalnız olsaydım da, yalnız, çocuksuz yaşamamız gerekseydi de beni isteyecektiniz. Sizi anlamış mıyım Don Juan? Siz beni anlıyor musunuz?</p>

  <p class="normal">— Kuşkusuz Gertrudis, yalnız olsaydınız da sizinle evlenirdim, siz istedikten sonra. Çünkü benim içim dışım bir, beni çeken sizsiniz; ama bu durumda ne olursa olsun, düşkünlerevinden çıkarmakla da olsa, evlat edinmek düşerdi bize. Sizin de benim gibi çocuklar için canınızı verdiğinizi, onlara gereksinme duyduğunuzu, onları aradığınızı ve onlara taptığınızı düşünmüştüm.</p>

  <p class="normal">— Ama Don Juan, ne siz, ne de bir başkası benim çocuk yapamayacağımı söyleyemez. Kimse kısır olduğumu ileri süremez. Bir daha bu eve ayak atmayacaksınız.</p>

  <p class="normal">— Neden Gertrudis?</p>

  <p class="normal">— Elinin körü için.</p>

  <p class="normal">Ve böylece bir daha karşılaşmamak üzere ayrıldılar.</p>

  <p class="normal">Ama onu kovduktan sonra, bu adama karşı aşağılayıcı bir acınma, acıklı bir aşağılama duygusu girmişti içine. “Ona çok sert davranmadım mı?” diye soruyordu kendi kendine. “Bu adam sinirlerimi bozuyordu, orası kuşkusuz; bakışları sözlerinden de çok yaralıyordu içimi, ona başka türlü de davranabilirdim. Zavallıcığın derdine derman gerek, ama aradığı bu değil, bir başka, yürekli ve kökten bir çare.” Ama Don Juan’ın derdine derman bulduğunu öğrenince, kendi kendine, bunun gerçekten bir yuva sıcaklığı olup olmadığını düşünmeye başladı; hemen arkasından yüreğini yerinden oynatan bir kuşkuya kapıldı. “Ah,” diyordu, “ona asıl gereken bir ev kadını; kendisine bakan, yatak çarşaflarını değiştiren, tenceresini kaynatan biri gerekti ona... Kötü, çare olmaktan da kötü, daha kötü! Bir kadın derdine derman olmazsa, evcil bir hayvan demektir. Çoğu zaman da, her ikisi olur! Ah! Bu erkekler! Ya aptallık, ya korkaklık! Bir de derler ki, Hıristiyanlık bizim, biz kadınların imdadına yetişti!” Böyle düşünürken dayıcığı geldi aklına, haç çıkarırken: “Hayır,” dedi, “onu bir daha düşünmeyeceğim.”</p>

  <p class="normal">Kötülük bilgisinin meyvesini ısıran bir düşüncenin önüne kim durabilirdi? “Sonuç olarak Hıristiyanlık, Magdelena dışında, erkeklerin dini değil midir?” diyordu Gertrudis. “Tanrı Baba, İsa, Ruhülkudüs, hepsi erkek! Ama ya Meryem? Onun dini ‘İşte ben, Tanrı’nın kulu, beni kendi buyruğuna göre ne yaparsan yap,’ demek ve düğünlerde sarhoş eden, coşturan, dertleri unutturan şarabı sağlamasını oğlundan istemekti yalnızca. Oğlu da şöyle diyordu: ‘Seninle ne işim var kadınım... Saatim gelmedi henüz. Seninle ne işim var... Onu anne diye değil de, kadınım diye çağırmak...” Gertrudis, bu kez ürpertici bir titremeyle yeniden haç çıkardı. İçindeki şeytan –öyle sanıyordu– kulağına fısıldamıştı: “Ne de olsa erkek!”</p>
</body>
</html>
