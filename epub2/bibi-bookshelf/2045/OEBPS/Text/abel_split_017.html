<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">XIV</h2>

  <p class="normal">Ziyafet günü geldi çattı. Joaquín bir gece önce hiç uyumadı.</p>

  <p class="normal">— Savaşa gidiyorum, Antonia, –dedi karısına evden çıkarken.</p>

  <p class="normal">— Tanrı yolunu açık etsin, yol göstersin sana, Joaquín.</p>

  <p class="normal">— Evet minik kızı, zavallı Joaquínita’mızı görmek istiyorum...</p>

  <p class="normal">— Gel bir bak yavrucuğa... uyuyor...</p>

  <p class="normal">— Zavallıcık! Şeytandan haberi bile yok! Ama yemin ederim sana Antonia, o şeytanın pençesinden kurtaracağım kendimi. Kendimi kurtarıp boğacağım onu ve Abel’in ayaklarının dibine fırlatacağım. Yavruyu uyandırmaktan korkmasam bir öpücük kondururdum ona...</p>

  <p class="normal">— Yo, yo! Öp onu, öp!</p>

  <p class="normal">Baba eğilip uyuyan bebeği öptü, düşünde öpüldüğünü duyumsayan yavrucak gülümsedi.</p>

  <p class="normal">— Görüyor musun Joaquín? O da kutsuyor seni.</p>

  <p class="normal">— Hoşça kal karıcığım! –Uzun uzun öptü karısını.</p>

  <p class="normal">Kadın, Meryem’in ikonasının önünde diz çöküp dua etti.</p>

  <p class="normal">Ziyafet boyunca yapılan konuşmaların altında hep tatsız bir şeyler çıkacağı beklentisi vardı. Abel’in sağına oturmuş olan Joaquín sapsarıydı, ne bir şeyler yiyordu ne de konuşuyordu. Abel bile biraz korkmaya başlamıştı.</p>

  <p class="normal">Tatlı dağıtılırken “susss” der gibi fısıltı duyuldu, büyük bir sesizlik oldu ve birisi: “Konuşun!” dedi. Joaquín ayağa kalktı. Titrek ve kısık bir sesle konuşmaya başladı, ama az sonra konuşması açıldı ve yeni bir ses tonu duyuldu. Sessizliği dolduran kendi sesinden başka bir şey duyulmuyordu. Herkes şaşırmıştı. Sanatçıya ve yapıtına bu denli sevgi ve hayranlıkla dolu, bundan daha ateşli ve daha coşkulu bir övgü hiçbir zaman yapılmamıştı. Joaquín, Abel ile birlikte geçirdiği çocukluk günlerini, ne onun ne ötekinin, ilerde neler olacağını hiç düşünmedikleri dönemleri anımsadığı zaman dinleyenlerden pek çoğunun gözlerinden yaşlar aktı.</p>

  <p class="normal">“Hiç kimse onun içinden geçenleri benden daha iyi anlamamıştır,” dedi, “onu kendimden daha iyi ve daha doğru tanıdığımı sanıyorum, çünkü kendi içimize baktığımızda yalnızca yoğrulduğumuz hamuru görürüz. Kendimizin en iyi ve en sevilesi yanlarını başkalarında görürüz, bundandır hayranlığımız. O kendi sanatında benim kendi işimde yapmak istediğimi yaptı ve bunun için örnek aldığım insanlardan birisi oldu; onun utkusu, çalışmalarımda beni özendirdi, başarısızlıklarımda da bir teselli oldu. Onun utkusu bizim, hepimizindir, özellikle de benim; onun yapıtından zevk alırken, onu yaratan Abel kadar kendimin sayıyorum. Ve böylece kendi sıradanlığımı görmekle teselli bulacağım...”</p>

  <p class="normal">Arada bir sesi de ağlamaklı oluyordu. Çağrılılar, bu ruhun, şeytanıyla arasındaki korkunç savaşı hayal meyal sezinleyerek çok etkilenmişlerdi.</p>

  <p class="normal">“Kabil’in resmine bakın,” dedi Joaquín, ateşli sözcüklerin üstüne basa basa, “kentlerin ilk kurucusu, geçici işçi, sanayinin, rekabetin ve toplumsal yaşamın babası, trajik Kabil’in resmine bakın! Ne denli bir sevgiyle, ne denli bir acımayla, ne büyük bir aşkla çizildiğine bakın talihsiz Kabil’in. Zavallı Kabil! Bizim Abel Sánchez, Milton’un Şeytan’a duyduğu hayranlık gibi hayranlık duymuş, Milton’un Şeytan’a âşık olduğu gibi o da Kabil’ine âşık olmuş, çünkü hayran olmak sevmektir, sevmek acımaktır. Bizim Abel’imiz, Habil’i öldürerek ilk cinayeti işleyenin ve İncil’deki söylenceye göre dünyaya ölümü getirenin tüm sefaletini, layık olmadığı tüm mutsuzluğunu sezmiş. Bizim Abel’imiz Kabil’in suçunu anlamamızı –çünkü suçluydu o– ona acımamızı ve onu sevmemizi sağlıyor... Bu resim bir aşk eylemidir!”</p>

  <p class="normal">Joaquín konuşmasını bitirince uzun bir sessizlik oldu, ta ki bir alkış tufanı ile kesilinceye dek. O zaman Abel ayağa kalktı, sapsarı kesilmişti, sarsılmıştı, gözlerinde yaşlarla kekeleyerek arkadaşına:</p>

  <p class="normal">— Joaquín, –dedi,– şu anda söylediklerin benim bu resmimden, yaptığım ve yapacağım bütün resimlerimden çok daha değerli... Bu, bu bir sanat yapıtı, yürekten çizilmiş bir yapıt. Seni duyuncaya dek ne yaptığımı bilmiyordum. Bu tablomu yapan ben değilim, sensin, sen!</p>

  <p class="normal">Ve iki eski dost, ayağa kalkan çağrılıların canlı ve coşkulu alkışları arasında ağlaşarak kucaklaştılar. Ve de kucaklaşırlarken şeytanı şunları söyledi Joaquín’e: “Kollarının arasında onu boğabilseydin!..”</p>

  <p class="normal">— Mükemmel! –diye bağırıyorlardı konuklar.– Şahane bir hatip! Ne güzel bir konuşma! Bunu kim beklerdi ki? Keşke stenograf bulunsaydı burada!..</p>

  <p class="normal">— Şahaneydi! –dedi birisi,– böyle bir şeyi bir daha duyacağımı hiç sanmam.</p>

  <p class="normal">— Benim de tüylerim diken diken oldu onu dinlerken.</p>

  <p class="normal">— Ama bir bak, yüzü kireç gibi oldu!</p>

  <p class="normal">Tam da öyleydi. Joaquín, başarısından sonra yenildiğini duyumsayınca derin bir acıya gömüldü. Hayır, şeytanı ölmemişti. Bu konuşma, hiç elde etmediği ve edemeyeceği büyük bir başarı sağlamıştı ona ve dostunun resimde elde ettiği başarıyı gölgeleyebilmek amacıyla kendisini hitabete vermeyi düşündü.</p>

  <p class="normal">— Abel’in nasıl ağladığını gördün mü? –diye sordu birisi kapıdan çıkarken.</p>

  <p class="normal">— Çünkü Joaquín’in konuşması Abel’in bütün resimlerine bedeldi. Konuşma resim gibiydi. Buna konuşma tablosu demeli. Konuşmayı bir yana bırak, ne kalıyor resimden? Ödül almış olsa da hiçbir şey!</p>

  <p class="normal">Joaquín eve gelince Antonia kapıyı açtı ve öptü onu.</p>

  <p class="normal">— Biliyorum. Her şeyi anlattılar bana. Evet, evet! Ondan daha değerlisin, daha çok değerlisin; resminin senin konuşmanla değerlendiğini o da anlamış olmalı.</p>

  <p class="normal">— Doğru Antonia, doğru ama...</p>

  <p class="normal">— Ama da nesi? Hâlâ...</p>

  <p class="normal">— Evet, hâlâ. İkimiz kucaklaşırken şeytanın, benim şeytanımın kulağıma neler fısıldadığını sana söylemek istemiyorum...</p>

  <p class="normal">— Hayır! Hayır, söyleme bana. Sus!</p>

  <p class="normal">— Öyleyse ağzımı kapa.</p>

  <p class="normal">Ve Antonia, gözleri yaşlarla buğulanırken kocasının dudaklarını uzun, sıcak ve nemli bir öpücükle kapadı.</p>

  <p class="normal">— Bakalım bu şekilde şeytanı içimden çekip çıkarabilecek misin, Antonia! Bakalım içine çekecek misin onu?</p>

  <p class="normal">— Benim içimde kalsın diye mi? –diye soruyordu zavallı kadın gülümseyerek.</p>

  <p class="normal">— Evet, onu çek al, sana zararı dokunmaz, içinde ölür gider, kutsal sudaymış gibi boğulur senin kanında...</p>

  <p class="normal">Abel evine gidince, baş başa kaldıklarında Helena ona:</p>

  <p class="normal">— Joaquín’in konuşmasını gelip anlattılar bana. Senin başarını yutmak zorunda kalmış... Seni yutmak zorunda kalmış!</p>

  <p class="normal">— Böyle konuşma karıcığım, konuşmasını duymadın ki.</p>

  <p class="normal">— Duymuş gibiyim.</p>

  <p class="normal">— Yürekten konuşuyordu. Beni çok duygulandırdı. Sana şunu söyleyeyim: Onun bize yaptığı açılamaları dinleyinceye dek yaptığım resmi ben de anlamamışım.</p>

  <p class="normal">— Güvenme ona... güvenme ona... Sana bu denli övgüler yağdırdığına göre bir nedeni olmalı...</p>

  <p class="normal">— İçten duyduklarını söylemiş olamaz mı?</p>

  <p class="normal">— Kıskançlıktan çatladığını biliyorsun...</p>

  <p class="normal">— Sus!</p>

  <p class="normal">— Evet çatlıyor, kıskançlıktan çatlıyor...</p>

  <p class="normal">— Sus! Sus be kadın sus! Sus!</p>

  <p class="normal">— Hayır, kıskanmak değil bu, artık beni sevmediğine göre, beni sevip sevmediği de belli değil ya... çekememe bu... yalnızca çekememe...</p>

  <p class="normal">— Sus! Sus! –diye gürledi Abel.</p>

  <p class="normal">— Pekâlâ, susuyorum, ama göreceksin...</p>

  <p class="normal">— Artık gördüm göreceğimi, duydum da, bunlar bana yeter... Sus! diyorum sana.</p>
</body>
</html>
