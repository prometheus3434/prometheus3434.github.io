<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_40">XXXVIII</h2>

  <p class="normal">Bir yıl geçti, Joaquín derin bir hüzne gömüldü. Anılar’ını bıraktı, çocukları dahil herkesi görmekten sakınıyordu. Abel’in ölümü, oğlunun çok iyi bildiği hastalığının doğal bir sonucu gibi görünmüştü, ama gizemli, kalın bir kara bulut çökmüştü evin üzerine. Helena yas giysilerinin kendisine çok yakıştığını düşündü ve kocasının, elinde kalan tablolarını satmaya başladı. Bir kız kardeşi doğmuş olan erkek torununa belli bir kin besliyor gibiydi.</p>

  <p class="normal">Sonunda Joaquín tanı konulamayan bir hastalığa yakalanıp yatağa düştü. Yakında öleceğini sezinleyince bir gün çocuklarını, karısını ve Helena’yı yanına çağırdı.</p>

  <p class="normal">— Çocuk size gerçeği söyledi, –diye konuşmaya başladı,– onu ben öldürdüm.</p>

  <p class="normal">— Böyle konuşma baba, –diye yalvardı damadı Abel.</p>

  <p class="normal">— Sözümü kesme, yalakalığın sırası değil şimdi. Ben öldürdüm onu. Ya da öldürmüş gibiyim, çünkü ellerimin arasında öldü...</p>

  <p class="normal">— Bu başka şey...</p>

  <p class="normal">— Boğazına sarılınca ellerimin arasında öldü. Bir düş gibi. Bütün yaşamım bir düş oldu. Öyle ki uyanmadan az önce, tan zamanı, uykuyla uyanıklık arasında üstümüze çöken, acı veren karabasanlardan birisiydi bu. Ne yaşadım ne uyudum... umarım uyanmam da. Annemi babamı artık anımsamıyorum, onları anımsamak istemiyorum ve uzun zaman önce öldükleri için beni unutmuşlardır bile. Tanrı da beni unutacak mı? Belki de en iyisi sonsuz bir unutulmuşluk olacak. Unutun beni çocuklarım!</p>

  <p class="normal">— Hiçbir zaman! –diye haykırdı Abel, elini öpmek için eğilirken.</p>

  <p class="normal">— Bırak elimi! Bu el, ölürken babanın boğazındaydı. Bırak elimi! Ama beni bırakmayın. Benim için dua edin!</p>

  <p class="normal">— Baba! Baba! –diye yalvardı kızı.</p>

  <p class="normal">— Niçin bu denli kıskanç ve kötü bir insandım ben. Ne yaptım da böyle oldum? Nasıl bir sütmüş emdiğim? Kin iksiri miydi? Kanlı iksir miydi? Niçin kinler ülkesinde doğdum? “Kendinden nefret ettiğin gibi komşundan da nefret et!” ilkesinin egemen olduğu ülkede. Çünkü kendimden nefret ederek yaşadım, çünkü burada hepimiz birbirimizden nefret ederek yaşıyoruz. Ama... çocuğu getirin bana.</p>

  <p class="normal">— Baba!</p>

  <p class="normal">— Çocuğu getirin!</p>

  <p class="normal">Çocuk gelince yanına istedi.</p>

  <p class="normal">— Beni bağışlıyor musun? –diye sordu çocuğa.</p>

  <p class="normal">— Bağışlanacak bir şey yok! –dedi Abel.</p>

  <p class="normal">— Dedene evet de, söylediğini yap, –dedi annesi.</p>

  <p class="normal">— Evet, –diye fısıldadı çocuk.</p>

  <p class="normal">— Açıkça söyle oğlum, beni bağışlıyorsan, evet, de.</p>

  <p class="normal">— Evet.</p>

  <p class="normal">— Yalnızca senin, henüz erişkin olan senin, masum olan senin bağışlamana gereksinme duyuyorum. Sana resimler çizen dedeni unutma. Unutacak mısın onu?</p>

  <p class="normal">— Hayır!</p>

  <p class="normal">— Hayır, unutma onu oğlum! Unutma onu! Ya sen, Helena...</p>

  <p class="normal">Helena bakışlarını yere dikmiş susuyordu.</p>

  <p class="normal">— Ya sen, Helena...</p>

  <p class="normal">— Ben Joaquín, çoktan bağışladım seni.</p>

  <p class="normal">— Senden bunu istemiyordum. Seni Antonia’nın yanında görmek istiyorum. Antonia...</p>

  <p class="normal">Gözleri ağlamaktan kıpkırmızı olmuş zavallı kadın kocasının yatağının üstüne atıldı, sanki korumak istiyordu onu.</p>

  <p class="normal">— Burada kurban olan sensin. Beni iyileştiremedin, beni iyi bir insan yapamadın...</p>

  <p class="normal">— Ama sen iyi bir insandın, Joaquín... Öyle çok acı çektin ki!</p>

  <p class="normal">— Evet, ruhumun vereminden. Seni sevmediğim için beni iyileştiremedin.</p>

  <p class="normal">— Böyle söyleme!</p>

  <p class="normal">— Evet söylüyorum, söylemek zorundayım ve burada herkesin önünde söylüyorum. Seni sevmedim. Seni sevmiş olsaydım beni iyileştirirdin. Sevmedim seni! Seni sevmemiş olmak şimdi acı veriyor bana. Yeniden başlayabilseydik...</p>

  <p class="normal">— Joaquín! Joaquín! –inliyordu yüreği parçalanan zavallı kadın.– Böyle şeyler söyleme. Bana acı, çocuklarına acı, seni dinleyen torununa acı; seni anlamıyor gibi görünmesine karşın, yarın...</p>

  <p class="normal">— Bu yüzden söylüyorum, acıdığım için. Hayır, seni sevmedim; seni sevmek istemedim. Yeniden başlayabilseydik keşke! Şimdi, şimdi tam da...</p>

  <p class="normal">Kadın, sözlerini bitirmesine izin vermedi, son nefesini kendi içine almak istermiş gibi, dudaklarıyla onun ölmekte olan dudaklarını kapattı.</p>

  <p class="normal">— Bu seni kurtaracak Joaquín!</p>

  <p class="normal">— Beni kurtaracak mı? Nasıl kurtaracak?</p>

  <p class="normal">— İstersen birkaç yıl daha yaşayabilirsin.</p>

  <p class="normal">— Ne için? Yaşlanmak için mi? Tam bir moruk olmak için mi? Hayır, yaşlılığa hayır! Bencil yaşlılık, ölüm bilinci olan çocukluktan başka bir şey değil. Yaşlı insan, öleceğini bilen bir çocuktur. Hayır, hayır yaşlanmak istemiyorum. Kıskançlık yüzünden torunlarımla kavga edebilirim, onlardan nefret edebilirim!.. Hayır, hayır, nefret yetti artık! Seni sevebilirdim, seni sevmek zorundaydım, kurtuluşum olacaktı bu, ama seni sevmedim.</p>

  <p class="normal">Sustu. Konuşmasını sürdüremedi, sürdürmek istemedi. Aile bireylerini öptü. Birkaç saat sonra yorgun düşerek son nefesini verdi.</p>
</body>
</html>
