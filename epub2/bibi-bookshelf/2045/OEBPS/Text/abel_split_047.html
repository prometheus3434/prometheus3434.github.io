<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_45">V</h2>

  <p class="normal">Kız doğduktan kısa bir süre sonra, bir gün Don Primitivo ölüverdi. Gertrudis yeni doğan yeğenlerini nasıl bir özenle sarıp sarmaladıysa, dayısını da öyle özenle giydirdi; mezarında tertemiz yatsın istiyordu. Odada zavallı ihtiyarın cesediyle baş başa kalınca öyle bir ağıt tutturdu ki, kimse inanamazdı. “Böylesine sevdiğimi hiç bilmezdim,” dedi kendi kendine, “iyi bir adamdı. Akıl kuyusu olduğuma inandırıvermişti beni. Ne kadar da temiz yürekliydi!”</p>

  <p class="normal">— Bizim gerçek babamızdı, –dedi kardeşine,– bir gün olsun gözünün üzerinde kaşın var dememiştir.</p>

  <p class="normal">— Öyle, –diye atıldı Rosa,– hiçbir isteğimize engel olmadı.</p>

  <p class="normal">— O da biliyordu ki Rosa, başımızda olması yetiyordu bize. Babalık etti bize, bizi yetiştirdi. Ve öylesine temiz, duru yaşamının pürüzsüzlüğü yeterliydi bunun için.</p>

  <p class="normal">Ağlamaktan şiş şiş olmuş gözleriyle Rosa:</p>

  <p class="normal">— Doğru, –dedi.– Onun kadar iyi, temiz bir insan görmedim ömrümde.</p>

  <p class="normal">— Kardeş, bundan daha temiz bir yuvada büyüyemezdik.</p>

  <p class="normal">— Bu da ne demek Tula?</p>

  <p class="normal">— Sessiz soluksuz, neredeyse tek bir sözcük bile etmeden, yaşamımızı Bakire Meryem’in havasıyla doldurduğu gibi, kız kardeşi annemizin ve annesi anneannemizin havasıyla da doldurdu. Geceleri bize İncil okuttuğu zamanlar, İsa ve Meryem bölümlerine gelince, annemizin ve sonra kendi annesinin ve bütün tanıdıklarımızın ruhlarına dua ettirirken sesi nasıl değişirdi, anımsıyor musun? Bu dualarda bize bir anne veriyordu... Ve yine bu dualarda sana anne olmayı öğretti.</p>

  <p class="normal">Rosa hıçkıra hıçkıra:</p>

  <p class="normal">— Ya sana Tula, ya sana!</p>

  <p class="normal">— Bana mı?</p>

  <p class="normal">— Sana, evet sana! Değilse, çocukların gerçek annesi kim?</p>

  <p class="normal">— Bırak şimdi bunu, işte burada suskun bir ermiş var. O vaaz verirken, zavallı dindarların tek sözcüğünü bile anlamadan ağladıklarını anlatırlardı. Şimdi anlıyorum bunu. Tek başına sesi bile insanın içini serinleten, sevgiyle dolduran bir esin kaynağıydı. Hadi Rosa, dua edelim.</p>

  <p class="normal">İki kardeş, dayılarının ölüm yatağının başucuna diz çöktüler ve yıllarca onunla birlikte söyledikleri aynı duayı –İsa ve Meryem dualarını– bu kez annelerinin ve oracıkta uzanıp duran ölünün, bu yeni, tertemiz ruhun sonsuzluğa değin dinlenmesi için iki kez okudular. Ve her yanda yanan, ölünün mum gibi sarı alnını aydınlatan kandillerin tatlı ve sıcacık ateşten dilleri, cesedin başucunda okunan duanın akışına uyarak titriyor, iki kardeşin sözlerine eşlik ediyor gibiydi. Tatlı bir dinginlik yayılıyordu ölüden. İki kardeş ayağa kalktılar, önce Gertrudis, sonra Rosa, ihtiyarın mum gibi solgun alnından öptüler. Artık gözyaşları dinmişti, öylece kucaklaştılar.</p>

  <p class="normal">Gertrudis, kardeşinin kulağına eğilerek;</p>

  <p class="normal">— Şimdi, –dedi,– kocanı çok seveceksin ve onu mutlu edeceksin. Ve... bize bir sürü çocuk vereceksin!</p>

  <p class="normal">— Artık, –dedi Rosa,– bundan böyle gelip bizimle yaşayacaksın kuşkusuz.</p>

  <p class="normal">Öteki hemen,</p>

  <p class="normal">— Hayır, –dedi,– bu olmaz.</p>

  <p class="normal">— Nasıl olmaz? Öyle de bir söylüyorsun ki...</p>

  <p class="normal">— Evet kardeş, evet, bunun için bağışla beni, n’olur bağışla, bağışlıyor musun?</p>

  <p class="normal">Ve cesedin önünde dizlerine kapanırcasına yakardı ona.</p>

  <p class="normal">— Hadi, öyle yapma Tula, dayanamam buna. Acelesi yok...</p>

  <p class="normal">— Gerçekten, ama bağışlıyorsun beni, değil mi Rosa? Bunları bağışlıyorsun ya?</p>

  <p class="normal">— Bağışlamak da ne demek? Ama gelip bize yerleşeceksin.</p>

  <p class="normal">— Üstüme varma Rosa, üstüme varma...</p>

  <p class="normal">— Ne? Gelmeyecek misin? Yeğenlerini, daha doğrusu çocuklarını bırakacaksın ha!</p>

  <p class="normal">— Ama bir gün bile onları yalnız bırakmadım ki...</p>

  <p class="normal">— Geleceksin, değil mi?</p>

  <p class="normal">— Düşünürüz Rosa, düşünürüz...</p>

  <p class="normal">— İyi öyleyse, üstelemiyorum.</p>

  <p class="normal">Ama birkaç gün sonra Rosa üstelemeye başladı. Gertrudis ise kendini savunmaya geçmişti.</p>

  <p class="normal">— Hayır, hayır, sizi tedirgin etmek istemiyorum...</p>

  <p class="normal">— Bizi tedirgin etmek mi? Neler de söylüyorsun Tula?</p>

  <p class="normal">— Evlenenlere ayrı ev gerek.</p>

  <p class="normal">— Burası senin de evin olamaz mı?</p>

  <p class="normal">— Hayır, hayır, inanmazsın ama, özgürlüğünüzü elinizden almış olurum, öyle değil mi Ramiro?</p>

  <p class="normal">— Hayır, hayır, sanmıyorum...</p>

  <p class="normal">Ramiro, baldızının bu beklenmedik sorularıyla her karşılaştığında olduğu gibi yine kekelemeye başlamıştı.</p>

  <p class="normal">— Evet Rosa, kocan söylemiyor, ama evlilerin, hem de sizin gibi yeni evlilerin en verimli çağlarında yalnız kalmaları gerektiğini biliyor. Ben, teyze olarak, sizin uğraşamayacağınız konularda çocuklara bir şeyler öğretmek için belli saatlerde gelirim.</p>

  <p class="normal">Gertrudis yine her gün gidip geliyordu. Hem de kimi kez öyle erken geliyordu ki, ana baba daha yataktan kalkmamış bile oluyordu, oysa küçük çocuk ayakta dolaşıyordu. Kendi kendine, “Bu ev bensiz yürümeyecek,” diyordu.</p>
</body>
</html>
