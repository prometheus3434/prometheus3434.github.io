<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_46">VI</h2>

  <p class="normal">Genç evlilerin üçüncü çocuğu da dünyaya geldi. Rosa, bu verimliliğinden yakınmaya başlamıştı. “Çocuk baskınına uğradık,” diyordu. Kardeşi de buna, “Öyleyse niçin evlendiniz?” diye karşılık veriyordu.</p>

  <p class="normal">Doğum, anne için çok güç olmuştu. Şimdi çocuklarla daha az ilgilenebiliyor, böylece onların bakımı, bu durumdan büyük bir mutluluk duyan teyzeye kalıyordu. Öyle ki, onları Don Primitivo’dan kalma, hizmetçi kadınla bir arada yaşadığı baba evine götürme izni bile koparmıştı. Bir günden fazla alıkoyduğu da oluyordu. Yavrucaklar, bu sert, soğuk kadına körü körüne bağlanıyorlardı.</p>

  <p class="normal">Karısının doğum yapmasından önceki aylarda iyiden iyiye neşesi kaçan Ramiro’nun, Gertrudis’i kaygıya düşüren can sıkıntısı şimdi daha da büyümüştü.</p>

  <p class="normal">— Bu da ne can sıkıcı, ne baş belası işmiş, –diyordu.</p>

  <p class="normal">Baldızıysa, kucağındaki yeğeninden gözlerini ayırmaksızın, –birinden birini eksik etmezdi kucağından–,</p>

  <p class="normal">— Senin için de mi? –diyordu.</p>

  <p class="normal">— Benim için de, evet, hep bir diken üzerinde oturuyorum, her şey korkutuyor beni.</p>

  <p class="normal">— Aldırma! Sonunda her şey düzelecek, Tanrı büyük.</p>

  <p class="normal">— Ama testi suya o kadar gidip geldi ki...</p>

  <p class="normal">— Oğlum, kötülük iyiliğin kardeşidir, her yokuşun bir inişi vardır.</p>

  <p class="normal">Ramiro, kendisiyle konuşurken adını söylemekten çekinen baldızının, böyle “oğlum” demesine şaşırdı, oysa Ramiro her zamanki gibi ona “Tula” demekten hoşlanıyordu.</p>

  <p class="normal">— Ne iyi ettin de evlenmedin Tula! Gözlerini kaldırıp, Ramiro’nun gözlerine dikerek,</p>

  <p class="normal">— Gerçekten mi? –dedi.</p>

  <p class="normal">— Evet, gerçekten. Ne yapsa, başına bela oluyor insanın.</p>

  <p class="normal">— Daha evlenmeyeceğimi nerden biliyorsun?</p>

  <p class="normal">— Evet! Yaşın gereği o da var ya.</p>

  <p class="normal">— Öyle ya, neden evde kalayım?</p>

  <p class="normal">— Böyle şeylere pek eğilimin...</p>

  <p class="normal">— Evlenmeye eğilimi olmak mı? O da ne demek?</p>

  <p class="normal">— Yani, bu...</p>

  <p class="normal">— Kendime bir yavuklu aradığım yok mu demek istiyorsun? Bu mu?</p>

  <p class="normal">— Hayır, değil.</p>

  <p class="normal">— Evet, bu, bu.</p>

  <p class="normal">— Sen istemiş olsan, kuşkusuz bulunurdu...</p>

  <p class="normal">— Ama ben arayamam ya. Erkek değilim ki. Kadın hep seçilmeyi beklemek zorundadır. Oysa benim seçmek hoşuma gider, seçilmek değil.</p>

  <p class="normal">Rosa, onlara yaklaşıp, bitkin bir durumda kendini koltuğa atarken,</p>

  <p class="normal">— Nelerden söz ediyordunuz? –dedi.</p>

  <p class="normal">— Hiç, evliliğin iyi ve kötü yanları üzerine felsefe yapıyordu kocan.</p>

  <p class="normal">— Sen bundan söz etme Ramiro! Hem siz erkekler bu konuda ne bilirsiniz ki! Evlenen biziz, siz değil.</p>

  <p class="normal">— Ama, hanım!</p>

  <p class="normal">— Hadi neyse, gel bana yardım et, ayakta zor duruyorum, gidip biraz uzanayım. Hoşçakal Tula, çocuklar sana emanet.</p>

  <p class="normal">Kocasına yanaştı, iki eliyle kolundan tuttu, dayandı ve güçlükle ayağa kalktı, sonra elini omzuna attı, kendini koyuverircesine başını eğerek kocasının sağ elini sağ elinin içine aldı, ona dayanarak inleye sızlaya, yavaş yavaş yürüdü gitti. Gertrudis, yeğenlerinden biri bir dizinde, biri öteki dizinde, bir sırığa sarılan sarmaşık gibi kocasına asılmış olan kardeşinin yürüyüşüne bakakaldı. İri iri gözleri yaşla doldu, bu ciddiliğiyle durgun, durgunluğuyla ciddi yaslı gözler. Ve iki yavrucağı göğsüne bastırarak, bir yanağını birinin, bir yanağını ötekinin yanağına dayayıp sıktı. Küçük yavru Ramirin, teyzesini, Tula Teyzeciğini ağlar görünce, o da ağlamaya başladı.</p>

  <p class="normal">— Hadi, ağlama, oyun oynayalım.</p>

  <p class="normal">Bu üçüncü doğumdan sonra Rosa pek tedirginleşmişti.</p>

  <p class="normal">— Aklıma kötü kötü şeyler geliyor Tula.</p>

  <p class="normal">— Sen kendi kendine kuruntu ediyorsun.</p>

  <p class="normal">— Kuruntu değil, gitgide ölüme yaklaştığımı anlıyorum, kansız kaldım.</p>

  <p class="normal">— Kan yerine gelir.</p>

  <p class="normal">— Çocuğumu büyütemeyeceğim bir kez. Sütninelerin eline kalacak, Tula! İşte bu beni yiyip bitiriyor.</p>

  <p class="normal">Gerçek de buydu. Kısa bir süre sonra her üçü de değişti. Baba pek öfkeli olmuştu. İkide bir çocukları sopadan geçireceğini söylüyordu. Anneyse gittikçe bitip tükeniyordu. Bir gün doktor,</p>

  <p class="normal">— Bu elden gidiyor, –dedi.</p>

  <p class="normal">Ramiro, büyük bir sıkıntı ve akıl almaz öfkeler içinde deli gibi dolaşıp duruyordu evde. Bir gün akşam üzeri baldızına içini döktü:</p>

  <p class="normal">— Ama Rosa da yaşayabilmek için hiçbir şey yapmıyor; bir kez öleceğini koydu kafasına. Böyle ölüp gidecek! Neden güç vermiyorsun ona, kaygılarını yenmiyorsun ki yaşayabilsin.</p>

  <p class="normal">— Ya sen oğlum, kocası olacak sen! Ona yaşama isteğini sen vermezsen, kim verebilir? İşin en kötü yanı kansızlığı, zayıf düşmesi değil, hep ölümü düşünmesi oluyor kuşkusuz. Görüyorsun ya, çocuklar da çok yoruyorlar onu.</p>

  <p class="normal">Zavallı Rosa düşte yaşıyor gibiydi, sürekli bir baş dönmesi içindeydi sanki. Her şeyi bir sis bulutunun arkasından görüyordu.</p>

  <p class="normal">Bir gün öğleden sonra yalnızken kardeşini çağırdı, elini tutarak titrek, kısık bir sesle ve kesik kesik tümcelerle,</p>

  <p class="normal">— Bak Tula, –dedi,– ben ölüyorum. Çare yok, ölüyorum. İşte sana çocuklarımı, yüreğimin parçalarını bırakıyorum. Ve işte sana başka bir çocuğu, Ramiro’yu bırakıyorum. İnan bana, o da çocuk. Kocaman, şımarık bir çocuk. Ama melek gibi iyidir. Bir gün olsun bıkkınlık vermedi bana. İşte tümünü sana bırakıyorum Tula.</p>

  <p class="normal">— Düşünme bunları Rosa, ben görevimi bilirim.</p>

  <p class="normal">— Görev... görev...</p>

  <p class="normal">— Evet, severek yapacağım işleri biliyorum ben, ben yaşadıkça çocukların annesiz kalmayacak.</p>

  <p class="normal">— Sağ ol Tula, sağ ol. Senden bunu isteyecektim ben de.</p>

  <p class="normal">— Öyleyse kuşkun olmasın.</p>

  <p class="normal">— Çocuklarım, benim çocuklarım, yüreğimin parçaları, üvey anne eline kalmayacaklar.</p>

  <p class="normal">— Ne demek istiyorsun Rosa?</p>

  <p class="normal">— Ramiro yeniden evlenmek isteyeceğine göre... Çok doğal bu... Öylesine genç ki... Biliyorum kadınsız yaşayamaz o, biliyorum... o halde...</p>

  <p class="normal">— Ne demek istiyorsun?</p>

  <p class="normal">— Karısı olacağını Tula.</p>

  <p class="normal">— Ben bunu söylemek istemedim Rosa, şimdi şu anda acıdığım için de olsa, yalan söyleyemem. Sensiz kalınca kocanla evleneceğimi söylemedim ben; çocukların annesiz kalmayacaklar dedim.</p>

  <p class="normal">— Hayır, üvey anne eline kalmayacaklarını söyledin sen.</p>

  <p class="normal">— İyi ya, kalmayacaklar!</p>

  <p class="normal">— Öyleyse bu, ancak senin Ramiro’yla evlenmenle olur, bak, kıskanmıyorum, hayır. Başkası olacağına sen ol! Sen olmalısın, eğer...</p>

  <p class="normal">— Niye evlenecekmiş?</p>

  <p class="normal">— Ah, Tula, erkekleri tanımıyorsun sen! Kocamı tanımıyorsun...</p>

  <p class="normal">— Hayır, tanımıyorum!</p>

  <p class="normal">— Ama ben, ben tanıyorum!</p>

  <p class="normal">— Kim bilir...</p>

  <p class="normal">Zavallı hasta kendinden geçti. Biraz sonra kocasını çağırdı. O da odadan çıkarken bir ölü gibi benzi sararmış, allak bullak olmuştu. Ölüm, Rosa’yla Ramiro’nun evlerinin orta direğine tırpanını indiriyordu. Genç annenin yaşamı damla damla eriyip giderken, açlıktan ölen küçüğe de bir sütninesi aramak gerekiyordu. Kardeşi ölüm döşeğinde can çekişirken, Gertrudis küçük yeğenine artık zorunlu olan bir göğüs bulabilmek için didinip duruyordu.</p>

  <p class="normal">Çocuğun ağzına bir biberon vererek açlığını gidermeye çalışıyordu.</p>

  <p class="normal">— Sütnine de nerede kaldı?</p>

  <p class="normal">— Yarından önce gelemeyecek Senyorita! Ramiro da,</p>

  <p class="normal">— Bak Tula, –diye söze başladı.</p>

  <p class="normal">— Bırak beni, bırak! Karının yanına git, nerdeyse öldü ölecek. Git, senin yerin orası, beni çocukla bırak!</p>

  <p class="normal">— Ama Tula...</p>

  <p class="normal">— Bırak beni dedim sana, git de ölürken bir daha gör onu. Senin kollarının arasında gitmeli öbür dünyaya. Git, bırak beni!</p>

  <p class="normal">Ramiro gitti. Gertrudis ağlayıp duran yeğenini alıp bir odaya kapandı ve kuru göğüslerinden, sıtma nöbetine tutulmuş gibi titreyen, kırmızı, yüreğinin atışları altında ürperen göğüslerinden birini –sağ göğsüydü bu– çıkararak, ucunu küçücük yavrunun solgun, çiçek pembesi ağzına soktu. Çocukcağız halsiz dudakları arasında, bu titrek, kuru göğsü emdikçe daha çok inliyordu. Gertrudis, gözleri yaşlarla dolu yakarıyordu:</p>

  <p class="normal">— Bir mucize Hazreti Meryem, bir mucize. Kimse bilmeyecek ki, hiç kimse!</p>

  <p class="normal">Ve deli gibi çocuğu göğsünde sıkıyordu.</p>

  <p class="normal">Önce ayak seslerinin yaklaştığını, sonra da kapının zorlandığını duydu. Göğsünü içeri soktu, yakasını örttü, gözyaşlarını silerek kapıyı açmaya seğirtti. Gelen Ramiro’ydu.</p>

  <p class="normal">— Her şey bitti! –dedi.</p>

  <p class="normal">— Toprağı bol olsun Ramiro, şimdi tüm sorun bunlara bakmakta.</p>

  <p class="normal">— Bakmak mı? Sen... sen... sen olmazsan...</p>

  <p class="normal">— Peki, hele bir onları büyütelim diyorum sana.</p>
</body>
</html>
