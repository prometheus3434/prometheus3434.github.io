<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_26">XXIV</h2>

  <p class="normal">Abel, oğlu Abelín öğrenimini tamamlayınca, Joaquín’e gitti, yanında asistan olarak çalışmasını isteyip istemediğini sordu. Joaquín kabul etti.</p>

  <p class="normal">Daha sonra, kızına ithaf ettiği İtiraflar’ına şunları yazmıştı: “Babasına beslediğim nefretle, o zamanlar bana orta zekâlı görünen delikanlıya duyduğum sevginin tuhaf karışımı bir duyguyla kabul ettim ve böylece hem beni yiyip bitiren tutkumdan kurtulmak istiyordum hem de ruhumun derinliklerindeki şeytan, oğlanın başarısızlığı sayesinde babasının elde ettiği başarıların öcünü alacağımı söylüyordu bana. Bir yandan oğlana duyduğum sevgi sayesinde babasına duyduğum nefretten kurtulmak istiyordum, bir yandan da Abel Sánchez resimde başarı elde ederken, kanından canından olan öteki Abel Sánchez’in ise tıpta başarısız olacağını umarak zevkten dört köşe oluyordum. O zamanlar yüreğimi yakan, yaşamımı karartan delikanlıya, daha sonra ne büyük bir sevgiyle bağlanacağımı asla düşünemezdim.”</p>

  <p class="normal">Böylece Joaquín ile Abel’in oğlu birbirlerine sıkı sıkıya sevgiyle bağlandılar. Abelín her şeyi çabucak kavrıyor ve “hocam” demeye başladığı Joaquín’in öğrettikleriyle yakından ilgileniyordu. Hocası onu iyi bir doktor yapmaya ve hastane deneyiminden elde ettiği hazineyi ona devretmeye karar verdi. “Ruhumdaki bu lanet olası kaygı yüzünden keşfedemediğim şeyleri onun keşfetmesini sağlayacağım.”</p>

  <p class="normal">— Hocam, –dedi bir gün Abelín,– niçin bana anlattığınız bütün bu bölük pörçük gözlemlerinizi, aldığınız notları, topladığınız bilgileri bir araya toplayıp bir kitap yazmıyorsunuz? Çok ilginç ve çok öğretici olurdu. Bunlarda dâhice denebilecek, olağanüstü düzeyde bilimsel, akıllıca şeyler var.</p>

  <p class="normal">— Tamam da oğlum –hep oğlum derdi– benim yapacağım iş değil bu... yapamam... Mizacım uygun değil, ne içimden geliyor, ne cesaretim var ne de huzurum, bilmem ki...</p>

  <p class="normal">— Yeter ki bir başlayın...</p>

  <p class="normal">— Evet oğlum, evet, yeter ki bir başlayayım, kaç kez bunu düşündüm, ama bir türlü karar veremedim. Kitap yazmaya başlayayım ha! Ve İspanya’da... hem de tıp üzerine! Zahmete değmez. Boşa gider...</p>

  <p class="normal">— Hayır hocam, sizin kitabınız boşa gitmez, iyi karşılanır.</p>

  <p class="normal">— Benim yapmam gerekeni sen yapmalısın: bu çekilmez hastaları bir yana bırakıp kendini yalnızca araştırmaya, gerçek bilime, fizyolojiye, histolojiye, patolojiye vermelisin, paralı hastalara değil. Babanın tabloları sana kalacağına göre belli bir servetin olacak demektir, kendini bilime ada.</p>

  <p class="normal">— Belki haklısınız hocam, ama bu sizin hastane anılarınızı yayımlamanızı engellemez.</p>

  <p class="normal">— Bak, eğer istersen bir konuda anlaşalım. Bütün notlarımı sana vereyim, sözlü olarak da desteklerim, sorduklarını yanıtlarım, sen de kitabı yayımlarsın. Ne dersin?</p>

  <p class="normal">— Şahane hocam. Zaten sizinle çalışmaya başladığım günden beri sizden duyduğum her şeyi, yanınızda öğrendiğim her şeyi not ettim.</p>

  <p class="normal">— Çok iyi oğlum, çok iyi! –Sevgiyle kucakladı delikanlıyı.</p>

  <p class="normal">Joaquín daha sonra kendi kendine söylendi: “Bu çocuk, benim yapıtım olacak! Benim yapıtım, babasının yapıtı değil. Sonunda bana saygı gösterecek, babasından daha çok değerli olduğumu ve tıpta, babasının resmindeki sanattan daha çok sanat olduğunu anlayacak. Ve sonunda onun elinden alacağım oğlunu, evet, elinden alacağım. O benim Helena’mı elimden aldı, ben de onun elinden oğlunu alacağım. Ben ne olacağım, kim bilir? Belki de babasını iyice tanıyınca ve bana yaptıklarını öğrenince sonunda onu yadsıyacak.”</p>
</body>
</html>
