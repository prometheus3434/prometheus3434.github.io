<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_10">VIII</h2>

  <p class="normal">Bu arada Abel’in sanattaki ünü gittikçe büyüyor ve kabul görüyordu. Ülkede en çok tanınan ressamlardan birisi olmuş, ünü sınırlarımızı aşmaya başlamıştı. Gittikçe büyüyen bu ün, Joaquín’in ruhunda yıkıcı bir dolu etkisi bırakıyordu. “Evet, çok bilimsel bir ressam; tekniğe egemen; çok biliyor, çok; çok yetenekli” diyordu arkadaşından söz ederken, sözcükler ıslık gibi çıkıyordu ağzından. Bu onun, göklere çıkarıyormuş gibi yaparak küçümseme yöntemiydi.</p>

  <p class="normal">Çünkü o, Joaquín, kendisini bir sanatçı, mesleğinde gerçek bir ozan, tanıda bir dâhi, yaratıcı ve önsezili buluyordu. Kendisini gerçek bilime, kuramsal patolojiye, araştırmaya verebilmek için müşterilerini bırakmayı bile düşünüyordu. Ama öyle iyi kazanıyordu ki...</p>

  <p class="normal">“Buna karşın, bilimsel araştırmalara kendimi vermemi en çok engelleyen kazanç değil,” diyordu İtiraflar’ında. “Bir yandan tanınmak, adımı duyurmak, büyük bir üne kavuşmak ve Abel’in sanatına gölge düşürmek, Helena’yı cezalandırmak, her ikisinden ve herkesten öç almak istiyordum ve burada çılgın düşlerim bir bir sıralanıyordu; bir yandan da bu pis tutkum, bu büyük üzüntüm ve kinim ruhumun huzurunu bozuyordu. Hayır, araştırma yapmak için kendime güvenim yoktu ne de hevesim; bunun için tertemiz ve huzurlu olmak gerekir. Hastalar beni oyalıyordu.</p>

  <p class="normal">“Hastalar beni oyalıyordu, ama kimi zaman da tutkumun beni hapsettiği dalgınlık durumumun zavallı hastalarımın bakımına gereken titizliği göstermemi engellediğini düşünerek titriyordum.</p>

  <p class="normal">“Bütün benliğimi sarsan bir olay oldu. Durumu oldukça ağır, zavallı bir kadın hastam vardı, ama umutsuz değildi. Abel kadının bir portresini, çok güzel bir portresini yapmıştı; çizdikleri arasında en iyilerinden birisiydi ve hep öyle kaldı; hasta kadının evine girilince dikkati çeken ve ilk göze çarpan şeydi. Capcanlıydı, yatağa serilmiş acı çeken adale ve kemik yığınından daha canlıydı. Ve portre sanki: ‘Bak,’ diyordu, ‘o bana sonsuza dek yaşam verdi! Bakalım sen yataktaki bu yaşamımı uzatabilecek misin?’ Zavallı kadının yanına gelip muayene ederken, nabzını sayarken yalnızca ötekini, resimdeki kadını görüyordum. Bütün beceriksizliğim, aptallığım üstümdeydi, sonunda zavallı kadın ellerimde öldü. Ben öldürdüm onu, aşırı aptallığım kadar, canice dalgınlığımda. Kendi kendimden, zavallılığımdan tiksindim.</p>

  <p class="normal">“Kadının ölümünden birkaç gün sonra, başka bir hastayı muayene etmek üzere evine gittim, portreye bakmamaya hazırlamıştım kendimi. Ama olanaksızdı, ben göz atmasam bile bana bakan oydu, resimdi, bakışlarını fırlatıyordu bana. Dul adam beni uğurlamak için kapıya kadar geldi. Portrenin altında durduk ve dayanılmaz ve uğursuz bir güç beni itiyormuş gibi haykırdım:</p>

  <p class="normal">— Çok güzel bir resim! Abel’in yaptığı en güzel resim!</p>

  <p class="normal">— Evet, –dedi dul adam,– bana kalan tek teselli. Karşısına geçip saatlerce seyrediyorum onu. Sanki benimle konuşuyor gibi.</p>

  <p class="normal">— Evet, evet, –dedim,– Abel iyi bir sanatçı!</p>

  <p class="normal">Kapıdan çıkarken kendi kendime konuşuyordum. Ben onu öldürdüm, Abel ise can verdi!”</p>

  <p class="normal">Hastalarından birisi öldü mü, özellikle de çocuklar, Joaquín çok acı çekiyordu, ama başkalarının ölümüne pek aldırmıyordu.</p>

  <p class="normal">“Niçin yaşamak istesin ki?” diyordu kimilerinin arkasından. “Hatta ölmesine izin vermekle ona iyilik yapılmış olur...”</p>

  <p class="normal">Cesareti arttıkça, ruhsal açıdan gözlemleme yeteneği gelişiyordu ve en gizli ahlaksal zaafları hemen kestirebiliyordu. Yapay davranışlarda bulunurlarken, erkeklerin artık istemez olduklarında hiç acımadan karılarının ölümünü düşledikleri, kadınların ise önceden mimledikleri başkalarıyla evlenmek için kocalarından kurtulmak istedikleri gözünden kaçmıyordu. Hastası Alvarez öldüğünde dul kalan karısı, ölenin en yakın arkadaşı Ménendez ile evlenince Joaquín kendi kendine düşündü: “Biraz tuhaf oldu bu ölüm... Şimdi anlıyorum her şeyi... İnsanoğlu yaratıkların en iğrenci... bu kadın, bu hayırsever kadın, en namuslu kadınlardan birisi hem de!..”</p>

  <p class="normal">— Doktor, –dedi bir gün, hastalarından birisi,– öldürün beni, Tanrı aşkına öldürün beni, hiçbir şey söylemeden, artık dayanamıyorum... Sonsuza dek uyumam için bir şey verin bana...</p>

  <p class="normal">“Niçin bu adamın istediğini yerine getirmeyeyim,” diye soruyordu Joaquín kendi kendine, “yalnızca acı çekmek için yaşıyorsa? Bana acı veriyor! İğrenç dünya!”</p>

  <p class="normal">Çok zaman hastaları birer ayna oluyordu onun için.</p>

  <p class="normal">Bir gün yılların ve çalışmanın yıprattığı yaşlı bir komşu kadın geldi, kocası evliliklerinin yirmi beşinci yılında, genç bir şırfıntıyla ilişki kurup yaşamaya başlamıştı. Horlanan kadıncağız, doktora derdini anlatmaya gelirdi.</p>

  <p class="normal">— Ah Don Joaquín! –diyordu.– Söylendiğine göre siz her şeyi bilirmişsiniz, hadi bakalım, bu kötü kadının verdiği aşk iksirinden kocamı kurtaracak bir ilaç verin bakalım.</p>

  <p class="normal">— Tanrım, ne iksiriymiş bu, hanım?</p>

  <p class="normal">— Yirmi beş yıldan sonra beni bırakıp onunla yaşacakmış...</p>

  <p class="normal">— Peki ama, siz gençken, yeni evliyken, bırakıp gitseydi daha acı olurdu, belki...</p>

  <p class="normal">— Ah Senyor, olmazdı, Senyor! Kocama öyle bir aşk iksiri verdi ki aklını başından aldı. Yoksa böyle olmazdı… Olamazdı...</p>

  <p class="normal">— İksir... İksir... –diye mırıldandı Joaquín.</p>

  <p class="normal">— Evet Don Joaquín, evet, bir iksir... Madem ki her şeyi biliyorsunuz, bunun için bir ilaç verin bana.</p>

  <p class="normal">— Ah kadıncağızım! Eskiler kendilerini gençleştirecek bir iksir bulmak için boşu boşuna uğraşıp durdular...</p>

  <p class="normal">Umarsız zavallı kadın yanından ayrılınca Joaquín kendi kendine: “Ama,” diyordu, “bu mutsuz kadıncağız hiç aynaya bakmaz mı? Ağır işle geçen yılların etkisini hiç mi görmez? Bu zavallı insanlar her şeyi ya iksire bağlarlar, ya kıskançlıklara... İş mi bulamadılar? Öyleyse göze gelmişlerdir… İşleri yolunda mı gitmiyor? Öyleyse göze gelmişlerdir… Bütün başarısızlıklarını başkalarının kıskançlığına bağlayan kişi, kıskanç demektir. Hepimiz böyle değil miyiz? Bana da bir iksir vermiş olmasınlar?”</p>

  <p class="normal">Birkaç gün aşk iksirinden başka bir şey düşünmedi. Ve sonunda şöyle dedi: “İşte ilk günah bu!”</p>
</body>
</html>
