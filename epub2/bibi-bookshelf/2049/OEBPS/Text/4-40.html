<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-40.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-40.html" xml:lang="tr-TR">
    <div class="Basic-Text-Frame">
      <p class="split"></p>

      <p class="ARA" id="toc_marker-2-17">NEDEN İLHAN CİHANER?</p>

      <p class="paragraf"><span class="char-style-override-9">Şimdi yeniden o saatlere dönelim. “Abluka” tamamen bana dönmüştü. Her yerden baskı geliyordu. Tek başımaydım. Zaten hep tek başına bir adam olmuştum. Yine öyleydi.</span></p>

      <p class="paragraf"><span class="char-style-override-9">Durumu daha iyi anlamak için İlhan Cihaner’in hangi soruşturmaları yürüttüğünü de yazmam lazım. 16 Şubat 2010’daki operasyona kadar İlhan Cihaner, İsmail Ağa cemaati operasyonuyla anılıyordu. Oysa o dönemde daha önemli olan Fethullah Gülen cemaati, Süleymancılar ve Menzil Tarikatı soruşturmaları da vardı.</span></p>

      <p class="paragraf"><span class="char-style-override-9">1968’de Kars’ta doğan İlhan Cihaner, 2007’nin Temmuz ayından beri Erzincan cumhuriyet başsavcısı olarak görev yapıyordu. İlhan Cihaner göreve başladığı yıl, İsmailağa cemaati ile Fethullah Gülen hakkında soruşturma başlatmıştı. Cemaate bağlı Medine Vakfı’nın kentte ve bazı ilçelerdeki evlerinde çocuklara yatılı dini eğitim verildiği iddiaları üzerine dinleme kararı alındı. 17 vakıf ve derneğe yapılan baskınlarda gözaltına alınan 26 kişiden 7’si tutuklandı. Başsavcılığın, cemaat lideri Mahmut Ustaosmanoğlu ile “Cüppeli Ahmet Hoca” diye bilinen Ahmet Mahmut Ünlü’nün de aralarında bulunduğu 69 şüpheliyi gözaltına almak için 16 kentte operasyon yapma hazırlıkları ise özel yetkili Erzurum Cumhuriyet Başsavcılığı’na takıldı.</span></p>

      <p class="paragraf"><span class="char-style-override-9">Erzurum özel yetkili savcısı Osman Şanal, bir ihbar mektubunu dayanak gösterdi ve “İsmailağa cemaatinin silahlı olduğu ve Anayasa’yı zorla yıkmayı” hedeflediğini söyleyerek dosyanın kendi yetki alanına girdiğini savundu.</span></p>

      <p class="paragraf"><span class="char-style-override-9">Çünkü özel yetkili savcılığın olaya dahil olması için “silahlı eylem” veya “Anayasa’ya aykırı faaliyet” yürütülmesi gerekiyordu. İronik tarafı şuydu: Aslında kurtarmaya çalışırken silahlı örgüt kapsamına sokmuşlardı. İsmailağa cemaati için belki bu sorun olmazdı ama Fethullah Gülen cemaati soruşturması başladığında aynı gerekçeyle müdahale etmek zorundaydılar. Yani Fethullah Gülen cemaatini soruşturmadan kurtarmak için silahlı örgüt kapsamına almak zorundaydılar. Bu da 30 yıllık bir projenin içine kendileri tarafından “silah sokmak” demekti. Ve bunun için Fethullah Gülen cemaati soruşturması başlamadan ellerini çabuk tutmak zorundaydılar. Acele de, öfke de bundan kaynaklanıyordu.</span></p>

      <p class="paragraf"><span class="char-style-override-9">Erzincan Başsavcısı İlhan Cihaner’e göre, operasyon yapılacak grup silahlı değildi ve ihbar mektubu dosyanın Erzurum’da görülmesini isteyenler tarafından gönderilmişti. Bu tarihten itibaren Erzurum ve Erzincan Savcılığı arasında yetki kavgası başladı. Adalet Bakanlığı, soruşturması elinden alınan İlhan Cihaner hakkında 26 yıl hapis istemiyle bir de dava açtı.</span></p>

      <p class="paragraf"><span class="char-style-override-9">İddianamenin en dikkat çeken suçlaması ise “imar kirliliği”ne neden olmaktı. Başsavcı Cihaner’in adliye lojmanlarının bahçesine yaptırdığı kameriye ile imar kirliliğine yol açtığı iddia edildi.</span></p>

      <p class="paragraf"><span class="char-style-override-9">Başsavcı, gözaltına alınmasına yol açan gelişmeleri üç ay önce Hâkimler ve Savcılar Yüksek Kurulu’na (HSYK) verdiği “yazılı savunma” metninde anlatmıştı. O savunmayı okuyunca bugün olup bitenleri anlamak daha da kolaylaşıyor. Cihaner, HSYK’ya verdiği savunmada Erzincan’da İsmailağa cemaati ile ilgili soruşturmanın nasıl başladığını şu sözlerle anlatıyordu:</span></p>

      <p class="paragraf"><span class="char-style-override-9">“Erzincan’da göreve başlamamla birlikte her ay valilikte düzenlenen emniyet toplantılarına katıldım. Bu toplantılarda güvenlik birimleri Erzincan’da bazı dini grupların taban genişletme faaliyetinde bulunduklarını tespit ettiklerini söylediler. Söz konusu gruplardan İsmailağa cemaati mensuplarının il genelinde faaliyetlerini artırdığı tespit edilmişti. Ben de kolluk güçlerine bu grubun faaliyetleri konusunda ayrıntılı bir inceleme yapılması talimatını verdim.”</span></p>

      <p class="paragraf"><span class="char-style-override-9">Cihaner savunmasında, iletişim tespit tutanakları çerçevesinde Fethullah Gülen cemaati, Süleymancılar ve Menzil Grubu’nun soruşturmaya dahil edildiğini de belirtti. Aramaların yapılacağı sırada Erzurum Özel Yetkili Savcılığı’nın dosyayı kendisinden istediğini belirten Cihaner, bazı Adalet Bakanlığı müfettişlerinin de dosyayı Erzurum’a göndermesi yönünde telkinde bulunduklarını kaydetti. Cihaner savunma metninde şu bilgilere de yer verdi:</span></p>

      <p class="paragraf"><span class="char-style-override-9">“Soruşturmanın benden alınmasına anlam veremediğim için Erzurum başsavcısını aradım. Bana, ‘Böyle bir soruşturma yapılıyor, benim niye haberim yok?’ diye çıkıştı. Ben de böyle bir yükümlülüğüm olmadığını belirttim. Soruşturmayı sürdürmem halinde ‘gizliliğin ortadan kalkacağı, bu tartışmanın duyulmasıyla yargının yıpranacağı ve en önemlisi de delillerin karartılacağı’ endişesiyle dosyayı Erzurum’a göndermeye karar verdim. Bu arada adliyemize teftişe gelen başmüfettiş de dosyayı göndermemin iyi olacağını ima etti. İsmailağa cemaati soruşturmasında tutuklanan kişileri haklarında ‘anayasal düzeni zorla değiştirmeye teşebbüs’ suçundan ağırlaştırılmış müebbet hapis cezası istendiği halde birkaç ay sonra salıverildiler. Deliller toplanmadı, soruşturma çok sınırlı tutuldu.”</span></p>

      <p class="paragraf"><span class="char-style-override-9">İlhan Cihaner’e yapılan operasyonun gerçek nedenleri bunlardı. Ve bu kadar gerçek varken benim bile bile buna göz yummam isteniyordu. “Hiç tanımadığın biri için değer mi?” sorusu o gün de sonra da çok soruldu. Benim yanıtım hep aynıydı: “Hakikati biliyorken kişiye, ırkına, diline, ırkına, mevkiine bakmam. Benim için hakikat önemlidir.”</span></p>

      <p class="paragraf"><span class="char-style-override-9">Neyse... Yayınımız devam ediyordu. İlhan Cihaner gözaltına alındı. Ben de ısrarla haberleri “Başsavcıya Abluka” başlığıyla vermeye devam ettim. Akşam oluyordu. Ve benim önceden planlanmış doktor randevum vardı. Çıkmam gerekiyordu. Çünkü doktor yurtdışından belli aralıklarla geliyordu ve o randevuda mutlaka olmam lazımdı. Çıkarken editörlere başlığın değiştirilmemesini ve benden habersiz bir şey yapılmamasını istedim. Doktorda muayenedeyken telefonum ısrarla çalıyordu. Editör arıyordu. Susmuyordu telefon... Doktordan izin isteyip açtım, “Abi başlığa müdahale edildi. Değiştirildi” dedi. O anda karar verdim. İstifa ettim.</span></p>

      <p class="paragraf"><span class="char-style-override-9">Bir daha NTV’ye hiç uğramadım. Zaten hiçbir yere yerleşmediğim için gidip alacak eşyam da yoktu. Asistanımı arayıp insan kaynaklarından bir ekibin gelip ayrılık işlemlerini yapmasını istedim. “Yapma değmez” telkinlerini dinlemedim. Haber dışında yaptığım bir şey yoktu. Ve yaşananlar medya adına bir utançtı. İstifa etmezsem bundan sonra sansürden daha ağır ve utanç verici olan otosansür uygulamak zorunda olacaktım. İçimdeki ses sadece “Git” diyordu. Kısa bir veda mesajını yayınladım:</span></p>

      <p class="paragraf"><span class="char-style-override-9">“Az zamanda ne çok şey yaşadık. Çok şey de başardık. Bazen sonuna geliyoruz. Bu da o sonlardan biri... Yol arkadaşlığınız için teşekkür ederim. Daha savaşacak çok yel değirmenleri var. Şimdi gitme vakti. HOŞ kalın...”</span></p>

      <p class="paragraf"><span class="char-style-override-9">Ve gittim.</span></p>
    </div>
  </div>
</body>
</html>
