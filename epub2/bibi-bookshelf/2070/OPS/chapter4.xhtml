<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>AFERİN</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter">
    <section>
      <h1><st c="0">Damatlık Şapka</st></h1>
			<p><span><st c="15">T</st></span><st c="17">ahtakale’den Çakmakçılar’a doğru çıkarken Kemanevi Han sağ kola düşer. </st><st c="88">Lacivert şayak elbiseli delikanlı hana girdi. </st><st c="134">Avluda, tulumbanın yanında, alçak hasır iskemleye oturmuş, bacak bacak üstüne atmış, kehribar tespihini şakırdatarak çeken odabaşının yanına gitti,</st></p>
			<p><st c="281">– Eksik artık hakkını helal et Durmuş Ağa, dedi, kısmetse sabah erkenden çıkıyoruz yola.</st></p>
			<p><st c="370">İki eliyle odabaşının elini yakaladı, saygıyla sıkıp sallamaya başladı. </st></p>
			<p><st c="443">Odabaşı,</st></p>
			<p><st c="451">– Demek gidiş?.. </st><st c="469">Benden yana helal olsun... </st><st c="496">dedi.</st></p>
			<p><st c="501">– Ne yapalım Durmuş Ağa, köyü boşlamaya gelmez. </st><st c="550">Güzün gene geliriz buraya inşallah.</st></p>
			<p><st c="585">Odabaşı,</st></p>
			<p><st c="594">– Bu Musa da sizin köyden mi Mehmet? </st><st c="632">diye sordu.</st></p>
			<p><st c="643">– Bizim köyden değil ama yakın. </st><st c="676">Onların köyü bize sekiz saat çeker.</st></p>
			<p><st c="711">– Bu Musa neden hiç sılaya gitmez? </st><st c="747">Beş yıldır yaz kış burda... </st></p>
			<p><st c="775">Mehmet, “Bilmem,” dedi, ama odasına girince düşünmeye başladı. </st><st c="838">Sahi, bu Musa neden beş yıldır köye gitmiyordu?</st></p>
			<p><st c="885">Tek pencereli han odalarına akşam erkenden iner. </st><st c="935">Mehmet duvardaki çiviye asılı, arkası aynalı beş numara gaz lambasını yaktı. </st><st c="1012">Yatağına uzandı, iki elini başının altına destek yapıp düşünmeye koyuldu: Bu Musa neden hiç köye gitmezdi?</st></p>
			<p><st c="1118">Aşağıdan, ocaktaki koca kazanda koyun kelleleri kaynatan başçıların gürültüleri geliyordu. </st><st c="1210">Bir çift kunduranın kabaraları taşlarda garç gurç sesler çıkarıyordu. </st><st c="1280">Bu gelen Musa’ydı, onun ayak sesleriydi.</st></p>
			<p><st c="1320">Musa, küfeyi sırtından indirdi, kapının önüne koydu. </st><st c="1374">Odaya girdi. </st><st c="1387">Lambanın erkenden yakılmış olmasına canı sıkıldı. </st><st c="1437">Oda arkadaşı ertesi gün gideceği için sesini çıkarmadı.</st></p>
			<p><st c="1492">– Urban güzel, dedi, kaça aldın?</st></p>
			<p><st c="1525">– Pahalı.</st></p>
			<p><st c="1535">– Pahalı da kaça?</st></p>
			<p><st c="1553">– Bil bakalım, bir fiyat biç...</st></p>
			<p><st c="1585">– Yüz kaymeye alabildinse iyi. </st></p>
			<p><st c="1617">Mehmet kurnaz kurnaz güldü:</st></p>
			<p><st c="1644">– Doksanaltıya aldık.</st></p>
			<p><st c="1666">– İyi almışsın.</st></p>
			<p><st c="1682">– Bir de fötür alacaktık ya meret, urbadan pahalı. </st><st c="1734">Yüz pangınot bir fötür.</st></p>
			<p><st c="1757">“Fötür” sözü geçer geçmez Musa’nın suratı allak bullak oldu. </st><st c="1819">O da arkadaşı gibi sırtüstü yatağa uzandı. </st><st c="1862">Kafası, göze batacak kadar büyüktü. </st><st c="1898">Sol gözü, alt kapağından yırtılmış, göz aşağı doğru büyümüştü. </st><st c="1961">Alnındaki yaranın dikiş izi belli oluyordu. </st><st c="2005">Dudaklarının birleştiği yerden yukarıya, sağ yanağında da bir derin yara izi görünüyordu.</st></p>
			<p><st c="2094">Mehmet,</st></p>
			<p><st c="2102">– Odabaşıyla helallaşırken seni sordu, dedi.</st></p>
			<p><st c="2147">Musa,</st></p>
			<p><st c="2153">– Benim neyimi sordu? </st><st c="2176">dedi.</st></p>
			<p><st c="2181">– Neden sılaya hiç gitmez? </st><st c="2209">diye sordu.</st></p>
			<p><st c="2220">– Ona neymiş?.. </st></p>
			<p><st c="2237">Sustular. </st><st c="2247">Az sonra Mehmet,</st></p>
			<p><st c="2263">– Köyde bir bozuk işin var ya senin, ne olduğunu anlamadım, dedi.</st></p>
			<p><st c="2329">Musa sesini çıkarmadı.</st></p>
			<p><st c="2352">– Şişt len Musa, söylesene len, niye köye varmıyorsun?</st></p>
			<p><st c="2407">– Ben gayrı köye gitmem.</st></p>
			<p><st c="2432">– Niye?</st></p>
			<p><st c="2440">– Kahrettim.</st></p>
			<p><st c="2453">– N’oldu ki?</st></p>
			<p><st c="2466">– Kimseye söylemezsen...</st></p>
			<p><st c="2491">– Tövbe olsun söylemem...</st></p>
			<p><st c="2517">– Biz seninle birlik bu Istanbul’a geldik mi?</st></p>
			<p><st c="2563">– Geldik.</st></p>
			<p><st c="2573">– Benim, Istanbul’a bu ikinci gelişim. </st><st c="2613">İlk gelişimi sakladım senden. </st><st c="2643">Benim analığımın bir dayısı var. </st><st c="2676">Ben de dayı derim. </st><st c="2695">Bu dayımın bir üveği kızı var, adı Güllü. </st><st c="2737">Benden üç dört yaş küçük olduğundan hep birarada büyüdük. </st><st c="2795">Bigün ben dereye camusları götürmüştüm. </st><st c="2835">Yukardan “Musaa, hey Musaaa!..” diye biri bağırıyor. </st><st c="2888">Baktım, bu bizim Güllü. </st><st c="2912">“Ne var kız ne ünneyip duruyorsun?” dedim. </st><st c="2955">“Koş, koş, hele koş Musa, köye bir herif geldi, kafasına horoz ibiği gibi tepelik geçirmiş!” dedi. </st><st c="3054">Camusları orda kodum, yanına vardım. </st><st c="3091">Biz bununla koştuk, bir de kahvenin önüne geldik, sahi orda tepelikli bir adam. </st><st c="3171">Bizim köy, o zamanacak hiç fötürlü görmemişiz. </st><st c="3218">Herif tahsildarmış. </st><st c="3238">Muhtar fötürlüyü aldı, köy odasına götürdü. </st><st c="3282">Biz başladık gülmeye. </st><st c="3304">Güleriz, güleriz ha güleriz... </st><st c="3335">Güllü’nün gözlerinden gülmeden yaş geliyor.</st></p>
			<p><st c="3378">Neyse uzatmayalım, bu Güllü büyüdü, bir koca köyün biricik güzeli. </st><st c="3446">Daha da bize kulak asmaz oldu. </st><st c="3477">Bütün köy delikanlıları hep Güllü’nün ardında. </st><st c="3524">Yabana gidecek diye yüreğim oynuyor. </st><st c="3561">Kızı bir görüp de iki söz söylemenin yolu yok.</st></p>
			<p><st c="3607">Bizim köyde Şirin Kadın derler bir karı vardır, türkü düzer, name taşır, aracılık eder, satıcılık eder, her iş bunda. </st><st c="3726">Şirin Kadın’a derdimi açtım. </st><st c="3755">O da Güllü’ye demiş. </st><st c="3776">Uzatmayalım, biz bu Güllü’yle bir gece onların ahırının arka kapısında buluştuk. </st><st c="3857">“Kız Güllü, imansız, beni yaktın yandırdın, insan bayramdan bayrama bir görünmez mi hiç...” dedim. </st><st c="3956">“Analığım koyuyor mu ki...” dedi. </st><st c="3990">“Kız, bu bizim iş n’olacak... </st><st c="4020">Seni Kel Mamıd’ın Arif’e veresilermiş... </st><st c="4061">Arif’e varırsan, kız seni yaşatmam, bilmiş ol,” dedim. </st><st c="4116">“O isteye yatsın, Arif’e varan kim?” dedi. </st><st c="4159">“Kız imansız, bana varacak mısın?” dedim. </st><st c="4201">“Ne sana, ne Arif’e varırım,” dedi. </st><st c="4237">“Beni kanlı bıçaklı etme imansız, söyle yüreğinde kim var?” dedim. </st><st c="4304">“Hiçkimse de yok,” dedi. </st><st c="4329">“Öyleyse derdin ne?” dedim. </st><st c="4357">“Hani biliyor musun, köye bir zaman bir herif gelmişti. </st><st c="4413">Tepesinde horoz ibiği gibi tepelik vardı,” dedi. </st><st c="4462">“Tahsildarı mı diyorsun, bildim. </st><st c="4495">Kız, ona tepelik denmez, fötür denir,” dedim. </st><st c="4541">“O fötürden bir dene de sen alsana,” dedi. </st><st c="4584">Demesiyle ahıra kaçtı. </st><st c="4607">Kapı kolunu arkadan vurdu. </st><st c="4634">Kapıya yüklendim. </st><st c="4652">“Zorlama, vallaha bağırırım,” dedi. </st><st c="4688">“Kız, bu iş ne olacak, bişey desene...” dedim. </st><st c="4735">“Ben diyeceğimi dedim ya...” dedi. </st><st c="4770">Kaçtı içeri. </st><st c="4783">Anladım, başımıza bir fötür geçirirsek, kız bizimle evlenecek. </st><st c="4846">Devrisi gün nahiyeye vardım. </st><st c="4875">O zaman nahiyeye daha ikinci varışım. </st><st c="4913">Fır döndüm, hiçbir dükkânda fötür yok. </st><st c="4952">İnsanlara bakıyorum, hiçbir fötürlü yok. </st><st c="4993">Derken karşıdan iki fötürlü gördüm. </st><st c="5029">Düştüm bunların ardına. </st><st c="5053">Kim bunlar, diye sordum. </st><st c="5078">Biri nahiye müdürüymüş, biri de öğretmenmiş. </st><st c="5123">Demek, adam olan adamların hepsi de fötür giyer. </st><st c="5172">Bu Güllü akıllı bir kız. </st><st c="5197">Bu fötür, erkek kısmına da yaraşıyor arkadaş. </st><st c="5243">Erkeğe bir erkeklik daha veriyor. </st><st c="5277">İçimden “Aferin kız Güllü,” dedim. </st><st c="5312">Allahın izniyle ben bir fötür alırım. </st><st c="5350">Bizim köyde fötür denen şey daha âdet olmamış. </st><st c="5397">Fötürü başıma kondurur, sonra da bir düğün yaparız ki, Kel Mamıd’ın Arif de şaşsın.</st></p>
			<p><st c="5480">Köye döndüm. </st><st c="5494">Niyetim, kasabaya varıp bir fötür almak. </st><st c="5535">Tam o sıra benim askerliğim çıkmadı mı arkadaş!.. </st><st c="5585">Askere gideceğimin akşamı, biz Güllü’yle gene ahırın arka kapısında buluştuk. </st><st c="5663">Beni görünce “Hani ya fötür koyacaktın tepene, yalancı...” dedi. </st><st c="5728">“Kız, fötür işi kolay. </st><st c="5751">Nahiyeye vardık işte, fötür satan bir dükkân bulamadık. </st><st c="5807">Şimdi de askere gidiyoruz, imansız. </st><st c="5843">Dönüşün bir fötür alacağız,” dedim. </st><st c="5879">Ahıra kaçtı, arkadan kolu sürdü. </st><st c="5912">“Zorlama, vallaha bağırırım,” dedi. </st><st c="5948">“Kız, tepemize fötür takmaya kısmet olmadı, askerliğimiz çıktı. </st><st c="6012">Dönüşümüzü bekleyecek misin?” dedim. </st><st c="6049">“Hele fötürü kafana koy da gel...” dedi, kaçtı.</st></p>
			<p><st c="6096">Şirin Kadın’la haber ilettim: “Biz tükürdüğümüzü yalamayız, başımıza fötürü de koyacağız. </st><st c="6187">O da dursun sözünde, yolumuzu gözlesin. </st><st c="6227">Yoksa onu sağ komam.”</st></p>
			<p><st c="6248">Uzatmayalım arkadaş, askere gittik. </st><st c="6285">Askerlikte, üç vilayetle beş de ilçe gördük. </st><st c="6330">Benim gözüm hep fötürlerde. </st><st c="6358">Arkadaş, bu fötür erkeği bir başka erkek yapıyor. </st><st c="6408">Bir bakıyorsun, karşıdan kral geliyor. </st><st c="6447">Herif, bir de fötürü başından çıkarıyor ki, hiçbir adamlığı yok. </st><st c="6512">Fötürü tepesine konduruyor, oluyor kral...</st></p>
			<p><st c="6554">Askerlikte, bilirsin, cıgara parası zor bulunuyor, fötürü nerden alacağız. </st><st c="6630">Tezkereyi alışın köye döndüm. </st><st c="6660">Şirin Kadın “Bu Güllü kız, fötür fötür, der durur, bu fötür de ne?” diye sordu. </st><st c="6740">“Sen bilmezsin Şirin Kadın,” dedim. </st><st c="6776">Akşamı biz ahır arkasında Güllü’yü gördük. </st><st c="6819">“Kız, vatan vazifemizi de yaptık işte, razı mısın?” dedim. </st><st c="6878">“Hani tepende fötürün? </st><st c="6901">Fötür olmamış olmaz,” dedi. </st><st c="6929">“Kız, askerlikte fötür mü olurmuş... </st><st c="6966">Askerden taze geldik. </st><st c="6988">Evvel Allahın sayesinde bir fötür edineceğiz,” dedim. </st><st c="7042">Kolundan yapışacakken içeri kaçtı. </st><st c="7077">Kız, fötür fötür, diyor da daha demiyor. </st><st c="7118">Kasabaya vardım. </st><st c="7135">Fötürler pahalı, yanına yanaşılmıyor. </st><st c="7173">Olacağı yok. </st><st c="7186">Köye döndüm. </st><st c="7199">Gece basınca ahır kapısında Güllü’yle buluştuk. </st><st c="7247">Beni gördü, “Hani fötürün?” dedi. </st><st c="7281">“Dur kız, dinle. </st><st c="7298">Biz bu fötürü kafamıza koymak için gurbete çıkacağız, başka yolu yok. </st><st c="7368">Yarından tezi yok, yola çıkarız, Istanbul denen gurbetlik yere varırız. </st><st c="7440">Orada çalışırız. </st><st c="7457">Başımıza bir fötür oturtur, sılaya döneriz. </st><st c="7501">Var mı buna bir diyeceğin, imansız?” dedim. </st><st c="7545">Koluna yapışacakken gene içeri kaçtı, kapının kolunu sürdü. </st><st c="7605">“Fötürü tak da gel,” dedi. </st><st c="7632">“Kız, kısmet olursa, Allahın izniyle biz bu fötürü takacağız, yolumuzu bekle. </st><st c="7710">Sözünden dönersen seni yaşatmam,” dedim.</st></p>
			<p><st c="7750">Uzatmayalım arkadaş, biz bu Istanbul denen yere vardık. </st><st c="7807">İlkin, belediyede çöpçülük işi bulduk. </st><st c="7846">Ha babam çalış, de babam çalış, arkadaş fötür parası toplanmıyor. </st><st c="7912">Fötürün en boktanı kırk kayme. </st><st c="7943">Baktım olacağı yok, altı ay çöpçülükten sonra bir daireye odacı durdum. </st><st c="8015">Dört ay diyende kırk kaymeyi biriktirdim. </st><st c="8057">Fötürcüye gittim, fötür olmuş elli kayme. </st><st c="8099">Bu fötür dediğin, kediyi aslan yapıyor. </st><st c="8139">Yirmi kaymeye de fötür var ama, aslanı kedi yapıyor. </st><st c="8192">Biz bir boktan fötür almışız, tepemize koymuşuz, Güllü bizim tepemizdeki fötürü beğenmemiş, neye yarar? </st><st c="8296">Uzatmayalım arkadaş, ben üç ay orda, beş ay burda çalış ha çalış, yüz pangınotu cebime koydum. </st><st c="8391">Fötürler olmuş seksen kayme. </st><st c="8420">Fötürcüye gittim. </st><st c="8438">Arkadaş insanda kısmet olmalı. </st><st c="8469">Bu sefer de hiçbir fötür kafamıza uymaz. </st><st c="8510">Hepsi küçük... </st><st c="8525">Fötürcü, fötürü başımıza geçiriyor. </st><st c="8561">Fötür tepemizde kelebek konmuş gibi kalıyor. </st><st c="8606">Bunun bir terzisi yok mu? </st><st c="8632">Kendimize ısmarlama bir fötür diktirelim, dedik. </st><st c="8681">Arkadaş, bu fötürler ölçü üzerineymiş. </st><st c="8720">Bu bizim kafamızın ölçüsüne uygun fötür yapılamazmış.</st></p>
			<p><st c="8773">Koca Istanbul’da ne kadar şapkacı dükkânı varsa hepsini bir bir dolaştım. </st><st c="8848">Anla, bende nasıl bir kafa varmış ki, hiçbir fötür başıma uymuyor. </st><st c="8915">Sonunda bir şapkacının vitrininde koskoca bir fötür gördüm. </st><st c="8975">İçeri girdim.</st></p>
			<p><st c="8988">– Kaça şu fötür? </st><st c="9006">dedim. </st></p>
			<p><st c="9013">Şapkacı,</st></p>
			<p><st c="9021">– Satılık değil... </st><st c="9041">dedi.</st></p>
			<p><st c="9046">– Satılık değil de neden koydun cam önüne? </st></p>
			<p><st c="9090">Adam,</st></p>
			<p><st c="9095">– Reklam içindir o... </st><st c="9118">dedi.</st></p>
			<p><st c="9123">– Her niçin olursa olsun canım, hele koy şunu başıma. </st></p>
			<p><st c="9178">Şapkacı, koca fötürü vitrinden başıma koyunca gülmeye başladı.</st></p>
			<p><st c="9240">– Maşallah, amma da kafa varmış sende be! </st><st c="9283">dedi.</st></p>
			<p><st c="9288">– Kaça bu fötür? </st><st c="9306">dedim.</st></p>
			<p><st c="9312">– Satılık değil ama, hadi yüz lira ver de sana vereyim...</st></p>
			<p><st c="9370">– Amanın... </st><st c="9383">Hiç yüz lira olur muymuş...</st></p>
			<p><st c="9410">Şapkacı,</st></p>
			<p><st c="9419">– Canın isterse, dedi, sen bu kadar büyük şapkayı zor bulursun da giyersin...</st></p>
			<p><st c="9497">Ben de elimi başımda şaplatıp,</st></p>
			<p><st c="9528">– Sen de bu kadar büyük kafayı zor bulur da o fötürü satarsın! </st><st c="9592">dedim.</st></p>
			<p><st c="9598">Şapkacı bir güldü, bir güldü bu sözüme. </st><st c="9639">Pazarlığı uzatmadı, seksen pangınota fötürü verdi. </st><st c="9690">Neyse, biz bu fötürü kafamıza koyduk. </st><st c="9728">Köyden geleli dört yıl geçmiş. </st><st c="9759">Döneceğiz de Güllü’yle evleneceğiz.</st></p>
			<p><st c="9794">Fötür tepemizde, fötürcünün dükkânından çıktık. </st><st c="9843">Çıkmamızla arkadaş, bu bizim tepemizdeki fötür uçmaz mı? </st><st c="9900">Belle ki tepemizde essahtan bir kelebek... </st><st c="9943">Fötür kelebek olmuş arkadaş, havada uçuyor. </st><st c="9987">Yahu, işe bak... </st><st c="10004">Güllü, fötür fötür der durur, biz on yıldır fötür fötür der dururuz. </st><st c="10073">Dört yıl çalışıp kafamıza bir fötür kondurduk, o da uçtu... </st><st c="10133">Ben de fötürün arkasından havaya uçtum arkadaş. </st><st c="10181">Fötür uçar, ben uçarım. </st><st c="10205">Fötür konar, ben konarım. </st><st c="10231">Tam tutacağım, fötür tekrardan uçar. </st><st c="10268">Ardından ben de uçarım. </st><st c="10292">Fötür yere konar, ben konarım. </st><st c="10323">Uçar, uçarım. </st><st c="10337">Bu fötür bize kısmet mi, değil mi? </st><st c="10372">Millet toplanmış, hep bana güler. </st><st c="10406">Ulan, güleceğinize şu fötürü tutsanıza... </st><st c="10448">Fötür büyülü arkadaş, bitürlü ele geçmez. </st><st c="10490">Derken, birden gözümde şimşekler çaktı, ben fötürü tutacağım diye koşarken tramvayın altında kalmamış mıyım? </st><st c="10599">Kendimi bilmemişim. </st><st c="10619">Bayılmışım da, gene de “fötür fötür” dermişim. </st><st c="10666">Fötürü tutmuşlar, ikimizi arabaya koyup hastaneye getirmişler. </st><st c="10729">Bir hafta gözüm kapalı, fötür de fötür, demişim. </st><st c="10778">Bu gözümü gördün ya, işte o zaman sakat kaldı.</st></p>
			<p><st c="10824">Fötürü tepemize taktık, hastaneden çıktık. </st><st c="10868">Uçmasın diye fötürün üstünden, çenemizin altına bir mendil bağladık. </st><st c="10937">Sağlıkla vapura bindik çok şükür. </st><st c="10971">Güverteye çıktık, “Hey Istanbul, başıma ne işler getirdin sen!” diye bakıyorum dışarı. </st><st c="11058">Vapur da düt diye öttü, kalktı. </st><st c="11090">Vapur kalkmasıyla, bir yel üfürüp mendili de fötürü de alıp gitmez mi! </st><st c="11161">Ben başladım, “fötür, fötür” diye bağırmaya. </st><st c="11206">Fötür, martı kuşu gibi havada uçuyor. </st><st c="11244">Millet de başıma toplanmış, ben “fötür, fötür” dedikçe hep gülüyor. </st><st c="11312">Ben kendimi tutamadım, fötürün ardından kendimi kaptım, havaya koyverdim. </st><st c="11386">Suyun içinde fötürü tuttum, daha gerisini bilmiyorum. </st><st c="11440">Vapur gitmiş arkadaş, biz fötürle kalmışız. </st><st c="11484">Bizi fötürle hastaneye yatırmışlar. </st><st c="11520">Bitürlü avucumdan fötürü sökememişler. </st><st c="11559">Bu dudağımı gördün mü, işte o sıra denize atlarken, vapurun demirine takılmış da yırtılmış. </st><st c="11651">İki ay diyende hastaneden çıktık. </st><st c="11685">Bu sefer fötürü, benim bu tahta çantaya yerleştirdim. </st><st c="11739">Vapura bindik. </st><st c="11754">Bu fötür çantanın içinden de uçacak değil ya... </st><st c="11802">Çantayı elimden bırakmıyorum. </st><st c="11832">Neyse arkadaş, biz vapurdan indik. </st><st c="11867">Bir otobosa bindik. </st><st c="11887">Otobosçu, çantayı yanıma bırakmaz. </st><st c="11922">İlle otobosun üstüne koyacak. </st><st c="11952">Yanına almak yasakmış. </st><st c="11975">Yahu, fötürü hiç bırakır mıyım? </st><st c="12007">Fötürü kafama koydum, çantayı verdim. </st><st c="12045">Otobos kalktı. </st><st c="12060">Şoför de bir deli, sürer de sürer... </st><st c="12097">Ulan hızlı sürme şunu. </st><st c="12120">Sürer... </st><st c="12129">Derken arkadaş, fötür başımdan havalanıp da, pencereden uçmaz mı? </st><st c="12195">Ulan bu ne biçim fötür? </st><st c="12219">Biz, arkadaş, bu fötürü zapt edemiyoruz. </st><st c="12260">Bikez şunu tepemizde Güllü görüp de, düğünü etsek, ondan kelli cehenneme uçsun. </st><st c="12340">Ben “fötür, fötür” diye başladım bağırmaya. </st><st c="12384">Yolcular güler, şoför otobosu durdurmaz. </st><st c="12425">Pencereden nasıl attım kendimi, hiç sorma... </st><st c="12470">Arkadaş, kendimi pencereden atınca, ben turşu olmuşum. </st><st c="12525">Emme fötür de elimde. </st><st c="12547">İkibuçuk ay memleket hastanesinde yattım. </st><st c="12589">Bir daha ben fötürü başıma giyer miyim. </st><st c="12629">Bu sefer çantaya iyice yerleştirdim. </st><st c="12666">Otobos çantayı içeri almadığından, bir kamyona bindim. </st><st c="12721">Yüklerin en üstüne çıktım. </st><st c="12748">Kamyon kalktı. </st><st c="12763">Çantaya bir yapışmışım ki arkadaş, Azrail gelse elimden sökemez. </st><st c="12828">Neyse köye geldik, fötürü kafamıza taktık, köyün yoluna girdik. </st><st c="12892">Fötür bir fırsatını bulsa uçacak ama, elim başımda, fötürü sıkıca tutmuşum. </st><st c="12968">Köye geldik. </st><st c="12981">Kahveye girdik mi, amanın arkadaş, her delikanlının başında bir fötür yok mu! </st><st c="13059">Ulan bu kadar fötür nerden çıktı? </st><st c="13093">Bizim köy hep fötürlü olmuş. </st><st c="13122">Arkadaşlar bizi tanımadılar. </st><st c="13151">Çünkü, ikidebir başımızdan uçan fötürü yakalamak için kendimizi ordan oraya çarpmaktan bizde tanınacak surat kalmamış. </st><st c="13270">Zar zor kendimizin Musa olduğunu tanıttık. </st><st c="13313">Ordan da eve vardım. </st><st c="13334">Babamın başında da bir fötür yok mu! </st><st c="13371">Ulan bu ne iş? </st><st c="13386">Şirin Kadın’ı buldum. </st><st c="13408">Şirin Kadın beni görünce “Fötürü kafana kondurmuşsun,” dedi. </st><st c="13469">“Ulan ocağı batası, fötürü sen de mi öğrendin?” dedim. </st><st c="13524">“Amanın, fötürü bu köyde bilmeyen mi kaldı? </st><st c="13568">Güllü, bizim köyde fötür âdeti icat etti,” dedi. </st><st c="13617">“N’oluyor bu fötür?” dedim. </st><st c="13645">Şirin Kadın güldü, “Bilmezden gelme, onu senden iyi bilen mi var... </st><st c="13713">Akşama Güllü’ye gitmek sırası sende mi yoksa, kafana bir fötür de sen oturtmuşsun,” dedi.</st></p>
			<p><st c="13802">Arkadaş, daha köyde durmadım, ardıma bakmadan döndüm, geldim. </st><st c="13865">Bizim Güllü, fötür fötür, der yolumu gözlermiş. </st><st c="13913">Beklemiş, beklemiş. </st><st c="13933">Ben gelmeyince, benden umudu kesilmiş. </st><st c="13972">Sonunda olan olmuş.</st></p>
			<p><st c="13991">Mehmet yerinden kalktı,</st></p>
			<p><st c="14015">– Maltızı yaksam mı? </st><st c="14037">dedi. </st></p>
			<p><st c="14043">Musa,</st></p>
			<p><st c="14048">– Yak da üstüne tencereyi koy, dünden patates kalmıştır, dedi. </st><st c="14112">Biraz durdu, kahrettim arkadaş, bir daha o köye dönmem, dedi.</st></p>
		</section>
  <div id="charCountTotal" value="14173"></div></body>
</html>
