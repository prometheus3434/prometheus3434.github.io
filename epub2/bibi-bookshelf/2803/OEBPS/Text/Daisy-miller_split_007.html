<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Daisy-miller</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_7">IV</h2>

  <p class="normal">Ertesi gün otelde Daisy Miller’ı sorduğunda en azından hizmetçiler arasında bir gülüşme olmaması Winterbourne’un kendini iyi hissetmesine neden oldu. Fakat Bayan Miller ve kızı otelde değillerdi ve ertesi gün tekrar ziyaretlerine gittiyse de yine onları bulamama talihsizliğine uğradı. Bayan Walker’ın partisi üçüncü günün akşamındaydı ve ev sahibesinin yaptığı son görüşmelerindeki soğuk tavrına rağmen Winterbourne davetliler arasındaydı. Bayan Walker, Avrupa’da yaşarken, Avrupa toplumunu kendince incelemeye özen gösteren Amerikalı hanımlardandı ve bu vesileyle topladığı birçok değişik insan numunesinin neredeyse her biri bir ders kitabı sayılabilirdi. Winterbourne partiye katıldığında Daisy Miller henüz yoktu; fakat az sonra genç kızın annesinin partiye yalnız başına, oldukça mahcup ve pişman bir yüz ifadesiyle katıldığını gördü. Bayan Miller’ın saçları, şakaklarının üzerinde her zamankinden daha çok bukleyle süslüydü. Bayan Miller, Bayan Walker’ın yanına doğru ilerlerken Winterbourne da onlara yanaştı.</p>

  <p class="normal">“Gördüğünüz gibi yalnız geldim,” dedi zavallı Bayan Miller. “Çok tedirginim, elim ayağıma dolaşıyor; ilk defa bir partiye tek başıma katılıyorum, özellikle de bu ülkede. Randolph veya Eugenio veya başka birini getirmek istedim, fakat Daisy tek başıma gelmem için üsteledi. Ancak ben yalnız gezmeye alışkın değilim.”</p>

  <p class="normal">“Peki kızınız bize katılmayı düşünmüyor mu?” diye sordu Bayan Walker imalı bir biçimde.</p>

  <p class="normal">“Aslında Daisy çoktan hazırdı,” dedi Bayan Miller, kızının başına gelen olayları anlatırken her zaman yaptığı gibi, felsefi olmasa da, tarafsız bir tarihçi havasıyla, “Parti için özellikle yemekten önce giyindi. Fakat yanında partiye getirmek istediği şu İtalyan beyefendi var. Piyano çalmakla o kadar meşguldüler ki, piyanonun başından hiç kalkamayacakmış gibi görünüyorlardı. Yine de çok geçmeden geleceklerini sanıyorum.”</p>

  <p class="normal">“Bu şekilde geleceğini duyduğuma üzüldüm,” dedi Bayan Walker.</p>

  <p class="normal">“Aslında ona, eğer üç saat sonra geleceklerse yemekten önce giyinmesinin hiçbir anlamı olmadığını söyledim,” diye yanıtladı Daisy’nin annesi. “Bay Giovanelli’yle oturup çene çalmak için bu kadar şık bir elbise giymesinin ne anlamı var, çözemedim.”</p>

  <p class="normal">“Bu korkunç bir şey!“ dedi Bayan Walker, arkasına dönüp Winterbourne’un duyacağı şekilde. “Kendini nasıl da afişe ediyor. Onu uyarma cesaretini gösterdiğim için benden intikam alıyor. Buraya geldiğinde onunla kesinlikle konuşmayacağım.”</p>

  <p class="normal">Daisy saat on birden sonra geldi fakat o, böyle durumlarda birinin gelip kendisiyle konuşmasını bekleyecek türden biri değildi. Gözalıcı güzelliğiyle, bir yandan gülümseyerek, bir yandan etrafındakileri bir iki sözle selamlayarak, elinde büyük bir buket çiçek ve yanında Bay Giovanelli’yle ilerledi. Bu sırada herkes konuşmayı bırakmış ve dönmüş, onu izliyordu. Genç kız doğrudan Bayan Walker’ın yanına gitti. “Korkarım hiç gelmeyeceğimi düşünüyordunuz; bu nedenle size haber vermesi için annemi yolladım. Bay Giovanelli’nin gelmeden önce bazı parçaları</p>

  <p class="normal">çalmasını istedim; biliyorsunuz, kendisi gerçekten çok güzel şarkı söylüyor ve sizden, ona şarkı söyleyip söyleyemeyeceğini sormanızı rica ediyorum. Bu Bay Giovanelli; size daha önceden tanıştırmıştım, fevkalade bir sesi ve ayrıca çok hoş bir repertuarı var. Bu akşam özellikle hepsinin üzerinden geçmesini istedim, otelde harika vakit geçirdik.”</p>

  <p class="normal">Bütün bunları herkesin duyabileceği, hoş ve neşeli bir sesle anlattıktan sonra ev sahibesine ve etrafa bakınmaya başladı, bir yandan da elbisesinin omuzlarını düzeltiyordu. “Tanıdığım birileri var mı?” diye sordu.</p>

  <p class="normal">“Sanırım herkes seni tanıyor!” dedi Bayan Walker, imalı bir ifadeyle ve sonra da Bay Giovanelli’yle alelade selamlaştı. Buna karşılık genç adam Bayan Walker ile selamlaşırken son derece nazikti. Gülümseyerek eğildi, bıyıklarını burarak bakışlarını etrafta gezdirdi ve yakışıklı bir İtalyan’dan bir akşam partisinde yapması beklenen bütün davranışları sergiledi. Sonradan Bayan Walker’ın kendisinden kimin şarkı söylemesini istediğini bir türlü bulamadığını söylediği Bay Giovanelli, güzel bir şekilde dört beş şarkı söyledi. Görünüşe bakılırsa kendisine ricada bulunan Daisy değildi. Daisy piyanodan uzakta oturuyordu ve Bay Giovanelli’nin sesine hayran olduğunu herkesin içinde itiraf etmesine rağmen, hiç de sessiz sayılmayacak bir ses tonuyla konuşuyordu.</p>

  <p class="normal">“Odaların bu kadar küçük olması çok kötü, ne yazık ki dans edemeyeceğiz,” dedi Winterbourne’a sanki onu beş dakika önce görmüş gibi.</p>

  <p class="normal">“Dans edemediğimize üzülmedim. Ben dans etmem,” diye cevapladı Winterbourne.</p>

  <p class="normal">“Elbette dans etmezsiniz, çünkü çok ciddisiniz,” dedi Daisy. “Umarım Bayan Walker’la yaptığınız gezintiden memnun kalmışsınızdır.”</p>

  <p class="normal">“Hayır, hiç memnun kalmadım; sizinle yürümeyi tercih ederdim.”</p>

  <p class="normal">“Çiftlere ayrıldığımız çok daha iyi oldu,” dedi Daisy. “Bayan Walker’ın böylesinin daha uygun olacağını iddia ederek benim arabasına binmemi ve Bay Giovanelli’yi yalnız bırakmamı istemesi kadar saçma bir şey duydunuz mu hiç? İnsanlar ne kadar farklı düşünüyor! Böyle bir şey yapmak, Bay Giovanelli’ye karşı büyük kabalık olurdu; kendisi neredeyse on gündür bu yürüyüşü yapmaktan bahsediyordu.”</p>

  <p class="normal">“Böyle bir şeyden size bahsetmemeliydi bile,” dedi Winterbourne. “Bu ülkenin genç kızlarından birine sokaklarda yürümeyi teklif etmeye asla cesaret edemezdi.”</p>

  <p class="normal">“Sokaklarda mı?” diye bağırdı Daisy o tatlı bakışıyla. “Peki bu durumda ona nerede yürümeyi teklif edecekti? Ayrıca Pincio sokak sayılmaz; hem ben, Tanrı’ya şükür ki, bu ülkenin genç kızlarından biri değilim. Buradaki genç kızlar anladığım kadarıyla zamanlarını sıkıcı şeylerle uğraşarak geçiriyorlar ve neden onlar yüzünden alışkanlıklarımı değiştirecekmişim, anlamıyorum.”</p>

  <p class="normal">“Korkarım sizin alışkanlıklarınız flörte giriyor,” dedi Winterbourne gayet ciddi bir ifadeyle.</p>

  <p class="normal">“Elbette öyle,” diye yanıtladı genç kız, her zamanki güleç bakışlarıyla. “Ben müthiş çapkınımdır! Güzel olup da çapkınlık yapmayan bir kız gördünüz mü hiç? Ama şimdi de bana güzel bir kız olmadığımı söyleyeceksiniz korkarım.”</p>

  <p class="normal">“Siz çok güzel bir bayansınız, fakat ben sadece ve sadece benimle flört etmenizi dilerdim,” dedi Winterbourne.</p>

  <p class="normal">“Ah! Teşekkür ederim, çok teşekkür ederim, ama siz benim flört etmeyi düşüneceğim son erkeksiniz. Daha önce de söylediğim gibi siz fazla ciddisiniz.”</p>

  <p class="normal">“Bunu çok sık tekrarlıyorsunuz,” dedi Winterbourne.</p>

  <p class="normal">Daisy memnuniyetini belli edercesine gülümsedi. “Eğer sizi kızdıracağıma dair en ufak bir ümidim olsa yeniden söylerdim.”</p>

  <p class="normal">“Bunu yapmayın; kızdığımda her zamankinden daha ciddi olurum. Yine de benimle flört etmek niyetinde değilseniz, en azından piyano çalan arkadaşınızla da flört etmeyi bırakın. Burada bu tür şeyleri anlamazlar.”</p>

  <p class="normal">“Ben hiçbir şeyi anlamadıklarını sanmıştım!” diye atıldı Daisy.</p>

  <p class="normal">“Bekâr genç bayanlar söz konusu olduğunda hayır.”</p>

  <p class="normal">“Bana kalırsa bekâr genç bayanların flört etmesi, yaşını almış evli kadınların flört etmesinden çok daha uygun,” dedi Daisy.</p>

  <p class="normal">“Buranın yerlileriyle birlikte yaşıyorsanız, buranın âdetlerine göre davranmanız gerekir. Flört etmek tamamen Amerikalılara özgü bir âdettir; burada böyle bir şey yok. Bu yüzden yanınızda anneniz olmadan Bay Giovanelli’yle görüşmeniz...”</p>

  <p class="normal">“Aman Tanrım! Zavallı anneciğim!” diyerek araya girdi Daisy.</p>

  <p class="normal">“Siz flört ediyor olmasanız bile Bay Giovanelli’nin niyeti başka.”</p>

  <p class="normal">“Onun bana akıl öğretmek gibi bir niyeti olduğunu sanmıyorum,” dedi Daisy neşe içinde. “Ayrıca çok merak ediyorsanız, biz flört etmiyoruz; sadece çok çok iyi iki arkadaşız, çok yakın iki arkadaş.”</p>

  <p class="normal">“Eğer birbirinize âşıksanız o zaman başka elbette,” diye cevap verdi Winterbourne.</p>

  <p class="normal">Bu ana kadar Daisy, Winterbourne’un kendini samimiyetle ifade etmesine izin vermişti. Bu yüzden Winterbourne’un, onu bu çıkışla şok etmek gibi bir niyeti yoktu. Fakat genç kız anında ayağa kalktı, gözle görülür bir şekilde kızardı. Bu durum, Winterbourne’un Amerikalı kızların dünyadaki en tuhaf varlıklar olduğunu düşünmesine neden oldu. “Bay Giovanelli en azından bana bu kadar kötü şeyler söylemiyor,” dedi Daisy, Winterbourne’a bir bakış atarak.</p>

  <p class="normal">Winterbourne hayretler içerisinde Daisy’ye bakakalmıştı. Bu arada Bay Giovanelli de şarkı söylemeyi bitirip piyanodan kalktı ve Daisy’nin yanına geldi. “Diğer odaya geçip bir çay almak istemez misiniz?” diye sordu Giovanelli o hoş gülümsemesiyle Daisy’nin önünde eğilerek.</p>

  <p class="normal">Daisy, Winterbourne’a döndü ve tekrar gülümsemeye başladı. Bu nedensiz gülüşe bir anlam veremeyen Winterbourne’un kafası iyice karışmıştı; yine de bu gülümseyiş, Daisy’nin yüzünün içgüdüsel olarak eskisi gibi yumuşak ve tatlı bir hale gelişi, kendisini affedişinin bir belirtisi gibi görünüyordu. “Bay Winterbourne’un bana çay içmeyi teklif etmesi görülmüş şey değildir,” dedi Daisy, o muzip ifadesiyle.</p>

  <p class="normal">“Ben söyleyeceğimi söyledim,” diye yanıtladı Winterbourne.</p>

  <p class="normal">“Açık bir çayı tercih ederim,” diye cevap verdi Daisy, sonra da Giovanelli’yle beraber Winterbourne’un yanından ayrıldı. Gecenin geri kalanını bitişik odadaki pencerenin pervazında oturup konuşarak geçirdiler. Piyanoda ilginç bir şeyler çalınıyordu, fakat konuşmaya dalan gençlerin ikisi de bunun farkında bile değildi. Daisy vedalaşmak için Bayan Walker’ın yanına geldiğinde, Bayan Walker, genç kız partiye ilk geldiğinde boş bulunup onu engelleyemediği için hissettiği rahatsızlığı özenle telafi etti; genç kıza sırtını dönüp, onu salonun ortasında öylece bıraktı. Bu sırada Winterbourne kapının yanında duruyordu; olan biten her şeyi görmüştü. Daisy’nin rengi solmuş, gözlerini annesine çevirmişti, fakat Bayan Miller sıradan bir görgü kuralının açıkça ihlal edildiği az önceki durumun farkında bile değildi. Aslında bizzat kendisi bu görgü kuralını yerine getirdiğine dikkat çekmek gibi uygunsuz bir istek içinde görünüyordu. “İyi geceler Bayan Walker,” dedi, “gerçekten güzel bir gece geçirdik. Gördüğünüz gibi Daisy’nin partilere bensiz gitmesine izin versem de, bensiz ayrılmasını istemiyorum.” Daisy solgun ve asık bir yüzle kapının yanındaki yuvarlak alana yöneldi. Winterbourne ilk defa genç kızı bu kadar üzgün ve afallamış, bir o kadar öfkeli görmüştü. Kendi adına epeyce üzülmüştü.</p>

  <p class="normal">“Bu çok acımasızcaydı,” dedi Bayan Walker’a.</p>

  <p class="normal">“Bir daha asla benim salonuma giremez,” diye yanıtladı ev sahibi.</p>

  <p class="normal">Winterbourne genç kızı artık Bayan Walker’ın salonunda göremeyeceğini bildiği için mümkün olduğu kadar sık Bayan Miller’ın oteline uğruyordu. Fakat bayanlar nadiren oteldeydiler, Winterbourne onları otelde bulduğunda ise sadık Giovanelli hep yanlarındaydı ve bu parlak zekâlı küçük Romalı, Daisy’yle birlikte salonda yalnız oluyordu. Anlaşılan Bayan Miller, İtalyan’ı, kızını kontrol altında tutmanın önemli bir aracı olarak görüyordu. Winterbourne ilk başta biraz da şaşkınlıkla Daisy’nin Giovanelli’yle yalnız olduğu durumlarda kendisinin gelişinden hiçbir şekilde utanıp sıkılmadığını fark etti. Fakat artık Daisy’nin kendisini şaşırtmayacağını hissetmeye başlamıştı; Giovanelli’yle baş başa geçirdikleri anın bölünmesinden rahatsız olmuşa benzemiyordu; Daisy her iki beyefendiyle de sanki tek bir kişiyle konuşuyormuş gibi neşeli ve rahattı. Konuşmasında her zamanki gibi küstahlık ve çocuksuluğun o tuhaf karışımı vardı. Winterbourne kendi kendine, Daisy’nin, Bay Giovanelli’yle gerçekten ilgileniyorsa, konuşmalarının mahremiyetini korumak için özel bir çaba göstermeyişinin tuhaf olduğunu düşündü. Zaten ondan hoşlanmasının nedeni, daha çok, bu çocuksu sayılabilecek kayıtsızlığı ve bitmek tükenmek bilmeyen şakacılığıydı. Nedenini açıklamakta zorlansa da, Daisy, Winterbourne’a asla kıskançlık etmeyecek bir genç kız gibi geliyordu. Okuyucuyu da alayla gülümsetme riskine girerek şunu belirtmeliyim ki, şimdiye kadar ilgilendiği kadınlar düşünüldüğünde, pek çok olasılığı göze alarak, sık sık onlardan korkması –gerçek anlamda onlardan korkması– gerektiğini hissetmişti. Daisy Miller’dan korkması gerekmediğini anlaması kendini iyi hissetmesini sağlamıştı. Ne var ki bu hissin Daisy’yi yücelten bir his olmadığını da eklemek gerekir; bu, aynı zamanda Daisy’nin çok sıradan, basit bir genç kız olduğuna dair inancından ya da daha çok endişesinden ileri geliyordu.</p>

  <p class="normal">Fakat Daisy’nin Giovanelli’den çok hoşlandığı ortadaydı. Adam ne zaman bir şeyler söylese ona bakıyor, sürekli olarak şunu ya da bunu yapmasını istiyor ve devamlı genç adamla şakalaşıp ona sataşıyordu. Genç kız, Winterbourne’un Bayan Walker’ın küçük partisinde kendisine söylediği can sıkıcı sözleri tamamen unutmuş gibi görünüyordu. Bir pazar günü öğleden sonra teyzesiyle St. Petrus kilisesine giden Winterbourne, değişmez arkadaşı Bay Giovanelli’nin eşliğinde büyük kilisenin oralarda gezinen Daisy’yi fark etti. Hemen genç kızı ve kavalyesini işaret etti Bayan Costello’ya. Yaşlı kadın gözlüğünün yardımıyla onlara bir an baktıktan sonra şöyle dedi:</p>

  <p class="normal">“Bugünlerde seni bu kadar dalgınlaştıran şey buydu demek?”</p>

  <p class="normal">“Dalgın göründüğümün farkında bile değilim,” dedi genç adam.</p>

  <p class="normal">“Kafan çok dolu görünüyor, bir şeyler düşünüyorsun.”</p>

  <p class="normal">“Peki, beni düşünmekle itham ettiğin şey</p>

  <p class="normal">nedir?”</p>

  <p class="normal">“Şu genç bayanın, Bayan Baker, Bayan Chandler, adı neydi? Daisy Miller’ın şu küçük vitrin mankeniyle olan gizli gönül macerasını.”</p>

  <p class="normal">“Bu kadar aleni biçimde yaşanan bir ilişkiyi gizli bir gönül macerası olarak mı adlandırıyorsun?” diye sordu Winterbourne.</p>

  <p class="normal">“Bu, onların akılsızlığı, bu şekilde davranmak marifet değil,” dedi Bayan Costello.</p>

  <p class="normal">“Hayır,” diye devam etti Winterbourne teyzesinin az önce sözünü ettiği dalgın halini doğrularcasına, “ben bunun gizli bir gönül macerası olarak kabul edilecek bir şey olduğuna inanmıyorum.”</p>

  <p class="normal">“Birçok insanı bu konuda konuşurken duydum, genç kızın ona kapıldığını söylüyorlar.”</p>

  <p class="normal">“Çok samimi oldukları kesin,” dedi Winterbourne.</p>

  <p class="normal">Bayan Costello tekrar taktığı gözlüğüyle genç çifti inceledi. “Adam gerçekten çok yakışıklı. Olan biteni anlamak zor değil. Sanırım onun dünyadaki en asil ve en mükemmel erkek olduğunu düşünüyordur. Onun gibi birine hiç rastlamamıştır; bu adam, uşaklarından bile daha iyi. Bana kalırsa bu adamı Daisy Miller’la tanıştıran da uşaklarıdır. Bu durumda bu genç adam Daisy Miller ile evlenmeyi başarabilirse, yardımcıları da yüklü bir komisyonu hak etmiş olur.”</p>

  <p class="normal">“Daisy’nin onunla evlenmeyi düşündüğünü sanmıyorum,” dedi Winterbourne. “Ayrıca onun da Daisy’yle evlenmeyi umut ettiğine inanmıyorum.”</p>

  <p class="normal">“Daisy’nin hiçbir şey düşünmediğinden emin olabilirsin. Altın çağda yaptıkları gibi, saatlerce, hatta günlerce keyfe keder yaşamayı sürdürebilir. Bundan daha bayağı bir şey düşünemiyorum. Ayrıca her an sana nişanlandığını söyleyebileceğini de sakın aklından çıkarma,” diye ekledi Bayan Costello.</p>

  <p class="normal">“Bu Giovanelli’nin umduğundan çok daha fazla olur bana kalırsa,” dedi Winterbourne.</p>

  <p class="normal">“Giovanelli de kim?”</p>

  <p class="normal">“Şu ufak tefek İtalyan. Ona, kendisi hakkında sorular sorup, bir şeyler öğrenme fırsatı buldum. Görünüşe göre saygıdeğer bir genç adam, anladığım kadarıyla da bir avukat. Fakat birinci sınıf denilebilecek bir semtte oturmuyor. Onları uşağın tanıştırmış olma ihtimali tamamen yok değil. Daisy’den epeyce etkilendiği de oldukça açık. Eğer Daisy onun dünyadaki en mükemmel erkek olduğunu düşünüyorsa, o da bu genç hanımın sahip olduğu gibi bir zenginliği, ihtişamı ve lüksü hiç bu kadar yakından görmemiştir. Hem ayrıca Daisy, ona harikulade güzel görünmüş ve ilginç gelmiş olmalı. Onunla evlenme hayalleri kurduğundan şüpheliyim. Bu, ona gerçekleşmesi imkânsız bir şey gibi görünmüş olmalı. Daisy’ye yakışıklı yüzünden başka verebilecek hiçbir şeyi yok. Ayrıca bir de şu gizemli dolarlar diyarında yaşayan zengin Bay Miller var. Hem, Giovanelli, Daisy’ye sunacak bir unvanı olmadığını da biliyor. Keşke bir kont ya da <span class="ideitalik">marki</span> olsaydı! Onu aralarına kabul etmelerini sağlayan şansına şaşıyor olmalı.”</p>

  <p class="normal">“Sanırım bunun nedenini yakışıklılığına bağlamıştır. Ayrıca Daisy Miller’ın da canı ne isterse onu yapan bir genç bayan olduğunu düşünüyordur,” dedi Bayan Costello.</p>

  <p class="normal">“Daisy ve annesinin,” diye devam etti Winterbourne, “henüz bir kont ya da marki yakalama düşüncesine sahip olacak –nasıl desem– kültür seviyesine ulaşmadıkları çok doğru. Düşünsel olarak bu kavramdan yoksun olduklarına inanıyorum.”</p>

  <p class="normal">“Ah! Ama Daisy’nin kavalyesi buna inanmaz,” dedi Bayan Costello.</p>

  <p class="normal">Winterbourne, o gün St. Peter’s’da Daisy’nin “gizli gönül macerası” ile ilgili araştırmasında yeterince kanıt topladı. Roma’da yaşayan bir grup Amerikalı hanım, büyük sütunlardan birinin dibinde portatif bir iskemlede oturan Bayan Costello’yla konuşmaya gelmişlerdi. Akşam duası, yakında bulunan koronun söylediği etkileyici ilahiler ve buna eşlik eden org sesleriyle ilerliyordu. Bu sırada Bayan Costello ve arkadaşları arasında da zavallı Daisy Miller’ın bu sefer gerçekten çok ileri gittiği hakkında hummalı bir sohbet devam ediyordu. Winterbourne duyduklarından hoşnut değildi, fakat kilisenin geniş merdivenlerini çıkarken önünde beliren Daisy’nin suç ortağı Giovanelli’yle birlikte üstü açık bir arabaya binip Roma’nın sokaklarına doğru ilerlediğini görünce, genç kızın gerçekten de çok ileri gittiğini düşünmekten kendini alamadı. Winterbourne genç kızın tamamen yoldan çıktığına inandığından değil, bu kadar güzel, masum ve savunmasız olduğunu düşündüğü Daisy’nin kendini gerçekten seviyesiz bir duruma düşürdüğünü duyması nedeniyle onun adına çok üzülmüştü. Bunun üzerine genç kızın annesini olup bitenlerle ilgili olarak üstü kapalı bir biçimde uyarmaya karar verdi.</p>

  <p class="normal">Bir gün Corso’da muhteşem güzellikteki koridorlarını gezdiği Doria Sarayı’ndan henüz çıkmış –kendisi gibi turist– bir arkadaşına rastlamıştı. Arkadaşı, Valázquez’in sarayın odalarından birinde asılı duran harikulade “Masum X” portresi hakkında kısa bir süre konuştuktan sonra, “Bu arada aynı odada daha farklı bir türde bir başka tablo daha seyretme zevkine eriştim; geçen hafta bana gösterdiğin şu güzel Amerikalı genç kızdan bahsediyorum,” diye devam etti. Winterbourne’un soruları üzerine her zamankinden daha da güzel görünen Amerikalı genç kızı bir arkadaşıyla birlikte, Papa’nın bir portresinin sergilendiği kuytu bir bölmede otururken gördüğünü anlattı.</p>

  <p class="normal">“Arkadaşı kimdi peki?” diye sordu Winterbourne.</p>

  <p class="normal">“Yakasında çiçek taşıyan genç bir İtalyan. Kız fevkalade güzel, ama geçen gün söylediklerinden anladığım, onun üst sınıfa mensup bir genç kız olduğuydu.”</p>

  <p class="normal">“Zaten öyle!” diye yanıtladı Winterbourne ve bilgi kaynağının gerçekten Daisy ve Giovanelli’yi beş dakika kadar kısa bir süre önce birlikte gördüğünden emin olduktan sonra, bir arabaya atlayarak Daisy’nin annesini ziyarete gitti. Bayan Miller oteldeydi; Daisy’nin olmadığı bir zamanda geldiği için üzgün olduğunu söyledi.</p>

  <p class="normal">“Bay Giovanelli’yle bir yerlere gittiler. Hep Bay Giovanelli’yle birlikte dolaşır oldu,” dedi Bayan Miller.</p>

  <p class="normal">“Çok samimi olduklarını fark ettim,” dedi Winterbourne.</p>

  <p class="normal">“Ah! Sanki birbirleri olmadan yaşayamayacaklarmış gibi! Ama Bay Giovanelli gerçek bir beyefendi. Daisy’ye artık kendisini nişanlanmış sayması gerektiğini söyleyip duruyorum.”</p>

  <p class="normal">“Peki Daisy buna ne diyor?”</p>

  <p class="normal">“Daisy nişanlı falan olmadığını söylüyor. Ama olabilir de!” dedi Daisy’nin annesi. “Çünkü öyleymiş gibi davranmaya devam ediyor. Ama Bay Giovanelli söz verdi; nişanlandıklarını Daisy söylemezse o söyleyecek. Bay Miller’a bu konuda bir mektup yazmak isterdim; siz benim yerimde olsaydınız yazmak istemez miydiniz?”</p>

  <p class="normal">Winterbourne kesinlikle yazmak isteyeceğini belirtti. Daisy’nin annesinin o hep sözü edilen bir ebeveynin sahip olması gereken ihtiyatla hiçbir ilgisi olmayan bu yaklaşımı onu o kadar şaşırtmıştı ki, onu Daisy’ye göz kulak olması için uyarma girişiminin tamamen anlamsız olduğunu hissedip bundan vazgeçti.</p>

  <p class="normal">Bundan sonra Winterbourne, Daisy’yi kaldığı otelde bir kere bile bulamadı. Ayrıca genç kıza ortak arkadaşlarının evlerinde rastlamak gibi bir şansı da olmadı; çünkü –daha önce de sezdiği gibi– etraftaki aşırı şüpheci insanlar genç kızın çok ileri gittiğine karar vermişlerdi. Daisy’yi davetlere çağırmaya son verdiler. Tutucu Avrupalılara, Daisy Miller’ın genç bir Amerikalı olmasına rağmen, genç bir bayana uygun davranışlar sergilemediği ve buradaki Amerikalılar tarafından bile kendisine anormal gözüyle bakıldığı gerçeğini açıklamak istediklerini imalı bir biçimde belirtiyorlardı. Winterbourne, kendisine karşı soğuk davranan ve onu bilinçli bir şekilde dışlayan bu insanlar karşısında Daisy’nin neler hissettiğini merak ediyor ve bazen Daisy’nin bu durumla ilgili hiçbir şeyin farkında olmadığından şüphelenerek kızıyordu. Kendi kendine, Daisy’nin dışlanma konusunda düşünebilmek ya da bunun farkına varabilmek için fazlasıyla hafif ve çocuksu, çok cahil ve mantıksız, fazlasıyla dar görüşlü olduğunu söylüyordu. Bazen de o zarif ve sorumsuz bedeninde, yarattığı etkinin farkında olan, söz dinlemez ve tutkulu bir kişilik taşıdığına inanıyordu. Winterbourne kendi kendine, Daisy’nin bu küstahlığının masumluğundan mı yoksa oldukça görgüsüz bir sınıfa mensup genç bir insan olmasından mı kaynaklandığını soruyordu. Daisy’nin masum olduğu düşüncesine sadık kalmak genç adama göre giderek fazlasıyla gereksiz bir kibarlık oluyordu. Az önce de söz etme fırsatım olduğu gibi, Winterbourne’un Daisy söz konusu olduğunda mantığını kullanamaz hale geldiğini fark etmesi, kendi kendine kızmasına sebep oluyor; Daisy’nin tuhaf davranışlarının ne kadarının aileden ya da milliyetinden ileri geldiği, ne kadarının kişisel olduğunu kesinleştirmek için dayanılmaz bir istek duyuyor oluşuna epeyce canı sıkılıyordu. Fakat hangi açıdan bakılırsa bakılsın, Winterbourne genç kızla bir ilişki yaşama fırsatını elinden kaçırmıştı ve artık çok geçti. Genç kız Bay Giovanelli’ye tamamen “kapılmıştı.”</p>

  <p class="normal">Daisy’nin annesiyle yaptığı görüşmeden birkaç gün sonra, Winterbourne, genç kızla “Sezar’ın Sarayı” olarak bilinen, artık üstünde sadece çiçeklerin açtığı o güzelim harabede karşılaştı. Roma’ya henüz gelmiş bahar havasını çiçeklerin o mis kokuları doldurmuş, Palantine Tepesi’nin engebeli yüzeyini henüz cılız çimenler kaplamıştı. Daisy, üzeri yosun tutmuş mermerlerle kaplı, etrafı tarihi yazıtlarla çevrili bu geniş harabe tümseklerinden birinin üzerinde geziniyordu. Roma, hiç şu anda olduğu kadar güzel görünmemişti Winterbourne’a. Bir süre şehri uzaktan çevreleyen şekil ve renklerin büyüleyici uyumunu seyretti. Havadaki yumuşak nemli çimen kokusunu içine çekmesi yılın bu en canlı, taze zamanını daha iyi hissetmesini sağladı. Bulunduğu mekânın eski zamanlara ait havası gizemli bir biçimde varlığını yeniden hissettiriyordu. Daisy, Winterbourne’a daha önce hiç bu kadar güzel görünmemiş gibiydi; fakat bu, Daisy ile her karşılaştıklarında hissettiği bir duyguydu. Giovanelli genç kızın yanında yürüyordu, o da alışılmışın dışında yakışıklı görünüyordu.</p>

  <p class="normal">“Çok yalnız olduğunuzu düşünüyorum!” dedi Daisy.</p>

  <p class="normal">“Yalnız mı?” diye sordu Winterbourne.</p>

  <p class="normal">“Ne zaman görsem yalnız başınıza geziyorsunuz. Sizinle yürüyecek birileri yok mu?”</p>

  <p class="normal">“Maalesef ben arkadaşınız kadar şanslı değilim,” dedi Winterbourne.</p>

  <p class="normal">Giovanelli baştan beri Winterbourne’a dikkat çekici bir nezaketle yaklaşmış, söylediklerini saygıyla dinlemiş, şakalarına kibar bir şekilde gülmüştü. Winterbourne’un üstün bir genç adam olduğu düşüncesini doğrulamaya niyetliymiş gibi görünüyordu. Hiçbir şekilde kendini kıskanç bir âşık durumuna düşürmemiş; oldukça nazik davranmış, ayrıca ondan beklenmesi gereken alçakgönüllüğü göstermekte hiçbir zaman tereddüt etmemişti. Hatta bazen Winterbourne’a öyle geliyordu ki, Giovanelli kendisiyle özel olarak konuşsa ve anlayışına güvenerek, zeki bir adam olarak bu genç bayanın ne kadar sıradışı biri olduğunu bildiğini ve kendini evlilik ve zenginlik gibi hayallere kaptırmadığını söylese kafası rahatlayacaktı.</p>

  <p class="normal">Bu karşılaşmalarında, Giovanelli Daisy’nin yanından ayrılarak bir badem çiçeği filizi koparıp özenle yakasına yerleştirdi.</p>

  <p class="normal">“Bunu neden söylediğinizi biliyorum,” dedi Daisy, bir yandan Giovanelli’yi seyrederken. “Çünkü onunla çok fazla dolaştığımı düşünüyorsunuz.”</p>

  <p class="normal">“Herkes böyle düşünüyor, eğer bilmek istiyorsanız elbette,” dedi Winterbourne.</p>

  <p class="normal">“Elbette bilmek istiyorum!” diye atıldı Daisy, ciddiyetle. “Fakat bunu inandırıcı bulmuyorum. Sadece çok şaşırmış gibi yapıyorlar. Aslında yaptıklarımla zerre kadar ilgilendiklerini sanmıyorum. Ayrıca çok fazla da dolaşmıyorum.”</p>

  <p class="normal">“Bununla ilgilendiklerini er ya da geç anlayacaksınız. Bu durumun hiç hoşlarına gitmediğini, yeri geldiğinde size can sıkıcı bir tavırla belirtecekler.”</p>

  <p class="normal">Daisy bir an Winterbourne’a bakıp “Can sıkıcı derken neyi kastediyorsunuz?” diye sordu.</p>

  <p class="normal">“Hiçbir şey fark etmediniz mi?” diye sordu Winterbourne.</p>

  <p class="normal">“Sizi fark ettim. Sizi ilk gördüğümde fark ettiğim, bir şemsiye kadar katı olduğunuzdu.”</p>

  <p class="normal">“Diğerleri kadar katı olmadığımı göreceksiniz,” dedi Winterbourne gülerek.</p>

  <p class="normal">“Peki bunu nasıl göreceğim?”</p>

  <p class="normal">“Ötekileri görmeye gittiğinizde göreceksiniz.”</p>

  <p class="normal">“Bana ne yapacaklar ki?”</p>

  <p class="normal">“Size soğuk davranıp sırt çevirecekler. Bunun ne demek olduğu hakkında bir fikriniz var mı?”</p>

  <p class="normal">Daisy dikkatle Winterbourne’a bakıyordu; kızarmaya başladı. “Bayan Walker’ın o gece yaptıklarından mı bahsediyorsunuz?”</p>

  <p class="normal">“Kesinlikle!” dedi Winterbourne.</p>

  <p class="normal">Genç kız, kendisini, koparttığı badem çiçeği goncasıyla süsleyen Giovanelli’ye baktı. Sonra tekrar Winterbourne’a dönerek, “İnsanların bu kadar kaba davranmalarına müsaade edeceğinizi sanmazdım,” dedi.</p>

  <p class="normal">“Bunu nasıl engelleyebilirim ki?”</p>

  <p class="normal">“Bir şeyler söyleyebilirsiniz herhalde.”</p>

  <p class="normal">“Bir şeyler söyleyeyim,” dedi bir an durduktan sonra. “Annenizin bana nişanlandığınıza inandığını söylediğini söylersem.”</p>

  <p class="normal">“Evet, öyle düşünüyor,” dedi Daisy gayet sakin bir biçimde.</p>

  <p class="normal">Winterbourne gülmeye başladı. “Peki Randolph buna inanıyor mu?” diye sordu.</p>

  <p class="normal">“Bana kalırsa Randolph hiçbir şeye inanmıyor,” dedi Daisy. Randolph’un şüpheciliği Winterbourne’u daha da eğlendirdi. Bu arada Giovanelli’nin kendilerine doğru yaklaştığını gördü. Bunu Daisy de görmüştü. Winterbourne’a dönerek, “Söylediğiniz gibi, ben nişanlandım,” dedi Daisy. Winterbourne, Daisy’ye baktı, gülmeyi bırakmıştı. “Buna inanmıyorsunuz!” diye devam etti Daisy.</p>

  <p class="normal">Bir an sessiz kalan Winterbourne, “Evet, inanıyorum!” dedi.</p>

  <p class="normal">“Hayır, inanmıyorsunuz. Tamam o zaman nişanlanmadım!” dedi Daisy.</p>

  <p class="normal">Genç kız ve rehberi sarayın etrafını çevreleyen çitin kapısına doğru ilerlediler. Böylece, daha önce burayı görmüş olan Winterbourne da o sırada onlardan ayrıldı.</p>

  <p class="normal">Bir hafta sonra akşam yemeği yemek üzere Caelian Tepesi’nde bir villaya giden Winterbourne, oraya vardığında kiraladığı arabayı geri gönderdi. Gece muhteşemdi, bu nedenle genç adam Constantine Kemeri’nin altından geçip Forum’un belli belirsiz aydınlatılmış tarihi yapılarını seyrederek eve kadar yürümeye karar verdi. Gökyüzündeki ay batmaya yüz tutmuş olduğundan, yeterince parlak değildi; yine de bu durumu ince bir bulut perdesine bürünüp, ışığını farklı yönlerden yayarak dengelemiş gibi görünüyordu. Villadan ayrıldığında saat on birdi. Winterbourne geceleyin karanlık bir halkayı anımsatan Colosseum’a yaklaştı. Bir manzara âşığı olan genç adamın aklına, bu tarihi yapının içerisinin soluk ay ışığında kesinlikle görmeye değer olacağı geldi. Çıplak, süslemesiz kemerlerden birine doğru yürürken kemerlerin yakınında duran üstü açık bir arabaya –küçük bir gezinti arabasına– gözü ilişti. Heybetli yapının içindeki açık ve geniş gösteri alanının karanlıkta kalan kısmı arasından ilerleyip sessiz ve aydınlık arenaya çıktı. Burası Winterbourne’a şimdiye kadar hiç böylesine etkileyici görünmemişti. Bu devasa gösteri alanının yarısı tamamen karanlıkta kalmış, diğer yarısı ise nispeten berrak bir alacakaranlıkta uykuya dalmıştı. Olduğu yerde durup Byron’ın <span class="ideitalik">Manfred</span> adlı eserinden ünlü dizeleri mırıldanmaya başladı. Fakat <span class="ideitalik">Manfred</span>’den yaptığı alıntıyı henüz bitirmemişti ki, Colosseum’a yapılan gece ziyaretlerine her ne kadar şairler tarafından onay verilse de, doktorların buna şiddetle karşı çıktıklarını hatırladı. Tarihi bir atmosferin varlığı kesinlikle hissediliyordu, fakat bu tarihi atmosferin, bilimsel olarak ele alındığında, mikrop yuvası pis bir ortamdan aşağı kalır yanı yoktu. Winterbourne hemen oradan ayrılma niyetinde olduğundan, mekânı daha iyi görebilmek için arenanın ortasına doğru yürüdü. Ortadaki kocaman haç karanlıkta kalmıştı, ancak yanına yaklaşınca ne olduğunu seçebildi. Sonra da haçın tabanını oluşturan alçak basamaklarda iki kişinin olduğunu fark etti; basamaklarda oturan bir kadın ve tam karşısında ayakta duran bir adam.</p>

  <p class="normal">Hemen ardından ılık gece rüzgârının da etkisiyle kadının sesi ayırt edilebilecek bir yükseklikte kulaklarını okşadı. “Bize, şu eski aslan ya da kaplanların az sonra midelerine indirecekleri Hıristiyan azizlerine baktığı gibi bakıyor!” Daisy Miller’ın tanıdık sesinden duymuştu bu cümleyi.</p>

  <p class="normal">“Çok aç olmadığını ümit edelim,” diye yanıtladı zeki Giovanelli. “Önce beni yemesi gerekir, seni de tatlı niyetine yer!”</p>

  <p class="normal">Winterbourne aniden gelen sesin yarattığı korkuyla irkildi. Yine de sesin tanıdık oluşu içini rahatlatmıştı. Sanki Daisy’nin akıl sır ermez davranışlarının üzerine her şeyi tamamen açıklığa kavuşturan bir şimşek çakmıştı. Böylelikle bilmecenin de çözülmesi kolay olmuştu. Daisy, bir erkeğin, karşısında saygılı davranmaya özen göstermesi gereken genç kızlardan değildi. Karanlıkta kaldıkları için genç kız ve kavalyesini belli belirsiz gören Winterbourne, kendisinin aydınlıkta kaldığı için kolaylıkla görünebileceğini aklına getirmeden genç kız ve arkadaşına baktı. Daisy Miller’a uygun şekilde davranmak için gereksiz yere sarf ettiği çabaları düşünüp kendi kendine kızdı. Tekrar ilerlemek için hamle yapacakken, bir süre duraklayıp düşündü; bunun nedeni Daisy’ye haksızlık ettiğini düşünmesi değil, şimdiye kadar Daisy’yle ilgili düşüncelerindeki tedbirli yaklaşımının ani bir değişikliğe uğramasıyla ortaya çıkabilecek beklenmedik davranışlarının uygunsuz düşebileceği tehlikesini hissetmesiydi. Bunun üzerine girişe doğru gitmek için arkasını dönmüştü ki, Daisy’nin yeniden konuştuğunu duydu.</p>

  <p class="normal">“Bu Bay Winterbourne’du! Beni gördüğü halde görmemiş gibi davranıyor!”</p>

  <p class="normal">Ne kadar da akıllı, küçük bir düzenbazdı. İncinmiş bir masum rolünü nasıl da iyi oynuyordu! Fakat Winterbourne, Daisy’yi görmezlikten gelemezdi. Geri dönüp büyük haça doğru ilerledi. Daisy ayağa kalktı; Giovanelli de şapkasını çıkardı. Winterbourne olaya artık sadece sağlık açısından bakarak, böylesine narin, hassas bir genç kızın gece vakti bu sıtma yuvasında vakit geçirmesinin tamamen bir delilik olduğunu düşünmeye başladı. Küçük, kurnaz bir düzenbaz olsa da ne fark ederdi? Bu, sıtmadan ölmesi için bir neden değildi. “Ne kadar zamandır buradasınız?” diye sordu Winterbourne neredeyse kaba sayılabilecek bir ifadeyle.</p>

  <p class="normal">Ay ışığında çok güzel görünen Daisy bir an Winterbourne’a baktı. Sonra, “Bütün gece buradaydık,” diye cevap verdi tatlılıkla. “Hiç bu kadar güzel bir şey görmedim.”</p>

  <p class="normal">“Korkarım,” dedi Winterbourne, “sıtmanın güzel olduğunu düşünmezsiniz. İnsanlar bu hastalığa işte böyle yakalanıyorlar.” Giovanelli’ye dönerek, “Sizin, Roma’nın bir yerlisi olarak böylesine korkunç bir akılsızlığa nasıl rıza gösterdiğinizi anlamıyorum.”</p>

  <p class="normal">“Kendi adıma pek korktuğumu söyleyemem,” dedi yakışıklı İtalyan.</p>

  <p class="normal">“Sizin adınıza korktuğumu ben de söyleyemeyeceğim! Bu genç bayandan bahsediyorum ben.”</p>

  <p class="normal">Giovanelli, biçimli kaşlarını kaldırıp gülümsedi. Ama Winterbourne’un kendini azarlamasına ses çıkarmadı. “Sinyorinaya buraya gelmemizin tehlikeli olabileceğini söyledim. Fakat sinyorina ne zaman tedbirli davrandı ki?”</p>

  <p class="normal">“Ben hiç hastalanmadım ve hasta olmaya da niyetim yok!” dedi sinyorina, “pek öyle görünmesem de, sağlıklıyım! Kolezyum’u ay ışığında görmeye mecburdum. Bunu yapmadan eve dönmek istemiyordum; ayrıca çok güzel vakit geçirdik, öyle değil mi Bay Giovanelli! Eğer bir tehlike varsa, Eugenio bana ilaç verebilir. Onda her derde deva ilaçlar bulunur,” diye cevap verdi Daisy.</p>

  <p class="normal">“Size mümkün olduğu kadar çabuk eve gidip o ilaçlardan birini almanızı öneririm,” dedi Winterbourne.</p>

  <p class="normal">“Bu söylediğiniz gerçekten çok akıllıca,” diye cevap verdi Giovanelli. “Gidip arabanın hazır olup olmadığına bakayım,” dedi ve hızlı adımlarla uzaklaştı.</p>

  <p class="normal">Daisy de Winterbourne’le birlikte Bay Giovanelli’yi takip etti. Winterbourne genç kıza bakıp durmasına rağmen o, en ufak bir mahcubiyet belirtisi göstermiyordu. Winterbourne sessiz kalmayı tercih ediyor, Daisy ise Kolezyum’un ne kadar güzel olduğu hakkında gevezelik ediyordu. “Böylece Kolezyum’u ay ışığında görmüş oldum! Bu harika bir şey!” dedi genç kız neşeyle. Sonra Winterbourne’un suskunluğunu fark ederek ona neden konuşmadığını sordu. Winterbourne cevap vermek yerine gülmeye başladı. Kemer altında uzanan karanlık yollardan birinden geçtiler. Giovanelli, ön tarafta arabanın yanındaydı. Daisy bir an durarak Winterbourne’a baktı. “Geçen gün nişanlandığımı söylediğimde buna inandınız mı?” diye sordu.</p>

  <p class="normal">“Geçen gün neye inandığım çok da önemli değil,” dedi genç adam gülmeye devam ederek.</p>

  <p class="normal">“Peki şimdi neye inanıyorsunuz?”</p>

  <p class="normal">“Sizin nişanlanıp nişanlanmamanızın benim için çok da fark etmediğine inanıyorum!”</p>

  <p class="normal">Winterbourne kemer altındaki karanlık yolda genç kızın güzel gözlerinin kendi üzerine dikildiğini hissetti; görünüşe göre bir cevap vermeye hazırlanıyordu. Fakat Giovanelli acele etmesi için Daisy’yi uyardı. “Çabuk olalım,” dedi. “Gece yarısına kadar otelde olursak güvendeyiz demektir.”</p>

  <p class="normal">Daisy arabadaki yerini aldı ve şanslı İtalyan da Daisy’nin yanına oturdu. “Eugenio’nun haplarını sakın unutmayın!” diye seslendi Winterbourne şapkasını kaldırırken.</p>

  <p class="normal">“Sıtmaya yakalanıp yakalanmamak umurumda bile değil,” dedi Daisy tuhaf bir ses tonuyla. Arabacı kırbacını şaklattı ve doğru düzgün onarılmamış tarihi yolda ilerlemeye başladılar.</p>

  <p class="normal">Winterbourne –hakkını vermek gerekir– gece yarısı Kolezyum’da Daisy Miller’ı yanında genç bir erkekle gördüğünü kimseye söylemedi. Bununla birlikte birkaç gün içinde bir erkekle birlikte o gece Kolezyum’u gezdiği haberini küçük Amerikan camiasının bütün mensupları öğrenmiş ve bu olay üzerine yorum yapmıştı. Winterbourne otel çalışanlarının bu durumdan haberdar olduğunu, Daisy otele vardığında otel görevlisiyle arabacının kendi aralarında bu durumla ilgili şakalaştıklarını tahmin edebiliyordu. Yine de Daisy’nin bu geri kafalı hizmetçilerin diline düşmesi Winterbourne’u artık eskiden olduğu gibi ciddi biçimde endişelendiren bir olay olmaktan çıkmıştı. Bir ya da iki gün sonra hizmetçilerin vereceği çok önemli haberleri vardı: Daisy korkunç derecede hastaydı. Winterbourne bu söylenti kendisine ulaştığında ne olduğunu daha iyi öğrenmek için otelin yolunu tuttu. Oraya vardığında iyi niyetli iki ya da üç arkadaşın kendisinden önce geldiğini ve Bayan Miller’ın salonunda Randolph tarafından ağırlandıklarını gördü.</p>

  <p class="normal">“Ablamı hasta eden gece vakti yaptığı gezintiler,” dedi Randolph. “Geceleri hep dışarıya çıkıyor. Böyle bir şey yapacağını hiç düşünemezdim; zifiri karanlık oluyor. Mehtabın çıktığı zamanlar dışında burada geceleri bir şey görmek imkânsız. Ama Amerika’da ayı her zaman görebilirsiniz!” Bayan Miller ortalıkta görünmüyordu; en azından şimdi kızına gereken ilgiyi gösterip ona eşlik ediyordu. Daisy’nin durumunun çok kritik olduğu ortadaydı.</p>

  <p class="normal">Winterbourne sık sık Daisy’den haber almak için otele uğruyordu. Bir defasında Bayan Miller’la karşılaşma fırsatı olmuştu; oldukça endişeli olmasına rağmen –Winterbourne’u şaşırtacak kadar– kendine hâkim görünüyor, kızıyla dikkatli ve özenli bir hemşire gibi ilgileniyordu. Winterbourne’u gördüğünde ona yine Doktor Davis’den bahsetti. Bu sırada Winterbourne da kendi kendine Bayan Miller’ın her şeye rağmen o kadar korkunç bir anne olmadığını düşündü. “Geçen gün Daisy sizden bahsetti,” dedi Bayan Miller, Winterbourne’a. “Çoğu zaman ne dediğinin farkında olmuyor, ama o sırada farkındaydı bana kalırsa. Bana size bir mesaj iletmemi; o yakışıklı İtalyan’la asla nişanlanmadığını söylememi istedi. Daisy hastalandığından beri Bay Giovanelli ortalarda görünmediğinden, buna çok memnun olduğumu söylemeliyim. Onun tam bir beyefendi olduğunu düşünmüştüm, fakat bu yaptığının pek kibar bir davranış olduğunu söyleyemem. Bir bayan bana, Daisy’yi gece dışarıya çıkardığı için ona kızgın olmamdan çekindiği için gelemediğini söyledi. Kesinlikle kızgınım ama benim bir hanımefendi olduğumu biliyor olmalı. Onu azarlamaya tenezzül bile etmem. Her neyse, Daisy nişanlanmadığını söyledi. Bunu bilmenizi neden istediğini bilmiyorum, ama bunu size iletmemi istediğini üç defa tekrarladı. Sonra size İsviçre’de birlikte o şatoyu ziyaret ettiğiniz zamanı hatırlayıp hatırlamadığınızı sormamı istedi. Ama ben böyle mesajlar iletmeyeceğimi söyledim ona. Bu arada nişanlanmadığına çok sevindiğimi de belirtmeliyim.”</p>

  <p class="normal">Fakat Winterbourne’un daha önce de belirttiği gibi, artık bunun hiçbir önemi yoktu. Bir hafta sonra bu zavallı genç kız geçirdiği ağır hastalığa yenik düşerek son nefesini verdi.</p>

  <p class="normal">Daisy, Roma İmparatorluğu’na ait duvarın görülebildiği, selvi ağaçlarının ve gür kır çiçeklerinin etrafı süslediği küçük bir Protestan mezarlığında toprağa verildi. Winterbourne, –genç kızın pervasız davranışlarının yol açtığı skandal nedeniyle umduğundan çok daha fazla insandan oluşan– yaslı bir grupla birlikte mezarın başında duruyordu. Az ötede durmuş Giovanelli’yi gören Winterbourne arkasını dönmeye fırsat bulamadan, Giovanelli, Winterbourne’un yanına iyice yaklaşmıştı. Genç adam epey solgun görünüyordu, bu sefer yakasında çiçek yoktu ve bir şeyler söylemek ister gibiydi. En sonunda, “Hayatımda gördüğüm en güzel, en arkadaş canlısı genç bayandı o,” dedi Giovanelli. Bir an durarak, “Ve en masumu,” diye ekledi.</p>

  <p class="normal">Winterbourne, Giovanelli’ye bakıp az önce söylediklerini tekrarladı. “En masum mu?”</p>

  <p class="normal">“Evet, kesinlikle en masumu.”</p>

  <p class="normal">Winterbourne çok üzgün ve bir o kadar da sinirliydi. “Tanrı’nın belası! O zaman ne diye onu o mikrop saçan yere götürdün?”</p>

  <p class="normal">Giovanelli her zamanki gibi soğukkanlı tavrından ödün vermeyerek bir süre yere baktıktan sonra, “Kendi adıma korkmuyordum ve Daisy de gitmek istedi.”</p>

  <p class="normal">“Bu mazeret değil!” dedi Winterbourne.</p>

  <p class="normal">Kurnaz İtalyan gözlerini tekrar yere indirdi. “Eğer yaşasaydı, hiçbir şey elde edemeyecektim. Benimle asla evlenmeyecekti, bundan eminim,” dedi Giovanelli.</p>

  <p class="normal">“Seninle asla evlenmeyecek miydi?”</p>

  <p class="normal">“Bir süre bunu umut ettim. Ama hayır, eminim, evlenmeyecekti.”</p>

  <p class="normal">Winterbourne, nisan papatyaları arasındaki çimle örtülü tümseğe gözlerini dikmiş, genç İtalyan’ı dinliyordu. Winterbourne arkasını dönünce o da ağır adımlarla Winterbourne’un yanından ayrıldı.</p>

  <p class="normal">Genç adam bu olaydan sonra apar topar Roma’dan ayrıldı; ama ertesi yaz teyzesi Bayan Costello’yu yine Vevey’de ziyaret etti. Bayan Costello, Vevey’e bayılıyordu. Winterbourne geçen süre içinde sıkça Daisy Miller’ı ve onun anlaşılması güç tavırlarını düşündü. Bir gün teyzesine ondan söz etti; Daisy’ye haksızlık ettiğini düşündüğü için vicdanen kendini rahat hissetmediğini söyledi.</p>

  <p class="normal">“Bunu anladığımı sanmıyorum,” dedi Bayan Costello. “Senin haksızlık etmiş olman onu nasıl etkiledi ki?”</p>

  <p class="normal">“Ölmeden önce, o zaman bir türlü anlayamadığım bir mesaj gönderdi bana. Ama şimdi anlıyorum. Daisy’nin birinin yakınlığına, onu takdir etmesine ihtiyacı vardı,” dedi Winterbourne.</p>

  <p class="normal">“Daisy’nin birinin yakınlığına karşılık göstereceğini söylemenin daha kabul edilebilir bir ifadesi mi bu?” diye sordu Bayan Costello.</p>

  <p class="normal">Winterbourne bu soruya cevap vermedi. Bunun yerine, “Geçen yaz bana söylediğin şeyde haklıydın. Gerçekten de bir hata yapmama ramak kalmıştı. Yabancı ülkelerde gerçekten de çok uzun süre yaşadım,” dedi.</p>

  <p class="normal">Yine de Cenova’ya geri döndü ve orada kalma niyetiyle uzaktan yakından ilgisi olmayan açıklamalar yapmaya devam etti. Üzerinde yoğun biçimde “çalıştığı” bir rapor olduğunu anlatıyordu ki bu, oldukça ilgisini çeken yabancı bir hanımla olan yakınlaşmasının bir işaretiydi.</p>

  <div class="calibre1" id="calibre_pb_9"></div>
</body>
</html>
