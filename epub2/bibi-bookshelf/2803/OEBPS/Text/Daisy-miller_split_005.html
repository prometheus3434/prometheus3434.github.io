<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Daisy-miller</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_5">II</h2>

  <p class="normal">Winterbourne, Daisy Miller’a, onu teyzesi Bayan Costello ile tanıştıracağı vaadinde bulunarak gerçekleşmesi pek mümkün olmayan bir şey için söz vermişti. Yaşlı bayanın baş ağrıları geçer geçmez Winterbourne onu apartmanında ziyarete gitti ve sağlığıyla ilgili birkaç sorudan sonra otelde bir anne, kızı ve küçük oğlundan oluşan Amerikalı bir ailenin dikkatini çekip çekmediğini sordu.</p>

  <p class="normal">“Bir de uşakları var değil mi?” dedi Bayan Costello. “Evet, dikkatimi çekti, onları gördüm, duydum ve uzak durdum.”</p>

  <p class="normal">Bayan Costello yüksek sınıfa mensup, hali vakti yerinde bir duldu. Bu korkunç baş ağrılarını sıklıkla çekmiyor olsaydı, gençliğinde, etrafına büyük ihtimalle çok daha derin bir etki bırakmış olacağını ima eder dururdu. Uzun soluk yüzlü, kalkık burunlu ve başının üzerinde büyük buklelerle topladığı oldukça gür, bembeyaz saçları olan bir kadındı. Oğullarından evli olan ikisi New York’ta, diğeri ise şu an Avrupa’da yaşıyordu. Bu genç adam Hamburg’da gününü gün etmekle fazlasıyla meşguldü; birçok şehri gezmesine rağmen annesinin, ziyaret etmek için tercih ettiği şehirlere çok nadiren uğruyordu; bu yüzden Vevey’e özellikle kendisini görmeye gelen yeğeni, yakınlarım diye bahsettiği kişilerden çok daha düşünceliydi. Winterbourne, Cenova’da insanın teyzesine karşı her zaman ilgili olması gerektiği fikrini edinmişti. Bayan Costello, yeğenini uzun yıllar görmemişti ve genç adamın ziyaretinden duyduğu memnuniyeti, Amerika’nın başkentinde büyük bir gayretle edindiği sosyal çevrenin sırlarını onunla paylaşarak açıkça belirtiyordu. Kendi sınıfının dışındaki insanlara karşı çok seçici olduğunu kabul ediyordu, fakat yeğeninin de New York’ta sosyal çevresi olsaydı bunun böyle olması gerektiğini anlardı. Teyzesinin New York’ta yaşayan toplumun sınıfsal yapısını, kendince birçok farklı yönüyle anlattığı detaylı konuşması Winterbourne’a oldukça sıkıcı gelmişti.</p>

  <p class="normal">Genç adam, teyzesinin ses tonundan Daisy Miller’ın toplumsal statüdeki yerinin düşük olduğunu anladı. “Onlardan pek hoşlanmıyorsunuz korkarım,” dedi.</p>

  <p class="normal">“Fazlasıyla sıradan insanlar,” diye belirtti Bayan Costello. “İnsanın, kabul etmeyerek, sadece görevini yapacağı türden Amerikalılardan.”</p>

  <p class="normal">“Demek onları kabul etmiyorsunuz,” dedi genç adam.</p>

  <p class="normal">“Edemem, sevgili Frederick. Keşke edebilseydim ama edemem.”</p>

  <p class="normal">“Genç kız gerçekten çok güzel,” dedi Winterbourne bir anda.</p>

  <p class="normal">“Elbette çok güzel, fakat çok sıradan.”</p>

  <p class="normal">“Ne demek istediğinizi anlıyorum elbette,” dedi Winterbourne bir süre sustuktan sonra.</p>

  <p class="normal">“Hepsinde olan o etkileyici güzelliğe sahip,” diye devam etti teyzesi. “Bu güzelliği nereden aldıklarını anlamıyorum ve mükemmel giyiniyor. Hayır, ne kadar iyi giyindiğini bilemezsin. Bu zevki nereden edinmiş olabileceklerini bilemiyorum.”</p>

  <p class="normal">“Fakat sevgili teyzeciğim bir Komançi yerlisi değil ki bu genç kız.”</p>

  <p class="normal">“O, annesinin uşağıyla samimi olan bir genç kız,” dedi Bayan Costello.</p>

  <p class="normal">“Uşakla samimiyeti mi varmış?” diye sordu genç adam.</p>

  <p class="normal">“Ah, annesinin de ondan aşağı kalır yanı yok! Uşaklarına sanki yakın bir arkadaşları gibi, bir beyefendiymiş gibi davranıyorlar. Uşaklarıyla birlikte yemek yiyorlarsa hiç şaşırmam. Muhtemelen bu adam gördükleri en kibar, en iyi giyinen adam. Herhalde genç kızın kafasındaki ‘kont’ kavramına uygun düşüyordur. Akşamları onlarla birlikte bahçede oturuyor. Ayrıca sigara içiyor.”</p>

  <p class="normal">Winterbourne, Daisy Miller hakkında karar vermesine yardımcı olacak bu bilgileri ilgiyle dinledi. Bu kızın biraz yabani olduğu meydandaydı. “Ben bir uşak olmadığım halde bana karşı çok tatlıydı,” dedi.</p>

  <p class="normal">Bayan Costello, “Onunla arkadaş olduğunu baştan söyleseydin iyi ederdin,” dedi kibirle.</p>

  <p class="normal">“Bahçede karşılaştık ve biraz konuştuk.”</p>

  <p class="normal">“<span class="ideitalik">Toyut</span> <span class="ideitalik">bonnement</span>! Aman Tanrım, peki ona neler söyledin?”</p>

  <p class="normal">“Bana, harika teyzemle tanışma onurunu vermesini söyledim.”</p>

  <p class="normal">“Ah! Sana gerçekten minnettarım.”</p>

  <p class="normal">“Saygınlığımı garantilemem için bunu yapmam gerekirdi,” dedi Winterbourne.</p>

  <p class="normal">“Peki, onun saygınlığını kim garantileyecek?”</p>

  <p class="normal">“Ah teyze, çok acımasızsın,” dedi genç adam. “O çok tatlı bir kız.”</p>

  <p class="normal">“Bunu çok inanmış gibi söylemiyorsun,” dedi Bayan Costello.</p>

  <p class="normal">“Tamamen görgüsüz olduğunun farkındayım,” diye devam etti Winterbourne. “Fakat fevkalade güzel bir kız ve kısacası çok tatlı. Buna inandığımı kanıtlamak için de onu Chillon Şatosu’na gezmeye götüreceğim.”</p>

  <p class="normal">“İkiniz birlikte oraya mı gideceksiniz? Bana kalırsa bu tam tersini ispatlar. Bu ilginç fikri oluştururken onu ne kadar zamandır tanıyordun sorabilir miyim? Buraya geleli daha yirmi dört saat bile olmadı.”</p>

  <p class="normal">“Onu tanıyalı yarım saat olmuştu,” dedi Winterbourne gülümseyerek.</p>

  <p class="normal">“Aman Tanrım!” diye bağırdı Bayan Costello. “Ne kadar korkunç bir kız!”</p>

  <p class="normal">Yeğeni bir süre sessizleşti. “Yoksa gerçekten şey mi düşündünüz...” diyerek başladı cümlesine içtenlikle, güvenilir bilgiler almak isteğiyle, “Gerçekten?..” Fakat yeniden sustu.</p>

  <p class="normal">“Neyi düşündüm mü bayım?” diye sordu teyzesi.</p>

  <p class="normal">“Onun er ya da geç bir erkeğin kendisini ‘kapmasını’ uman genç kızlardan biri olduğunu mu düşünüyorsunuz?”</p>

  <p class="normal">“Bu tür genç hanımların bir erkekten ne bekledikleri hakkında en ufak bir fikrim bile yok. Fakat bana kalırsa, senin deyiminle bu görgüsüz Amerikalı kızlara takılmasan iyi edersin. Çok uzun zamandır ülke dışındasın. Büyük bir hata yapman kaçınılmaz. Çok safsın.”</p>

  <p class="normal">“Sevgili teyzeciğim, sandığınız kadar saf değilim,” dedi Winterbourne, bir yandan gülüyor bir yandan da bıyıklarını buruyordu.</p>

  <p class="normal">“O zaman sen de kabahatlisin.”</p>

  <p class="normal">Winterbourne düşünceli bir şekilde bıyıklarını burmaya devam ederken, “Zavallı kızcağızın sizinle tanışmasına izin vermeyeceksiniz o halde?” diye sordu en sonunda.</p>

  <p class="normal">“Bu genç kızın Chillon Şatosu’na seninle birlikte geleceği doğru mu?”</p>

  <p class="normal">“Kesinlikle, bunu istediğini sanıyorum.”</p>

  <p class="normal">“O zaman sevgili Frederick,” dedi Bayan Costello, “onunla tanışma şerefini reddetmek durumundayım. Yaşlı bir kadın olabilirim, ama Tanrı’ya şükür böyle bir yanlışa düşecek kadar bunamadım.”</p>

  <p class="normal">“Fakat Amerika’daki bütün genç kızlar böyle şeyler yapmıyorlar mı?” diye sordu Winterbourne.</p>

  <p class="normal">Bayan Costello, bir an yeğenine baktı ve “Torunlarım bu şekilde davransınlar da göreyim!” dedi suratını ekşiterek.</p>

  <p class="normal">Bu cümle konuya biraz açıklık getirmişti, çünkü Winterbourne’un New York’taki güzel kuzenlerinin “müthiş cilveli” kızlar olduklarını duyduğunu hatırladı. Bu nedenle, eğer Daisy Miller, bu genç bayanlara tanınan özgürlük sınırını aşıyorsa muhtemelen bu genç kızdan her şey beklenebilirdi. Winterbourne onu yeniden görmek için sabırsızlanıyor ve onu düzgün bir şekilde değerlendirmediği için kendine kızıyordu.</p>

  <p class="normal">Genç kızı tekrar görmek için sabırsızlansa da, teyzesinin onunla tanışmayı reddettiğini genç kıza nasıl anlatabileceğine dair hiçbir fikri yoktu. Fakat oldukça kısa bir sürede Daisy Miller’la konuşurken dolambaçlı bir anlatıma gerek olmadığını anlamıştı.</p>

  <p class="normal">Winterbourne o gece genç kızı bahçede yıldızların altında, elinde şimdiye kadar gördüğü en büyük yelpazeyle tembel tembel, bir peri gibi gezinirken buldu. Saat on olmuştu. Genç adam akşam yemeğini teyzesiyle yemiş, yemekten sonra da bu saate kadar onunla oturmuş ve yanından ancak ayrılabilmişti. Daisy Miller onu gördüğüne çok memnun olmuşa benziyordu; genç adama bunun şimdiye kadar gördüğü en uzun gece olduğunu söyledi.</p>

  <p class="normal">“Bütün gece yalnız mıydınız?” diye sordu genç adam.</p>

  <p class="normal">“Annemle birlikte yürüyüşe çıkmıştık, fakat o yoruldu,” diye cevapladı.</p>

  <p class="normal">“Yatmaya mı gitti?”</p>

  <p class="normal">“Hayır. Uyumaktan hoşlanmaz,” dedi genç kız. Hiç uyumaz –üç saat bile. Bu kadar az uykuyla nasıl yaşadığını hiç anlamadığını söyler. Annem korkunç derecede evhamlıdır. Bence sandığından daha fazla uyuyor. Şimdi Randolph’un peşinden bir yerlere gitti; onun uyuması için uğraşıyor. Randolph da uyumaktan hiç hoşlanmaz.”</p>

  <p class="normal">“Dua edelim de anneniz onu ikna etsin,” dedi Winterbourne.</p>

  <p class="normal">“Elinden geldiği kadar onunla konuşmaya gayret edecektir, fakat Randolph, annemin onunla konuşmasından hoşlanmaz,” dedi Daisy Miller yelpazesini açarak. “Eugenio’yu, onunla konuşması için ikna etmeye çalışacak. Ama Randolph, Eugenio’dan çekinmez. Eugenio harika bir uşaktır, ama Randolph’a söz geçiremez. Saat on birden önce yatacağını hiç sanmam.”</p>

  <p class="normal">Görünüşe bakılırsa, Randolph’un uyanık kalma çabası gerçekten de başarılı olmuştu ki; Winterbourne genç kızla uzun zamandır gezinmesine rağmen annesine rastlamamışlardı. “Beni tanıştırmak istediğiniz hanımefendiye bakınıyordum ben de,” dedi genç kız. “Teyzenizden bahsediyorum.”</p>

  <p class="normal">Winterbourne’un teyzesi hakkındaki gerçeği kabul etmesi ve genç kızın bunu nereden öğrendiği konusundaki merakını belli etmesi üzerine, Daisy, Bayan Costello hakkındaki her şeyi oda hizmetçisinden öğrendiğini söyledi: Çok sessiz ve disiplinli biriydi; beyaz saçlarını toplar, hiç kimseyle konuşmaz ve yemeğini asla otelde yemezdi. İki günde bir baş ağrısı tutardı. “Sanırım bu çok tatlı bir tanımlama oldu, baş ağrısı falan!” dedi Daisy neşeli tiz sesiyle. “Teyzenizi tanımayı o kadar çok istiyorum ki. Onun nasıl biri olabileceğini tahmin ediyorum ve ondan çok hoşlanacağımdan da eminim. Çok asil bir hanım olmalı. Bir bayanın asil olmasından hoşlanırım; ben de asil biri olmak için çok çabalıyorum. Elbette biz de asil kişileriz, ben ve annem. Herkesle konuşmayız –ya da onlar bizimle konuşmaz. Sanırım ikisi de aynı kapıya çıkıyor. Her neyse, teyzenizle tanışmaktan çok memnun olacağım.”</p>

  <p class="normal">Winterbourne utanmıştı. “O da çok mutlu olurdu,” dedi, “fakat korkarım ki baş ağrıları tanışmanıza engel olacak.”</p>

  <p class="normal">Genç kız karanlıkta ona baktı. “Her gün de başı ağrımıyordur sanırım,” dedi sevimli bir tavırla.</p>

  <p class="normal">Winterbourne bir an sessiz kaldı. “Bana her gün ağrıdığını söylüyor,” dedi, sonunda ne diyeceğini bilemeyerek.</p>

  <p class="normal">Daisy Miller durdu ve genç adama baktı. Güzelliği, karanlığa rağmen seçilebiliyordu; kocaman yelpazesini sürekli açıp kapatıyordu. “Benimle tanışmak istemiyor!” dedi birdenbire. “Neden açıkça söylemiyorsunuz? Korkmanıza gerek yok. Ben korkmuyorum!” Ve küçük bir kahkaha attı.</p>

  <p class="normal">Winterbourne’a genç kızın sesi titremiş gibi geldi; genç adam üzülmüş, şaşırmış ve mahcup olmuştu. “Sevgili genç bayan,” diye karşı çıktı. “Teyzem burada bozuk sağlık durumu yüzünden hiç kimseyle tanışamadı.”</p>

  <p class="normal">Genç kız bir adım attı, hâlâ gülüyordu. “Korkmanıza gerek yok,” dedi tekrar. “Neden benimle tanışmak istesin ki?” Sonra yeniden sustu; bahçe korkuluklarının yanında, üzerinde yıldızların parladığı gölün tam karşısındaydı. Gölün üstünde belli belirsiz bir parlaklık vardı, uzaktaki dağların şekilleri zar zor seçiliyordu. Daisy Miller gizemli manzaraya bakıp küçük bir kahkaha daha atıverdi. “Tanrım! O gerçekten asil biri!” dedi.</p>

  <p class="normal">Winterbourne, genç kızın gerçekten incinip incinmediğini merak etti ve bir an için genç kızın, kendisini rahatlatmasını sağlamak amacıyla naz yapıyor olmasını diledi. Genç kıza teselli etme amacıyla da olsa bir yaklaşma fırsatı doğmuş olmasından memnuniyet duydu. Bir anda teyzesini –sadece sözle de olsa– bunun için feda edebileceğini hissetti; teyzesinin kendini beğenmiş, kaba bir kadın olduğunu kabul edebilir ve onu önemsememeleri gerektiğini söyleyebilirdi. Fakat cesaret ve saygısızlığın tehlikeli bir karışımı olan bu konuya teşebbüs etmesine fırsat kalmadan, genç kız yürümeye devam ederek, bütünüyle farklı bir ses tonuyla, “İşte annem! Bence Randolph’u yatırmayı başaramadı,” dedi. Biraz uzakta, karanlıkta belli belirsiz seçilen ve yavaş, tereddütlü adımlarla ilerleyen bir kadın gölgesi belirmişti. Gölge birdenbire durdu.</p>

  <p class="normal">“Anneniz olduğundan emin misiniz? Bu karanlıkta onu nasıl seçebiliyorsunuz?” diye sordu Winterbourne.</p>

  <p class="normal">“Herhalde kendi annemi tanıyabilirim!” diye bağırdı genç kız bir kahkaha atarak. “Hele de üstünde benim şalım varsa! Annem hep benim kıyafetlerimi giyer.</p>

  <p class="normal">Sözü edilen kadın yürümeyi keserek, adımlarını yavaşlattığı yerde gezinmeye başladı.</p>

  <p class="normal">“Bana kalırsa anneniz sizi görmedi,” dedi Winterbourne, “Ya da,” diye ekledi Daisy Miller’ın böyle bir şakayı hoş göreceğini düşünerek, “belki de sizin şalınızı kullandığı için suçluluk duyuyordur.”</p>

  <p class="normal">“O çok eski bir şal!” diye yanıtladı genç kız sakince. “Ona isterse giyebileceğini söylemiştim. Buraya gelmeyecek, çünkü sizi gördü.”</p>

  <p class="normal">“Bu durumda,” dedi Winterbourne, “gitsem iyi olacak.”</p>

  <p class="normal">“Hayır, buna gerek yok,” diyerek kalması için ısrar etti genç kız.</p>

  <p class="normal">“Korkarım anneniz sizinle dolaşmamı onaylıyormuş gibi görünmüyor.”</p>

  <p class="normal">Daisy Miller genç adama gayet ciddi bir biçimde bakarak, “Bunu benim için değil, kendiniz için –hatta onun için söylüyorsunuz. Her neyse, kim için olduğunu bilmiyorum. Ama annem, erkek arkadaşlarımın hiçbirinden hoşlanmaz. O kadar çekingendir ki, ne zaman bir erkek arkadaşımı tanıştırmak istesem, bir sorun çıkartır. Yine de ben her zaman onu erkek arkadaşlarımla tanıştırmanın bir yolunu bulurum. Eğer tanıştırmazsam,” diye ekledi genç kız, yumuşak, sakin sesiyle, “samimi davranmadığımı düşünürüm.”</p>

  <p class="normal">“Beni tanıştırabilmeniz için,” dedi Winterbourne, “önce ismimi bilmeniz gerekir.” Ve bunun üzerine genç kıza ismini söyledi.</p>

  <p class="normal">“Aman Tanrım! Ben bunun hepsini bir seferde söyleyemem ki,” diyerek bir kahkaha attı genç kız. Bu arada, onların kendisine doğru ilerlediğini görünce, bahçenin korkuluklarına doğru ilerleyip korkuluklara yaslanmış, sırtı dönük, dikkatle gölü izleyen Bayan Miller’ın yanına varmışlardı. “Anne!” dedi genç kız kararlı bir sesle. Bunun üzerine Bayan Miller döndü. “Bay Winterbourne,” dedi Daisy Miller, genç adamı samimi ve hoş bir biçimde takdim ederek. Bayan Costello’nun da dediği gibi, basit olmasına rağmen, genç kızın –Winterbourne’u oldukça etkileyen– kendine has bir zarafeti vardı.</p>

  <p class="normal">Annesi ufak tefek, zayıf bir kadındı. Sürekli etrafı kolaçan eden gözleri, ufak bir burnu ve ince telli kıvırcık saçlarının örttüğü geniş bir alnı vardı. Bayan Miller da kızı gibi şık giyinmiş; kulaklarına oldukça büyük bir çift elmas küpe takmıştı. Winterbourne’un görebildiği kadarıyla ona selam vermemiş hatta yüzüne bile bakmamıştı. Daisy, annesinin yanında durmuş, şalını düzeltiyordu. “Burada böyle dolanıp ne yapıyorsun?” diye sormuştu genç kız; fakat seçtiği kelimelerdeki sertlik sesinin tonuna yansımamıştı.</p>

  <p class="normal">“Bilmiyorum,” dedi annesi, tekrar göle doğru dönerek.</p>

  <p class="normal">“Bu şalı bu kadar beğeneceğini hiç düşünmemiştim,” dedi genç kız hayretle.</p>

  <p class="normal">“Evet, beğendim!” diye cevapladı annesi küçük bir kahkahayla.</p>

  <p class="normal">“Randolph’u yatırabildin mi peki?” diye sordu genç kız.</p>

  <p class="normal">“Hayır, bir türlü kandıramadım,” dedi Bayan Miller gayet nazik bir biçimde. “Garsonla konuşacağım diye tutturdu. O garsonla konuşmayı çok seviyor.”</p>

  <p class="normal">“Ben de Bay Winterbourne’a bundan bahsediyordum,” diye devam etti genç kız. Sesindeki tondan, Winterbourne’a genç kız sanki kendisini yıllardır tanıyormuş gibi geldi.</p>

  <p class="normal">“Evet!” dedi Winterbourne. “Oğlunuzla tanışma şerefine erdim.”</p>

  <p class="normal">Randolph’un annesi sessizdi, bütün dikkatini göle vermişti. Ama nihayet konuştu. “Şu uykusuzluğa nasıl dayandığını bir türlü anlamıyorum.”</p>

  <p class="normal">“Her neyse, en azından Dover’daki kadar kötü değil,” dedi Daisy Miller.</p>

  <p class="normal">“Dover’da ne olmuştu?” diye sordu Winterbourne.</p>

  <p class="normal">“Neredeyse hiç uyumamıştı. Sanırım bütün geceyi otelin lobisinde oturarak geçirmişti. En azından gece saat on ikide hâlâ yatakta değildi; bundan eminim.”</p>

  <p class="normal">“Yarım civarıydı,” diye düzeltti Bayan Miller hafif bir vurguyla.</p>

  <p class="normal">“Gün boyunca çok uyuyor mu peki?” diye sordu Winterbourne.</p>

  <p class="normal">“Bildiğim kadarıyla fazla uyumuyor,” diye cevap verdi Daisy.</p>

  <p class="normal">“Keşke uyusaydı,” dedi annesi, “Fakat uyuyamıyormuş gibi görünüyor.”</p>

  <p class="normal">“Bana kalırsa, Randolph gerçekten yorucu bir çocuk,” dedi Daisy.</p>

  <p class="normal">Bundan sonraki birkaç dakika bir sessizlik oldu. “Daisy Miller,” dedi annesi az sonra. “Öz kardeşin hakkında bu şekilde konuşman hiç hoş değil!”</p>

  <p class="normal">“Ama yorucu bir çocuk anne,” dedi Daisy sesinde en ufak bir sitem olmaksızın.</p>

  <p class="normal">“Daha dokuz yaşında,” diye üsteledi Bayan Miller.</p>

  <p class="normal">“Her neyse, şatoya onunla birlikte gitmeme gerek kalmadı,” dedi genç kız. “Oraya Bay Winterbourne ile birlikte gideceğiz.”</p>

  <p class="normal">Gayet sakin biçimde yapılan bu açıklamaya, Daisy’nin annesi hiçbir tepki göstermedi. Winterbourne, önceden planlanmış bu gezintiyi genç kızın annesinin içten içe hiç de onaylamadığına emindi, ama kendi kendine onun basit, kolay ikna edilebilecek biri olduğunu ve saygılı birkaç cümlenin Bayan Miller’ın bu hoşnutsuzluğunun üstesinden gelebileceğini düşündü. “Evet,” diye söze başladı, “kızınız bana, ona rehberlik etme şerefini verdi.”</p>

  <p class="normal">Bayan Miller’ın sürekli etrafı kolaçan eden gözleri, birkaç adım ötede kendi kendine sessizce mırıldanan Daisy’ye çevrilmişti. “Trenle gideceksiniz herhalde,” dedi Bayan Miller.</p>

  <p class="normal">“Evet, ya da vapurla,” dedi Winterbourne.</p>

  <p class="normal">“Bu konuda pek bilgim yok,” diye devam etti Bayan Miller, “o şatoya hiç gitmedim.”</p>

  <p class="normal">“Gitmemiş olmanız gerçekten üzücü,” dedi Winterbourne, Bayan Miller’la arasındaki buzların erimeye başladığını hissederek. Buna rağmen kızıyla beraber gelmek isteyebileceği ihtimaline karşı da kendini hazırlamıştı.</p>

  <p class="normal">“Oraya gitmeyi uzun zamandır istiyoruz,” diye devam etti; “Fakat bir türlü kısmet olmadı. Haklı olarak Daisy her tarafı gezip görmek istiyor. Fakat burada tanıştığım, şu an adını hatırlamadığım bir hanımefendinin düşüncesine göre, <span class="ideitalik">buradaki</span> şatoları görmek isteyeceğimizi sanmadığını, İtalya’ya gidene kadar beklememiz gerektiğini düşündüğünü söyledi. Bu durumda, orada gezilecek çok yer varmış gibi görünüyor,” dedi Bayan Miller giderek artan bir özgüvenle. “Elbette, sadece en önemlilerini görmek istiyoruz. İngiltere’de birkaçını gezmiştik,” dedi.</p>

  <p class="normal">“Evet, İngiltere’de gerçekten çok güzel şatolar vardır,” dedi Winterbourne. “Ama Chillon Şatosu da bir o kadar görülmeye değerdir.”</p>

  <p class="normal">“Eğer Daisy’nin canı bir şey yapmak istiyorsa,” dedi Bayan Miller, kızının ne kadar girişken olduğunu vurgulayan bir ses tonuyla, “bunu gerçekleştirmek için yapmayacağı şey yok gibidir.”</p>

  <p class="normal">“Sanırım bu gezi onun çok hoşuna gidecek,” dedi Winterbourne. Biraz önlerinden ilerleyen genç kızla baş başa kalma ayrıcalığını elde etme isteği giderek sabırsızlanmasına neden oluyordu. “Anladığım kadarıyla, siz bu gezintiye katılma arzusunda değilsiniz?” diye sordu Winterbourne.</p>

  <p class="normal">Daisy’nin annesi göz ucuyla bir an genç adama bakarak sessizce yürümeye devam etti. Sonra da, “Sanırım bensiz gitse daha iyi olur,” dedi sadece. Winterbourne kendi kendine Bayan Miller’ın annelik anlayışının, gölün öbür tarafındaki eski şehirde yaşayan genç kızların –sosyal ilişkiler söz konusu olduğunda öne çıkıp, ağırlığını koymasını bilen– uyanık ve dikkatli annelerinin anlayışından daha farklı olduğunu düşündü. Fakat düşünceleri, Bayan Miller’ın korunmasız kızının kendi ismini epey değişik bir şekilde telaffuz ettiğini duymasıyla bölündü.</p>

  <p class="normal">“Bay Winterbourne,” diye mırıldandı Daisy.</p>

  <p class="normal">“Buyrun bayan!” dedi genç adam.</p>

  <p class="normal">“Beni sandalla gezdirmek istemez misiniz?”</p>

  <p class="normal">“Şimdi mi?” diye sordu genç adam.</p>

  <p class="normal">“Elbette!” dedi Daisy.</p>

  <p class="normal">“Annie Miller!” diye araya girdi annesi.</p>

  <p class="normal">“İzin vermeniz için size yalvarıyorum,” dedi Winterbourne büyük bir heyecanla. Çünkü bugüne kadar hiç genç ve güzel bir kızla yıldızların altında sandala binme keyfini tatmamıştı.</p>

  <p class="normal">“Gitmek istediğini sanmıyorum,” dedi annesi. “Artık içeri girse daha iyi olacak.”</p>

  <p class="normal">“Bay Winterbourne’un beni gezdirmek istediğine eminim. O kadar istekli görünüyor ki!” dedi Daisy.</p>

  <p class="normal">“Sizi Chillon Şatosu’na yıldızların altında sandalla götüreceğim.”</p>

  <p class="normal">“İnanmıyorum!” dedi Daisy.</p>

  <p class="normal">“Haydi artık!” diye araya girdi annesi.</p>

  <p class="normal">Daisy, “Winterbourne, yarım saattir benimle konuşmuyorsunuz,” diye devam etti.</p>

  <p class="normal">“Annenizle çok hoş bir sohbete dalmıştık,” dedi Winterbourne.</p>

  <p class="normal">“Beni sandalla gezdirmenizi istiyorum!” diye ısrarla tekrarladı Daisy. Hepsi durdular ve genç kız dönüp Winterbourne’a bakmaya başladı. Daisy yelpazesini sallarken yüzündeki gülüş o kadar etkileyiciydi ve güzel gözleri o kadar hoş parlıyordu ki, genç adam bundan daha güzel olunamayacağını düşündü.</p>

  <p class="normal">“İskeleye bağlı neredeyse yarım düzine sandal var,” dedi genç adam, bahçeden göle doğru inen basamakları işaret ederek. “Koluma girme şerefini verirseniz, gider, içlerinden birini seçeriz.”</p>

  <p class="normal">Daisy gülümseyerek duruyordu; saçlarını arkaya savurarak bir kahkaha attı. “Erkeklerin kibar olmalarından gerçekten hoşlanırım!” dedi.</p>

  <p class="normal">“Bunun kibar bir teklif olduğuna sizi temin ederim.”</p>

  <p class="normal">“Size bir şeyler söyletmeye mecburdum,” diye devam etti Daisy.</p>

  <p class="normal">“Gördüğünüz gibi, çok da zor değil,” dedi Winterbourne. “Ama korkarım benimle dalga geçiyorsunuz.”</p>

  <p class="normal">“Hiç sanmıyorum beyefendi,” dedi genç kız çok nazik bir biçimde.</p>

  <p class="normal">“O halde sizi sandalla gezdirmeme izin verin,” dedi Winterbourne, genç kıza.</p>

  <p class="normal">“Bunu söyleyiş şekliniz ne kadar da güzel!” diye bağırdı Daisy.</p>

  <p class="normal">“Yapması çok daha güzel olacak.”</p>

  <p class="normal">“Evet, sahiden de güzel olurdu!” dedi Daisy. Ancak genç adama eşlik etmek için hiçbir harekette bulunmadı, sadece olduğu yerde gülümseyerek duruyordu.</p>

  <p class="normal">“Saatin kaç olduğuna baksan iyi edersin,” diye araya girdi annesi.</p>

  <p class="normal">“Saat on bir hanımefendi,” dedi yabancı aksanlı bir ses karanlıkta yaklaşarak. Winterbourne dönünce, bu iki bayana refakat eden adamı gördü. Yeni gelmiş olmalıydı.</p>

  <p class="normal">“Eugenio,” dedi Daisy. “Sandalla gezmeye gidiyorum.”</p>

  <p class="normal">Eugenio eğilerek selam verdi ve “Bu saatte mi küçükhanım?” diye sordu.</p>

  <p class="normal">“Bay Winterbourne ile birlikte gidiyorum. Hemen şimdi,” dedi genç kız.</p>

  <p class="normal">“Ona gidemeyeceğini söyle,” dedi Bayan Miller, uşağa dönerek.</p>

  <p class="normal">“Bana kalırsa bu saatte sandalla gezmemelisiniz, küçükhanım,” dedi Eugenio.</p>

  <p class="normal">Winterbourne, bu güzel kız, uşağıyla keşke bu kadar samimi olmasaydı diye düşündü; ama hiçbir şey söylemedi.</p>

  <p class="normal">“Sanırım bunun doğru bir hareket olmadığını düşünüyorsun,” dedi Daisy yüksek sesle. “Eugenio hiçbir şeyin uygun olduğunu düşünmez ki zaten.”</p>

  <p class="normal">“Hizmetinizdeyim,” dedi Winterbourne.</p>

  <p class="normal">“Küçükhanım yalnız başına gitmeyi mi planlıyor?” diye sordu Eugenio, Bayan Miller’a.</p>

  <p class="normal">“Hayır, bu beyefendiyle!” diye cevapladı Daisy’nin annesi.</p>

  <p class="normal">Uşak bir an için Winterbourne’a baktı, gülümser gibi oldu ve sonra büyük bir ciddiyetle eğilerek “Küçükhanım nasıl arzu ederlerse!” dedi.</p>

  <p class="normal">“Ben senin yaygara koparacağını sanmıştım oysa!” dedi genç kız. “Bu durumda gidip gitmemeyi önemsemiyorum artık.”</p>

  <p class="normal">“Gelmediğiniz takdirde bizzat ben yaygara koparacağım ona göre,” dedi Winterbourne.</p>

  <p class="normal">“İstediğim tek şey birazcık yaygaraydı zaten,” dedi genç kız yeniden gülmeye başlayarak.</p>

  <p class="normal">“Bay Randolph yattılar,” dedi uşak, oldukça soğuk bir ses tonuyla.</p>

  <p class="normal">“Daisy, biz de artık gitsek iyi olacak,” dedi Bayan Miller.</p>

  <p class="normal">Daisy, Winterbourne’a bakıp gülümsedi, bir yandan da yelpazesini sallamaya devam ediyordu. Birkaç adım attıktan sonra genç adama dönüp, “İyi geceler,” dedi. “Umarım hayal kırıklığına uğramışsınızdır veya sinir olmuşsunuzdur ya da buna benzer bir şey!”</p>

  <p class="normal">Winterbourne, genç kıza baktı, uzattığı elini öperek, “Kafamı karıştırdınız, şaşırdım,” diye cevap verdi.</p>

  <p class="normal">“Umarım bu yüzden uykusuz kalmazsınız,” dedi genç kız ve iki bayan, Eugenio’nun eşliğinde otele doğru ilerlemeye başladılar.</p>

  <p class="normal">Winterbourne arkalarından bakakaldı; aklı gerçekten de karışmıştı. On beş dakika kadar genç kızın aşırı samimiyet veya ani kaprisler arasında gidip gelen gizemli davranışlarını anlamaya çalışarak, gölün kenarında oyalandı. Varabildiği tek kesin sonuç, genç kızla bir şekilde “çıkmaktan” son derece zevk alacağı düşüncesiydi.</p>

  <p class="normal">İki gün sonra Winterbourne, genç kızla birlikte Chillon Şatosu’nu ziyaret etmek için yola çıktı. Daisy Miller’ı yardımcıların, hizmetçilerin ve turistlerin aylak aylak oturup çevreye bakındıkları otelin büyük lobisinde bekliyordu. Burası, genç adamın tercih edeceği bir yer değildi, fakat Daisy burayı seçmişti. Uzun eldivenlerinin düğmelerini ilikleyip, kapalı olan güneş şemsiyesini biçimli vücuduna bastırarak merdivenlerden uçarcasına indi. Genç kız şık, ama ölçülü bir seyahat elbisesi giymişti. Winterbourne, hayal gücü geniş ve eskilerin duygusal dediği türden bir adamdı ve genç kızın elbisesini ve merdivenlerden hızlı ve kendinden emin adımlarla inişini seyrederken sanki aralarında romantik bir şeyler yaşanıyormuş hissine kapıldı. O an genç kızla bir yerlere kaçacaklarına inanabilirdi. Genç kızla birlikte orada toplanmış o tembel kalabalığın arasından geçtiler; hepsi de genç kızı sert bir biçimde süzüyordu fakat genç kız Winterbourne’a katılır katılmaz umursamaz bir tavırla onunla sohbet etmeye başladı.</p>

  <p class="normal">Winterbourne’un tercihi Chillon’a trenle gitmekti, ancak genç kız neşeyle küçük vapurla gitmek istediğini, vapurla seyahat etmeye bayıldığını söyledi. Suyun üstünde hep tatlı bir esinti, ayrıca gruplar halinde insanlar olurdu. Vapur yolculuğu uzun sürmemiş, fakat genç kız Winterbourne’a bir sürü şey anlatacak vakit bulmuştu. Bu kısa yolculukları genç adama bir kaçış –bir çeşit macera– gibi geliyordu ve genç kızın olağan özgür davranışlarına razı olsa da, genç kızın da bu yolculukta aynı hisleri duyacağını umut etmişti. Fakat bu konuda hayal kırıklığına uğradığını itiraf etmeliydi. Daisy Miller oldukça neşeli ve etkileyiciydi, fakat hiç heyecanlı görünmüyor, kıpırdamadan oturuyor ne genç adamın ne de başkalarının bakışlarından çekiniyor; ne genç adama baktığında ne de etraftaki insanlar ona baktığında yüzü kızarıyordu. İnsanlar, genç kıza gözlerini ondan alamayarak bakıyorlardı ve Winterbourne, güzel arkadaşının bu havasından büyük bir keyif alıyordu. Genç kızın yüksek sesle konuşabileceği, gülebileceği, hatta vapurda gezinmek isteyebileceğinden endişelenmişti. Fakat genç kız hiç yerinden kalkmadan birçok konuda kişisel düşüncelerini anlatırken Winterbourne endişelerini unutuvermiş, gözlerini genç kızın yüzüne kilitlemiş, gülümseyerek oturmuş onu dinliyordu. Bu, genç adamın şimdiye kadar duyduğu en tatlı, hoş gevezelikti. Genç kızın “basit” biri olduğu fikrini kabul etmişti; fakat gerçekten düşündüğü gibi basit ve sıradan biri miydi yoksa sadece giderek güzel kızın sıradanlığına mı alışıyordu? Sohbeti büyük ölçüde felsefecilerin nesnel bakış olarak adlandırdığı havadan sudan konulardan oluşsa da, arada sırada daha kişisel bir hal alıyordu.</p>

  <p class="normal">“Neden yüzünüz bu kadar asık?” diye sordu genç kız, gözlerini Winterbourne’un gözlerine dikerek.</p>

  <p class="normal">“Asık yüzlü müyüm?” diye sordu genç adam. “Bana ağzım kulaklarımdaymış gibi geliyor.”</p>

  <p class="normal">“Beni, cenazeye götürüyormuş gibi bir haliniz var. Eğer bu bir gülümsemeyse, ağzınız kulaklarınıza çok yakın demektir.”</p>

  <p class="normal">“Güvertede denizci dansı mı yapmamı istersiniz?”</p>

  <p class="normal">“Neden olmasın, ben de şapkanızla para toplarım. Böylece seyahat masraflarımızı da çıkarmış oluruz.”</p>

  <p class="normal">“Hayatımda hiç bu kadar keyif almamıştım,” diye mırıldandı Winterbourne.</p>

  <p class="normal">Bir an Winterbourne’a bakan genç kız gülmeye başladı, “Size böyle şeyler söyletmek çok hoşuma gidiyor. Tuhaf birisiniz!”</p>

  <p class="normal">Vapurdan inip şatoya vardıklarında kişisel konuşmalar sohbete hâkim olmuştu. Daisy, yeraltındaki kemerlerle süslü odaları gezdi, elbisesinin eteklerini hışırdatarak merdivenlerden indi, kalelerin kenarlarına geldiğinde küçük bir çığlık atarak ürpertiyle geri döndü ve bütün dikkatini Winterbourne’un kendisine bu şatoyla ilgili anlattığı bilgilere verdi. Fakat Winterbourne, genç kızın eski feodal uygarlıkları çok da umursamadığını ve Chillon Şatosu’nun karanlık geleneklerinin genç kız üzerinde pek bir etki bırakmadığını gördü. Başka ziyaretçiler olmaksızın sadece görevli muhafızın eşliğinde gezinme şansını elde etmişlerdi ve Winterbourne, görevliyle acele etmemeleri, istedikleri her yerde durup oyalanmaları konusunda anlaşmıştı. Winterbourne’un cömert davrandığı görevli de bu anlaşma sonucunda onlara karşı cömert davranmış ve en sonunda onları kendi başlarına bırakmıştı. Daisy Miller’ın düşünceleri mantık ve tutarlılık açısından pek de dikkate değer sayılmazdı; çünkü söylediği her şey için bir mazereti vardı. Chillon Şatosu’nun bakımsız pervazlarında gezinirken Winterbourne’a, ailesi, geçmişi, zevkleri, alışkanlıkları, geleceğe dair planlarıyla ilgili beklenmedik ani sorular sorarken ya da kendisine sorulan sorulara cevap verirken birçok farklı bahane bulmuştu. Kendi zevkleri, alışkanlıkları ve planları söz konusu olduğunda Daisy Miller en kararlı ve en uygun açıklamaları yapmaya zaten hazırdı.</p>

  <p class="normal">“Umarım hakkımda yeteri kadar bilgi sahibi olmuşsunuzdur,” dedi genç kız, Winterbourne’a, genç adamın ona anlattığı mutsuz Bonivard’ın hikâyesini dinledikten sonra. “Bu kadar çok şey bilen birine hiç rastlamamıştım,” dedi genç kız. Bonivard’ın hikâyesi görünüşe göre genç kızın bir kulağından girip ötekinden çıkmıştı. Daisy, cümlesine Winterbourne’un kendileriyle birlikte seyahat etmesini ve kendileriyle “takılmasını” arzu ettiğini söyleyerek devam etmiş ve bu durumda kendilerinin de bir şeyler öğrenebileceğinden söz açmıştı. “Bizimle birlikte seyahat edip Randolph’a öğretmenlik yapmak istemez misiniz?” diye sordu genç kız.</p>

  <p class="normal">Winterbourne bunun üzerine hiçbir şeyin kendisini bundan daha fazla memnun edemeyeceğini; fakat ne yazık ki başka işlerinin olduğunu söyledi.</p>

  <p class="normal">“Başka işler mi? Buna inanmıyorum!” dedi Bayan Daisy. “Başka işler demekle neyi kastediyorsunuz? Siz çalışmıyorsunuz ki.”</p>

  <p class="normal">Genç adam çalışmadığının doğru olduğunu, fakat bir iki gün içinde Cenova’ya geri dönmesini gerektiren randevuları olduğunu söyledi.</p>

  <p class="normal">“İşte bu çok kötü, inanmıyorum!” dedi genç kız ve başka şeylerden bahsetmeye başladı. Fakat birkaç dakika sonra Winterbourne genç kıza eski güzel bir şöminenin motiflerini gösterirken, genç kız, konuyla ilgisiz bir şekilde, “Cenova’ya döneceğinizi söylediğinizde ciddi miydiniz?” diye soruverdi kendini tutamayarak.</p>

  <p class="normal">“Yarın Cenova’ya dönmek zorunda oluşum ne yazık ki can sıkıcı bir gerçek.”</p>

  <p class="normal">“Gerçekten çok kötüsünüz Bay Winterbourne,” dedi Daisy.</p>

  <p class="normal">“Tam ayrılırken böyle sözler söylemeyin lütfen!” dedi Winterbourne.</p>

  <p class="normal">“Ayrılırken mi!” diye bağırdı genç kız. “Daha yeni tanıştık. Bir yanım sizi burada tek başınıza bırakıp, dosdoğru otele gitmemin çok daha doğru olacağını söylüyor,” diye devam etti. Bunu izleyen on dakika boyunca Winterbourne’a onun ne kadar kötü biri olduğunu söylemekten başka hiçbir şey yapmadı. Zavallı Winterbourne’un şaşkınlığı yüzünden okunuyordu; şimdiye kadar hiçbir genç kız Winterbourne’un tavırları nedeniyle bu kadar rahatsız olduğunu belirtmemişti. O andan itibaren genç kız Chillon Şatosu’nun manzarası ya da gölün güzelliğiyle ilgilenmeyi bırakmış, genç adamın bir an önce görmek için acele ettiğini düşündüğü Cenova’daki gizemli bayana karşı savaş açmıştı. Daisy Miller, böyle bir bayanın varlığını nasıl bilebilirdi? Böyle birinin varlığını reddeden Winterbourne, bunu anlamakta epeyce zorlanıyordu ve genç kızın sonuç çıkarmaktaki hızından duyduğu şaşkınlıkla onunla inceden inceye alay edişindeki samimiyetin yarattığı memnuniyet arasında gidip geliyordu. Bütün bu olanlardan sonra Winterbourne, genç kızı masumiyetin ve edepsizliğin alışılmadık bir karışımı olarak görüyordu.</p>

  <p class="normal">“Bir seferde üç günden fazla izin vermiyor mu size?” diye sordu Daisy, alaylı bir biçimde. “Peki, yazın tatil yapmanıza izin veriyor mu? Bu kadar çok çalışıp izin alamayan biri daha yoktur. Bana kalırsa bir gün daha kalacak olursanız, sizi görmek için vapurla peşinizden gelecektir. Cuma gününe kadar bekleyin lütfen, hem böylece ben de kıyıya gider, onun gelişini görmüş olurum!”</p>

  <p class="normal">Winterbourne genç kızın gösterdiği huysuzluk karşısında hayal kırıklığına uğramasının hata olduğunu düşündü. Şimdiye kadar farkına varmadıysa da, genç kızın konuşmasındaki kişisel ilgi kendini belli etmeye başlamıştı. Sonunda Winterbourne’a, kışın Roma’ya gelmeye söz verirse, ona “takılmayı” bırakacağını söylerken son derece açık bir hal almıştı.</p>

  <p class="normal">“Bu tutulması zor bir söz değil,” dedi Winterbourne. “Teyzem kışın kalmak için Roma’da bir daire tuttu ve kışın gelip onu görmemi şimdiden rica etti.”</p>

  <p class="normal">“Teyzeniz için gelmenizi istemiyorum,” dedi Daisy. “Benim için gelmenizi istiyorum.” Bu cümle genç adamın Daisy’den teyzesi hakkında duyup duyabileceği ilk ve son cümle oldu. Genç kıza ne olursa olsun Roma’ya kesinlikle geleceğini söyledi. Bunun üzerine Daisy onunla uğraşmayı bıraktı. Winterbourne ile Vevey’e dönmek üzere trene binip yola çıktıklarında hava iyice kararmıştı ve genç kız yolculuk boyunca oldukça sessizdi.</p>

  <p class="normal">Winterbourne, akşam teyzesi Bayan Costello’ya öğleden sonrayı Daisy Miller ile birlikte Chillon’da geçirdiklerinden bahsetti.</p>

  <p class="normal">“Şu uşakları olan Amerikalılar mı?” diye sordu Bayan Costello.</p>

  <p class="normal">“Neyse ki uşakları evde kaldı,” dedi Winterbourne.</p>

  <p class="normal">“Seninle yalnız mı geldi?”</p>

  <p class="normal">“Tamamen yalnızdık.”</p>

  <p class="normal">Bayan Costello kâfur şişesinden bir nefes çekerek, “Ve bu genç kızı bir de,” diye söylendi, “benimle tanıştırmak istiyorsun!”</p>
</body>
</html>
