<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Daisy-miller</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_4">I</h2>

  <p class="normal">İsviçre’nin küçük Vevey kasabasında, son derece rahat bir otel vardır. Aslında burada çok otel bulunur; çünkü geçimini turistleri ağırlamakla sağlayan bu kasaba, –birçok ziyaretçinin hatırlayacağı üzere– her turistin görmesi gereken, harikulade mavi bir gölün kenarına kurulmuştur. Tebeşir beyazlığındaki cepheleri, yüzlerce balkonu ve çatılarında dalgalanan bir düzine bayrağı ile modern otellerden tutun da; eskiden kalma, adı, binanın pembe ya da sarı duvarına Almanca’yı andıran harflerle işlenmiş küçük İsviçre pansiyonuna ve bahçeye kondurulmuş garip görünümlü yazlık evine kadar, bu yapıların hemen her türlüsü göl kıyısını boydan boya süsler. Fakat Vevey’deki otellerden biri, hem daha seçkin hem daha ağırbaşlı havasıyla sonradan görme birçok komşusundan ayrılarak ünlenmiş, hatta bir klasik haline gelmiştir. Bu bölgeye, haziran aylarında çok sayıda Amerikalı turist gelir; hatta yılın bu vaktinde Vevey’in bir Amerikan kıyı şeridi halini aldığı söylenebilir. Newport ve Saratoga’ya ait bir manzarayı, bir yankıyı akla getiren sesler ve görüntüler vardır. Orada burada dolaşan özenle giyinmiş genç kızlar, muslin elbiselerin hışırtısı, sabah saatlerinde durmadan çalan dans müziğinin gürültüsü, yüksek perdeden konuşma sesleri her an duyulabilir. Bunların izlenimini muhteşem Trois Couronnes Oteli’nde edinir, kendinizi ister istemez Okyanus Evi ya da Kongre Salonu’na doğru ilerlerken bulabilirsiniz. Ancak Trois Couronnes’in –eklemek gerekir ki– biraz önce söylediklerimle uyuşmayan başka karakteristik özellikleri de vardır; elçilik kâtiplerini anımsatan zarif Alman garsonları, bahçede oturan Rus prensesleri, el ele tutuşmuş, dadıların gezdirdiği küçük Polonyalı çocuklar, Dent du Midi’nin karlı zirvesi ve Chillon Şatosu’nun o güzelim kuleleri.</p>

  <p class="normal">İki ya da üç yıl önce, Trois Couronnes’in bahçesinde oturmuş etrafındaki, az önce bahsettiğim zarif görüntülerin kimilerine tembel tembel bakınan genç Amerikalı’nın bu benzerlikleri mi yoksa farklılıkları mı aklından geçirdiğini bilemiyorum. Güzel bir yaz sabahıydı ve genç Amerikalı etrafına nasıl bakıyor olursa olsun bu görüntüler ona etkileyici görünmüş olmalıydı. Bir gün önce Cenova’dan küçük bir vapurla burada otelde kalan teyzesini ziyaret etmeye gelmişti. Uzun zamandır Cenova’da yaşıyordu. Fakat teyzesinin baş ağrısı vardı; –aslında teyzesinin başı neredeyse her zaman ağrırdı– şimdi de kendisini odasına kapatmış, kâfur kokladığından, o da etrafta gezinmek için özgür kalmıştı. Yirmi yedi yaşlarındaydı; arkadaşları ondan bahsederken genellikle Cenova’da “okuduğunu” söylüyorlardı. Düşmanları ondan bahsederken –aslında düşmanı yoktu– oldukça cana yakın ve herkesçe sevilen biri olduğunu ileri sürüyorlardı. Benim söylemek istediğim, bazı insanlar, onun Cenova’da çok vakit geçirmesinin sebebinin orada yaşayan ve kendinden yaşça büyük yabancı bir bayana karşı beslediği güçlü duygular olduğunu belirtirlerdi. Çok az Amerikalı –hatta sanırım hiç kimse– hakkında tek tük hikâyeler anlatılan bu bayanı görmemişti. Aslında Winterbourne’un, Kalvinizm’in bu küçük başkentine eskiden beri süregelen bir bağlılığı vardı, küçük bir çocukken burada bir okula gönderilmiş ve ardından yine burada koleje gitmiş ve bu yıllarda birçok sağlam dost edinmişti. Kendisine büyük mutluluk veren bu dostlukların birçoğunu korumuştu. Ve bunlar, onun için büyük bir doyum kaynağıydı.</p>

  <p class="normal">O gün, teyzesinin kapısını çalıp onun rahatsız olduğunu öğrenince, şehirde biraz yürüyüş yapmış ve sonra kahvaltısını yapmak üzere otele geri dönmüştü. Kahvaltısını henüz bitirmiş, otelin bahçesindeki küçük bir masada ataşe kılıklı bir garsonun servis yaptığı kahvesini yudumluyordu. Kahvesini bitirince bir sigara yaktı. O sırada, patika boyunca yürümekte olan dokuz on yaşlarında bir afacan kendisine yaklaştı. Yaşına göre ufak tefek bir yapıya sahip bu çocuğun yaşlı bir yüz ifadesi, soluk bir teni, sert ve minyon bir yüzü vardı. Zayıf, çelimsiz bacaklarını ortaya çıkaran kısa bir pantolon ve kırmızı çoraplar giymiş; ayrıca parlak, kırmızı bir kravat takmıştı. Elinde, yaklaştığı her şeyi; çiçeklikleri, bahçedeki bankları, kadınların elbiselerinin etek uçlarını sivri ucuyla dürttüğü bir baston taşıyordu. Winterbourne’un önünde durdu ve insanın içine işleyen parlak küçük gözlerini ona çevirdi.</p>

  <p class="normal">“Bana bir kesmeşeker verir misin?” diye sordu sert ve tiz bir sesle; çocuksu fakat her nasılsa yaşlı bir ses tonu vardı.</p>

  <p class="normal">Winterbourne kahve servisinin bulunduğu yanındaki küçük masaya göz attı ve içinde birkaç tane kesmeşeker kaldığını gördü. “Evet, birini alabilirsin,” diye cevapladı; “Fakat şekerin küçük çocuklar için pek yararlı olduğunu sanmıyorum.”</p>

  <p class="normal">Küçük çocuk öne çıkıp, gözüne kestirdiği şeker parçalarından üçünü dikkatle seçip, ikisini pantolonunun cebine, diğerini de hemen ağzına atıverdi. Bastonunu Winterbourne’un iskemlesine bir mızrak gibi saplayıp kesmeşekeri dişiyle kırmaya uğraştı.</p>

  <p class="normal">“Ah kahretsin, sert-t-miş!” diye bağırdı, “sert” kelimesini kendine özgü bir biçimde seslendirerek söylemişti.</p>

  <p class="normal">Winterbourne, çocuğa samimi bir şekilde yaklaşabileceğini hissetti ve babacan bir tavırla, “Dikkat et de, dişlerini acıtma,” dedi.</p>

  <p class="normal">“Ağzımda acıyacak kadar diş kalmadı. Hepsi döküldü. Sadece yedi dişim kaldı. Dün gece annem dişlerimi sayarken bir tanesi yine kendiliğinden düşüverdi. Annem, bir dişim daha düşerse beni döveceğini söyledi. Elimde değil. Hep bu eski Avrupa yüzünden. Buranın kahrolası havası yüzünden düşüyor dişlerim. Amerika’da hiç dişim düşmedi. Hep bu oteller yüzünden.”</p>

  <p class="normal">Winterbourne keyiflenmişti. “Eğer üç şeker yersen, annenden dayak yiyeceğin muhakkak,” dedi.</p>

  <p class="normal">“O zaman bana yemem için sahici şeker vermesi gerek,” diye yanıtladı küçük arkadaşı. “Burada hiç şeker yiyemiyorum. Amerika şekeri en iyisidir,” dedi heyecanla.</p>

  <p class="normal">“Peki, en iyi çocuklar da Amerikalı çocuklar mıdır?” diye sordu Winterbourne.</p>

  <p class="normal">“Bilmiyorum. Ben Amerikalı bir çocuğum,” dedi çocuk.</p>

  <p class="normal">“Ben senin en iyilerinden biri olduğunu düşünüyorum,” diyerek güldü Winterbourne.</p>

  <p class="normal">“Peki sen Amerikalı mısın?” diye sordu neşelenen çocuk. Sonra da Winterbourne’un Amerikalı olduğunu söylemesi üzerine, “Amerikalılar en iyisidir,” dedi heyecanla.</p>

  <p class="normal">Winterbourne, arkadaşına iltifatı için teşekkür etti; bu sırada bastonunu bir kenara koymuş olan çocuk, ikinci şekerini ağzına atarken bir yandan da yeni arkadaşını izliyordu. Winterbourne da aşağı yukarı bu yaşlarda Avrupa’ya getirilmiş olduğu için aklından çocukluğunda bu ufaklığa benzeyip benzemediğini geçirdi.</p>

  <p class="normal">“Ablam geliyor,” diye atıldı çocuk birdenbire. “O da Amerikalı.”</p>

  <p class="normal">Winterbourne patikaya doğru baktığında güzel bir genç kızın yaklaştığını gördü. “Amerikalı kızlar, kızların en iyileridir,” dedi küçük arkadaşına neşeyle.</p>

  <p class="normal">“Benim ablam en iyisi değil,” dedi çocuk. “Beni sürekli azarlıyor.”</p>

  <p class="normal">Winterbourne, “Sanırım bu onun değil, senin hatan,” dedi. Bu sırada genç kız da iyice yaklaşmıştı. Üzerine pastel renkte kurdeleler ile süslü, bolca fırfırlı beyaz muslinden bir elbise giymişti. Şapkası yoktu; elinde kenarları koyu renk nakışlarla süslenmiş geniş bir güneş şemsiyesi vardı; göze çarpacak, hayran olunacak kadar güzeldi. “Ne kadar da güzel!” diye düşünen Winterbourne kalkacakmış gibi sandalyesinde doğruldu.</p>

  <p class="normal">Genç kız, Winterbourne’un, göle tepeden bakan bahçe korkuluklarının yanındaki sandalyesinin önünde durdu. Küçük çocuk bastonunu şimdi de bir sırık gibi kullanıyor, onun yardımıyla çakılların üstünde atlıyor, tozları kaldırıyordu.</p>

  <p class="normal">“Randolph,” dedi genç kız, “sen ne yaptığını sanıyorsun?”</p>

  <p class="normal">“Alpler’e tırmanıyorum,” diye cevapladı Randolph. “Alpler’e böyle tırmanılır!” diyerek bir kez daha atladı. Sıçrayan çakıl taşlarından biri Winterbourne’un kulağına çarptı.</p>

  <p class="normal">“Bu şekilde ancak Alpler’den aşağı inilir,” dedi Winterbourne.</p>

  <p class="normal">“O bir Amerikalı!” diye bağırdı Randolph çocuksu sert ses tonuyla.</p>

  <p class="normal">Genç kız bu açıklamaya hiç ilgi göstermedi, kardeşine dik dik baktı. “Biraz sessiz olsan iyi edersin,” dedi sadece.</p>

  <p class="normal">Winterbourne bunu bir tanışma fırsatı olarak düşündü. Ayağa kalktı ve sigarasını fırlatarak yavaşça genç kıza yaklaştı. “Bu küçük bey ve ben tanıştık,” dedi nazik bir biçimde.</p>

  <p class="normal">Cenova’da nadiren ortaya çıkan belirli şartlar dışında, genç bir adamın genç ve bekâr bir bayanla konuşma özgürlüğüne sahip olmadığını gayet iyi biliyordu. Fakat burada, Vevey’de güzel bir Amerikalı kızın bir bahçede gelip önünde dikilmesinden sonra daha uygun bir fırsat olabilir miydi? Ne var ki, bu güzel Amerikalı kız, Winterbourne’un söylediklerini duyunca, sadece ona şöyle bir bakmakla yetinmiş; sonra da kafasını çevirip korkulukların üzerinden gölü ve karşıdaki dağları izlemeye koyulmuştu. Winterbourne biraz fazla ileriye gidip gitmediğini merak etmiş; fakat geri çekilmektense sohbeti ilerletmek gerektiğine karar vermişti. Söyleyecek başka bir şey düşünürken genç kız tekrar küçük çocuğa döndü.</p>

  <p class="normal">“O sopayı nereden aldığını bilmek istiyorum,” dedi.</p>

  <p class="normal">“Satın aldım!” dedi Randolph.</p>

  <p class="normal">“Onu İtalya’ya götürmek istediğini söylemeye çalışmıyorsun herhalde.”</p>

  <p class="normal">“Evet, onu İtalya’ya götüreceğim!” diye açıkladı çocuk.</p>

  <p class="normal">Genç kız elbisesinin önüne bir göz attı ve bir iki kurdelesinin düğümünü düzeltti. Sonra gözlerini tekrar ufaklığa çevirdi. “Onu bir yerde bıraksan daha iyi olur,” dedi.</p>

  <p class="normal">“İtalya’ya mı gidiyorsunuz?” diye sordu Winterbourne büyük bir nezaketle.</p>

  <p class="normal">Genç kız ona yeniden bakarak, “Evet bayım,” diye cevap verdi ve başka bir şey söylemedi.</p>

  <p class="normal">“Simplon Dağları’nın... üzerinden mi geçiyorsunuz?” diyerek devam etti Winterbourne biraz utanarak.</p>

  <p class="normal">“Bilmiyorum,” dedi kız. “Sanırım bir dağın oradan geçeceğiz. Randolph, giderken üzerinden geçeceğimiz dağ hangisiydi?”</p>

  <p class="normal">“Nereye giderken?” diye üsteledi çocuk.</p>

  <p class="normal">Winterbourne, “İtalya’ya,” diye açıkladı.</p>

  <p class="normal">“Bilmiyorum,” dedi Randolph. “Ben İtalya’ya gitmek istemiyorum. Amerika’ya gitmek istiyorum.”</p>

  <p class="normal">“Ah, İtalya çok güzel bir yerdir!” diyerek cevap verdi genç adam.</p>

  <p class="normal">Randolph yüksek sesle, “Orada şeker yenilebiliyor mu?” diye sordu.</p>

  <p class="normal">Ablası, “Umarım yenilmiyordur,” dedi. “Bence yeterince şeker yedin, annem de böyle düşünüyor.”</p>

  <p class="normal">“O kadar uzun zamandan beri yemiyorum ki; tam yüz haftadır!” diye çocuk mızmızlandı. Hâlâ hoplayıp zıplamaya devam ediyordu.</p>

  <p class="normal">Genç kız fırfırlarını kontrol etti ve kurdelelerini tekrar düzeltti. Winterbourne bu manzaranın güzelliği karşısında birkaç kelime daha etmeyi göze aldı. Genç kızın en ufak bir utanma belirtisi göstermediğini anlamaya başladığında kendisi de utanıp sıkılmaktan vazgeçmişti. Etkileyici yüzünde sinirlendiğini ya da heyecanlandığını belli eden en ufak bir değişiklik belirtisi yoktu. Winterbourne onunla konuşurken başka bir tarafa bakması ya da onu özellikle dinlemiyormuş gibi davranması, genç kızın yalnızca alışkanlığı ve genel tavrıydı. Fakat biraz daha konuşup genç kızın tamamen ilgisiz göründüğü manzaranın içinde ilgi çekebilecek bir iki şeye işaret ettikten sonra, genç kız bakışlarını giderek daha az kaçırmaya başladı ve Winterbourne, bu bakışların tamamıyla rahat olduğunu ve bir çekinme ifadesi taşımadığını gördü. Fakat, genç kızın gözleri o kadar içten, o kadar samimi ve masumdu ki; bu bakışları kendini beğenmişlik olarak adlandırmak olanaksızdı. Gözleri hayran olunacak derecede güzeldi ve Winterbourne, bu sarışın genç kızın yüzü –teni, burnu, kulakları, dişleri– kadar güzel bir yüzü gerçekten uzun zamandır görmemişti. Kadın güzelliğinden büyük bir zevk alır, onu gözlemlemek ve çözümlemekten haz duyardı ve bu genç kızın yüzüyle ilgili olarak da birkaç gözlemde bulundu: Kesinlikle tatsız ve yavan olmamakla beraber, tam olarak anlamlı bir yüz olduğu da söylenemezdi. Oldukça narin bir yüz olmasına rağmen Winterbourne’a birkaç rötuşa ihtiyacı varmış gibi gelmişti.</p>

  <p class="normal">Randolph’un ablasının uçarı bir kız olma ihtimalinin oldukça fazla olduğunu düşündü. Kendine özgü bir havası olduğundan emindi; fakat ışıltılı, tatlı, ifadesiz, minyon yüzünde alaya ya da ironiye dair bir şey yoktu. Çok geçmeden sohbete kendini kaptırmıştı. Winterbourne’a kendisinin, annesinin ve Randolph’un kış için Roma’ya gideceklerini söyledi. Genç adama gerçekten ‘Amerikalı’ olup olmadığını sordu; kendisine hiç de öyle gelmediğini, konuşmasını duyduktan sonra, daha çok bir Alman’a benzediğini –bu cümleyi biraz tereddüt ettikten sonra– söylemişti. Winterbourne güldü; ardından Amerikalı gibi konuşan Almanlar ile tanıştığını, fakat hatırladığı kadarıyla, şimdiye kadar bir Alman gibi konuşan Amerikalı’ya hiç rastlamadığını ekledi. Daha sonra genç kıza henüz kalkmış olduğu iskemleyi işaret ederek, oturursa daha rahat edip etmeyeceğini sordu. Genç kız ayakta durmaktan ve gezinmekten hoşlandığını söylese de biraz sonra oturdu. New York eyaletinden olduğunu belirterek ekledi, “Nerede olduğunu biliyorsanız elbette.” Winterbourne, kızın yerinde duramayan küçük kardeşini yakalayıp yanında durmasını sağlayarak genç kız hakkında daha çok bilgi edindi.</p>

  <p class="normal">“Adın ne senin evlat?” dedi Winterbourne.</p>

  <p class="normal">“Randolph C. Miller,” dedi çocuk sertçe. “Sana onun adını da söyleyeyim,” dedi ve bastonuyla ablasını işaret etti.</p>

  <p class="normal">“Sana sorulana kadar beklesen iyi edersin,” dedi ablası.</p>

  <p class="normal">“İsminizi öğrenmeyi gerçekten çok isterdim,” dedi Winterbourne.</p>

  <p class="normal">“Adı Daisy Miller!” diye bağırdı çocuk. “Ama bu onun gerçek ismi değil; yani kartvizitinin üstündeki ismi değil.”</p>

  <p class="normal">“Sizde bir kartımın olmayışı çok üzücü,” dedi Daisy Miller.</p>

  <p class="normal">“Onun asıl adı Annie P. Miller,” diye devam etti küçük çocuk.</p>

  <p class="normal">Kız kardeşi, Winterbourne’u işaret ederek, “Hadi ona ismini sor,” dedi.</p>

  <p class="normal">Ancak Randolph bu konuya kayıtsız kalarak kendi ailesiyle ilgili bilgiler vermeye devam etti. ”Babamın ismi Ezra B. Miller,” dedi. “Babam Avrupa’da değil; o, Avrupa’dan çok daha iyi bir yerde.”</p>

  <p class="normal">Winterbourne bir an için çocuğa öğretilen bu tavrın, babasının Tanrı katında olduğunu ima etmek için olup olmadığını düşündü. Fakat Randolph hemen ardından, “Babam Schenectady’de. Orada büyük bir işi var. Benim babam zengin, biliyor musun?” diye ekledi.</p>

  <p class="normal">“Yaa!” diyerek geçiştirdi Daisy Miller, bir yandan da indirdiği şemsiyesinin işlemelerine göz gezdiriyordu. Bu arada Winterbourne çocuğu serbest bırakmış, küçük çocuk da bastonunu yol boyunca sürükleyerek oradan uzaklaşmıştı. “Avrupa’dan hiç hoşlanmıyor,” dedi genç kız. “Geri dönmek istiyor.”</p>

  <p class="normal">“Schenectady’ye mi demek istiyorsunuz?”</p>

  <p class="normal">“Evet, doğruca eve gitmek istiyor. Burada hiç arkadaşı yok. Sadece bir çocuk var, fakat o da sürekli öğretmeniyle dolaşıyor; oynamasına izin vermiyorlar.”</p>

  <p class="normal">“Sizin kardeşinizin öğretmeni yok, öyle mi?” diye sordu Winterbourne.</p>

  <p class="normal">“Annem ona bizimle birlikte seyahat edecek bir öğretmen tutmayı düşündü. Anneme çok iyi bir öğretmen tanıdığını söyleyen bir bayan vardı, Amerikalı bir bayan, belki tanırsınız, Bayan Sanders. Sanırım Boston’dan gelmiş. Bize bu öğretmenden bahsetti ve biz de onun bizimle seyahat edebileceğini düşündük. Fakat Randolph bizimle birlikte seyahat edecek bir öğretmen istemediğini, vagonlarda ders yapamayacağını söyledi. Zamanımızın neredeyse yarısı trende geçiyor. Trende tanıştığımız bir İngiliz bayan vardı; ismi galiba Bayan Featherstone’du, tanırsınız belki. Randolph’a neden benim ders vermediğimi, onun deyimiyle, neden onu eğitime tabi tutmadığımı bilmek istedi. Bana kalırsa o bana, benim ona öğretebileceğimden çok daha fazlasını öğretebilir. O çok akıllı bir çocuk.”</p>

  <p class="normal">“Evet,” dedi Winterbourne. “Oldukça akıllı görünüyor.”</p>

  <p class="normal">“İtalya’ya varır varmaz annem ona bir öğretmen bulacak. İtalya’da iyi öğretmenler var</p>

  <p class="normal">mıdır?”</p>

  <p class="normal">“Çok iyi öğretmenler olduğuna eminim,” dedi Winterbourne.</p>

  <p class="normal">“Ya da bir okul bulacak. Öğrenmesi gereken şeyler var. Yalnızca dokuz yaşında. Koleje gidiyor.”</p>

  <p class="normal">Ve Daisy Miller, aile meseleleri ve diğer konular hakkında konuşmaya devam etti. Oldukça parlak yüzüklerle süslediği olağanüstü güzellikteki ellerini kucağında kavuşturmuş, güzel gözleri kâh Winterbourne’unkilerle buluşuyor, kâh bahçede dolaşan insanlarda ya da manzara üzerinde geziniyordu. Winterbourne’la, sanki onu uzun zamandır tanıyormuş gibi konuşuyordu. Bu durum genç adamın hoşuna gitmişti. Bu kadar konuşkan bir genç hanımla sohbet etmeyeli uzun zaman olmuştu. Aslında gelip yanına oturan bu yabancı genç kızın kendisiyle çene çaldığı söylenebilirdi. Oldukça sessiz olmasına, etkileyici bir sakinlik içerisinde oturmasına rağmen dudakları ve gözleri sürekli hareket halindeydi. Yumuşak, ince ve uyumlu bir ses tonuna sahipti ve konuşması kesinlikle arkadaşçaydı. Winterbourne’a annesi ve erkek kardeşiyle Avrupa’da gezdiği ve gezmeyi planladığı yerler hakkında bilgi verip, seyahat sırasında kaldıkları çeşitli otellerden söz etti. “Trendeki şu İngiliz bayan,” dedi, “Bayan Featherstone, bana bizlerin Amerika’da otellerde kalıp kalmadığımızı sordu. Ona Avrupa’ya gelene kadar hayatımda hiç bu kadar çok otelde kalmadığımı anlattım. Gerçekten de hiç bu kadar çok otel görmemiştim, burada her yer otel,” dedi. Ancak Daisy Miller’ın sesinde bu durumdan şikayetçi olduğunu belli eden en ufak bir iz yoktu, aksine her şeyden memnunmuş gibi görünüyordu. Bir kere alışınca aslında otellerin gayet iyi yerler olduklarını ve ayrıca Avrupa’nın da harika bir yer olduğunu söyledi. En ufak bir hayal kırıklığına bile uğramamıştı. Bu belki de daha önceden Avrupa hakkında pek çok şey duymasından kaynaklanıyordu. Buraya defalarca gelen birçok arkadaşı ve ayrıca Paris’ten gelen birçok elbise ve aksesuarı vardı. Ne zaman Paris’ten gelen bir elbisesini giyse kendisini Avrupa’daymış gibi hissediyordu.</p>

  <p class="normal">“İnsanların dileklerinin gerçekleşmesini sağlayan sihirli şapkalar gibi,” dedi Winter-bourne.</p>

  <p class="normal">“Evet,” dedi Daisy Miller bu benzetmeyi irdelemeden. “Elbise, hep burada olma isteği uyandırırdı bende. Fakat artık böyle bir istekte bulunmaya ihtiyacım yok. Güzel elbiselerin hepsini Amerika’ya yolladıklarına eminim; burada gördüğüm elbiseler deyim yerindeyse çok kötü. Hoşuma gitmeyen tek şey buradaki sosyal hayat. İnsanın faaliyette bulunacağı bir dernek bile yok; varsa da ben nerede olduğunu bilmiyorum. Siz biliyor musunuz? Bana kalırsa bir yerlerde bir dernek mutlaka vardır, ama ben henüz rastlayamadım. Sosyallikten her zaman çok hoşlanmışımdır ve ayrıca sosyal çevrem de her zaman geniş olmuştur. Sadece Schenectady’de değil, New York’ta da birçok tanıdığım vardır. Her kış New York’a giderdim. Orada bir yığın arkadaşım vardı. Geçen kış benim için on yedi yemek düzenlendi ve bunların üçünü de erkek arkadaşlarım verdi,” diye ekledi Daisy Miller. “New York’ta, Schenectady’de olduğundan daha fazla erkek ve elbette daha fazla kız arkadaşım var,” diyerek devam etti kısa süre sonra. Bir an için yeniden durdu, cıvıl cıvıl gözlerinin tüm güzelliği ve kibar, tatlı gülümseyişiyle Winterbourne’a baktı. ”Benim her zaman oldukça fazla erkek arkadaşım olmuştur,” dedi.</p>

  <p class="normal">Zavallı Winterbourne eğlenmiş, aklı karışmış ve kesinlikle etkilenmişti. Aslında bu tip konuşmaların ahlâk yoksunluğuna örnek olarak gösterildiği durumlar dışında, hiç kendisini bu şekilde ifade eden genç bir kıza rastlamamıştı. Ama Daisy Miller’ı Cenova’da dedikleri gibi “densizlik”le mi suçlayacaktı? Cenova’da çok şey kaybedecek ve Amerikan tarzından bile uzaklaşacak kadar uzun yıllar yaşamıştı. Bazı şeyleri doğru düzgün değerlendirebilecek yaşa geldiğinden beri, Amerikalı olduğu bu kadar belirgin olan başka bir genç kıza rastlamamıştı. Kesinlikle çok etkileyici ve aynı zamanda şaşırtıcı derecede de konuşkandı! Sadece New York eyaletinden gelen genç güzel bir kız mıydı, yoksa çok fazla erkek arkadaşı olan güzel kızların hepsi böyle miydi? Aynı zamanda entrikacı, utanmaz ve yalancı bir genç kız mıydı? Winterbourne bu konuda</p>

  <p class="normal">artık sezgilerine güvenemiyor ve mantığı da ona yardımcı olamıyordu. Daisy Miller inanılmaz derecede masum görünüyordu. Bazıları, ona Amerikalı kızların son derece masum olduğunu söylemiş, ama öte yandan başkaları da tamamen aksini, çok da masum olmadıklarını iddia etmişlerdi. Winterbourne, Daisy Miller’ın hoşça vakit geçirilebilecek bir genç hanım olduğunu düşünme eğilimindeydi, genç ve güzel Amerikalı bir arkadaş. Fakat şimdiye kadar bu türden bir genç kızla bir ilişkisi hiç olmamıştı. Burada, Avrupa’da yaşça Daisy Miller’dan büyük iki üç kadın tanımıştı. Ama bu kadınlar, saygınlıklarını kaybetmemek adına kocalarıyla birlikte olan, insanın ciddi ilişki kurduğu vakit hayatının tepetaklak olabileceği baştan çıkarıcı, tehlikeli kadınlardı. Fakat bu genç kız bu anlamda cilveli biri sayılmazdı, henüz fazlasıyla masum ve saf bir Amerikalı’ydı sadece. Winterbourne, Daisy Miller’a uygun düşen bir tanımlama bulabildiği için minnettardı. Sandalyesinde arkasına yaslanarak ona, genç kızın şimdiye kadar gördüğü en etkileyici burna sahip olduğunu söyledi. Güzel bir Amerikalı genç kızla arkadaşlık ederken nelerin normal kabul edildiğini ve kızın sınırlarının neler olduğunu merak etmişti. Bunları öğrenme yolunda olduğu, kısa süre içinde belli olmuştu.</p>

  <p class="normal">‘Şu eski şatoya gittiniz mi?” diye sordu genç kız, uzakta duvarları parlayan Chillon Şatosu’nu güneş şemsiyesiyle işaret ederek.</p>

  <p class="normal">“Evet, birkaç defa gördüm,” dedi Winterbourne. “Siz de görmüşsünüzdür sanırım.”</p>

  <p class="normal">“Hayır, gitmedik, ancak gitmeyi müthiş istiyorum. Kesinlikle gideceğim. Buradan o eski şatoyu görmeden ayrılamam.”</p>

  <p class="normal">“Oldukça hoş bir yolculuktur,” dedi Winterbourne, “ve rahat bir yoldur. Arabayla ya da küçük buharlı vapurlarla gidebilirsiniz.”</p>

  <p class="normal">“Trenle de gidilebilir,” dedi Daisy Miller.</p>

  <p class="normal">“Evet, trenle de gidilebilir,” diyerek onayladı Winterbourne.</p>

  <p class="normal">“Yardımcımız, ziyaretçileri şatoya kadar götürdüklerini söyledi,” diye devam etti genç kız. “Geçen hafta gidecektik fakat annem vazgeçti. Çok ciddi bir hazımsızlık sorunu var ve bu yüzden gidemeyeceğini söyledi. Randolph da istemedi; eski şatoların onu pek ilgilendirmediğini söylüyor. Fakat onu kandırmayı başarabilirsek, sanırım bu hafta gidebiliriz.”</p>

  <p class="normal">“Kardeşiniz tarihi eserlere ilgi duymuyor demek?” dedi Winterbourne gülümseyerek.</p>

  <p class="normal">“Eski şatoların umrunda olmadığını söyledi. O sadece dokuz yaşında. Hep otelde kalmak istiyor. Annem onu yalnız başına bırakmaya korkuyor ve yardımcımız da onunla kalmayacağı için fazla yer ziyaret edemiyoruz. Ama orayı ziyaret edemezsek çok yazık olacak,” diyerek yeniden Chillon Şatosu’nu işaret etti.</p>

  <p class="normal">“Bana kalırsa bir şeyler ayarlanabilir,” dedi Winterbourne. “Bir öğleden sonra Randolph’la kalabilecek birini bulamaz mısınız?”</p>

  <p class="normal">Daisy Miller bir an Winterbourne’a baktı ve sonra oldukça sakin bir ifadeyle, “Keşke <span class="ideitalik">siz</span> onunla kalabilseydiniz!” dedi.</p>

  <p class="normal">Winterbourne bir an duraksadı. “Ben daha çok sizinle Chillon Şatosu’na gelmeyi tercih ederim.”</p>

  <p class="normal">“Benimle mi?” diye sordu genç kız aynı sakinlikle.</p>

  <p class="normal">Cenova’daki genç kızlar gibi kızararak ayağa kalkmadı. Ama fazla cesur davrandığının farkında olan Winterbourne, genç kızın bundan alınmış olabileceğini düşündü. “Annenizle birlikte,” diyerek cevapladı oldukça saygılı bir ifadeyle.</p>

  <p class="normal">Fakat görünüşe bakılırsa Daisy Miller’ın gözündeki saygınlığını ve gözüpekliğini yitirmişti. “Yine de annemin geleceğini pek sanmıyorum,” dedi. “Öğleden sonraları çıkmaktan hoşlanmaz. Peki, siz az önce söylediğinizde ciddi miydiniz; şatoyu ziyaret etmek konusunda yani?”</p>

  <p class="normal">“Bütün samimiyetimle,” dedi Winterbourne.</p>

  <p class="normal">“O zaman belki bunu ayarlayabiliriz. Eğer annem Randolph’la kalırsa, Eugenio da kalır.”</p>

  <p class="normal">“Eugenio kim?” diye sordu genç adam.</p>

  <p class="normal">“Eugenio, bizim yardımcımız. Randolph’la kalmaktan hoşlanmıyor; gördüğüm en müşkülpesent adamdır. Fakat mükemmel bir yardımcıdır. Annem kalırsa o da Randolph’la birlikte otelde kalır ve böylece biz de şatoyu ziyaret edebiliriz.”</p>

  <p class="normal">Winterbourne bir an için mümkün olduğunca sakin bir şekilde düşünmeye çalıştı. ”Biz” kelimesiyle sadece kendisini ve Daisy Miller’ı kastediyor olabilirdi. Bu program, genç kızın güvenini kazanmak için o kadar uygun görünüyordu ki; Winterbourne, genç kızın elini öpmesi gerektiğini hissetti. Büyük ihtimalle de bunu yapacak ve bütün planı bozacaktı ki; bu sırada başka biri, tahminen Eugenio göründü. Uzun boylu, zarif, bıyıklı, kadife bir ceket giymiş gözalıcı bir köstek takmış, yakışıklı bir adam Winterbourne’a sertçe bakarak Daisy Miller’a yaklaştı. “Aaa, Eugenio!” dedi Daisy Miller arkadaşça bir ses tonuyla.</p>

  <p class="normal">Eugenio, Winterbourne’u baştan aşağı süzdükten sonra genç kızı ciddi bir ifadeyle eğilip selamladı. “Küçükhanım, öğle yemeğinin hazır olduğunu bildirmek isterim.”</p>

  <p class="normal">Daisy Miller yavaşça ayağa kalktı. “İşte gördün mü Eugenio?” dedi, “O eski şatoya her halükârda gideceğimi söylemiştim.”</p>

  <p class="normal">“Chillon Şatosu’na mı küçükhanım?” diye sordu yardımcı ve “Küçükhanım bunun için plan mı yaptı?” diye ekledi Winterbourne’a küstah gelen bir tavırla.</p>

  <p class="normal">Görünüşe bakılırsa Eugenio’nun ses tonu, Daisy Miller’ın kendisine bile, genç kızın durumunu imalı bir biçimde hatırlatma konusunda başarılı olmuştu. Genç kız biraz kızarak Winterbourne’a döndü, “Fikrinizi değiştirmeyeceksiniz değil mi?” diye sordu.</p>

  <p class="normal">“Oraya gidene kadar yüzüm gülmeyecek!” dedi Winterbourne.</p>

  <p class="normal">“Bu otelde kalıyorsunuz değil mi?” dedi Daisy Miller. “Gerçekten Amerikalısınız?”</p>

  <p class="normal">Uşak, Winterbourne’a düşmanca bir ifadeyle bakıyordu. Genç adam bu bakışların, en azından Daisy Miller için bile aşağılayıcı olduğunu düşündü; bakışları genç kızı “birini bulmuş” olmakla suçlar gibiydi. “Sizi, hakkımdaki her şeyi anlatacak biriyle tanıştırmaktan mutluluk duyarım,” diyerek gülümsedi, teyzesinden bahsediyordu.</p>

  <p class="normal">“Bir gün gideriz elbette,” dedi Daisy Miller. Ve gülümseyerek arkasını döndü. Güneş şemsiyesini açarak, Eugenio’nun yanında otele doğru yürümeye başladı. Winterbourne, genç kızın arkasından uzun uzun baktı ve o muslin elbisesinin fırfırlarını çakılların üzerinde sürükleyerek ilerlerken, genç adam kendi kendine, onun bir prenses olduğunu söyledi.</p>
</body>
</html>
