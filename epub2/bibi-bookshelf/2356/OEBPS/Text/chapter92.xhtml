<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>KAR</h2>

    <p>Gözlerimi açmadan önce kar yağdığını biliyordum. Kaldırımları kazıyan küreklerin sesini duyabiliyordum ve havada, kent ağır bir kar örtüsü altındayken görülen özel bir sükûnet vardı. Mahalleye, benim bölgeme bakmak için ön cephedeki odanın penceresine koştum. Çok erken olmalıydı. Arkadaşlarımın hiçbiri sokağa çıkmamıştı; yalnızca temizlik işçileri diz boyu karda dolanıyordu. Bir şey kaçırmadığım için rahatlamış bir halde, kız ve erkek kardeşlerimin henüz uyanmadığını anladım. Harcayacak zamanım yoktu. Acele edersem arkadaşlarımın hepsinden önce dışarıda olabilirdim.</p>

    <p>Ablamın eski yünlü giysilerinden giydim ama aralarında ellerimi sıcak tutacak eldiven yoktu. Mevsimin başında onları kaybetmiştim. Ayaklarıma ne geçireceğime bir türlü karar veremedim; ayakkabılarım artık kauçuk galoşlarıma sığmıyordu. Ayakkabı giyebilirdim ya da galoşları, ama her ikisini birden değil. Galoşların içine iki çift çorap giymeye karar verdim.</p>

    <p>Onları bağlarken tepemde dikilen birinin varlığını hissettim. Ağabey Lenny’ydi bu. Madison Meydanı Bahçesi’ndeki kapalı buz pateni salonunda kaymaya gitmek isteyip istemediğimi sordu. Hemen diğer planlarımı bozdum. On üç yaşındaki ağabeyim beni, dokuz yaşındaki kız kardeşini onunla buz patenine gitmeye çağırıyordu. Gitmek mi? Elbette gidecektim. Ama parayı nereden bulacaktım? Lenny içeri girmenin ve patenleri kiralamanın bir dolar tutacağını söyledi. Ağabeyimle patene gitmek arasında yalnızca iki engel vardı: 1948 fırtınası ve bir dolar. Fırtınayı atlatabilirdim, asıl sorun çıkaran şey bir dolardı.</p>

    <p>Arayış başladı. Bazı süt şişelerinin depozitosunu aldık, annemizden beş sent istedik, babamıza bir çeyreklik için yalvardım, palto ceplerinde bir-iki sent bulduk, yataklarımızın altına kaçmış iki bozuk para keşfettik ve ısıtması olmayan evimizin tren kompartımanları gibi sıralanmış altı odasından birinin bir köşesinde nadir bir sahipsiz paraya rastladık.</p>

    <p>En sonunda bir kâse sıcak yulaf ezmesiyle gücümüzü toplayıp zar zor kazandığımız bozuklukları cebimize sıkıştırarak yirmi blokluk yani kentte bir buçuk kilometrelik yolculuğa koyulduk.</p>

    <p>Rüzgârın savurduğu kar her yüzeye tutunuyordu. Lenny ve ben, kürekle yolun kenarlarına atılmış bir metrelik kar tepelerine tırmandıkça Alpler’deymişiz gibi davranıyorduk. Bu bizim dünyamızdı artık; bir yığın minik kar tanesi şehri kapatmış ve yetişkinleri evlere tıkmıştı. Gökdelenler beyaz bir kar peçesinin arkasında görünmezdi, biz de New York’un bizim için küçültülmüş olduğunu hayal edebilirdik. Üçüncü Cadde’nin ortasına kadar ezilme korkusu olmadan yürüyebiliyorduk. Neşemize, dışarıdaki karda hissettiğimiz inanılmaz özgürlük duygusuna hâkim olmak zordu.</p>

    <p>Kırk Dokuzuncu Sokak’a kadarki on iki blok zor değildi, ama şehri kesen uzun caddeler dondurucuydu. Hudson Nehri’nden esen sert batı rüzgârları ilerlemeyi neredeyse olanaksız hale getiriyordu. Artık ağabeyime uyum sağlamakta zorlanıyordum. Oyunbaz hayal gücümün yerini ayaklarımı kemiren soğuk almıştı. Kafam açıktaydı, eldivensiz ellerimi ceplerimin içinde yumruk yapmıştım ve galoşlarımın birkaç tokası gevşemişti. Lenny’nin bir daha onunla bir yere gitmek için beni çağırmayacağından korktuğum için kendimi bir baş belası durumuna sokmak istemediğimden nazikçe şikâyet etmeye başladım.</p>

    <p>Beşinci Cadde’ye yakın bir yerde sığınmak için bir kapı ağzında durduk. Korkarak Lenny’ye tokalarımın açıldığını söyledim. Lenny ceplerinden çıplak kırmızı ellerini çıkarıp karla kaplı, buzlu metal tokaları sıkılaştırmak için eğildi. Lenny’nin benimle ilgilenmesinden utanmış bir halde dosdoğru ileriye baktım ve şifon kar perdesinin içinden bize doğru yürüyen bir adamın görüntüsünü gördüm.</p>

    <p>Kaç yaşında olduğunu anlayamadım, bana bütün yetişkinler aynı yaşta görünürdü; ama bu adam uzun boylu, ince yapılıydı ve nazik, yakışıklı bir yüzü vardı. Şapka takmıyordu. Boynunda bir atkı vardı ve paltosu bizimki gibi karla kaplıydı.</p>

    <p>Benimle konuşup konuşmadığını hatırlamıyorum. Hatırladığım şey, yüzü benim yüzümün karşısında, önümde çömelmesiydi. Kendimi büyülenmiş ve sessizleşmiş hissederek yumuşak kahverengi gözlere bakarken buldum. Gittiğinde sıcaklığını başıma sıkıca sardığı yumuşak, şarap renkli atkıda hissettim.</p>

    <p>O günkü buz patenini hatırlamıyorum ya da eve dönüşümüzü. Anılarımda tek kalan şey kar, bir yabancının nezaketi ve ağabeyim Lenny.</p><cite>JULIANA C. NASH<span>New York, New York</span></cite>
  </div>
</body>
</html>
