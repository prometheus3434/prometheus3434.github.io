<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>BABANIN SAMAN NEZLESİ VAR</h2>

    <p>Babam burnuna takıntılıydı, onun kölesiydi. Babama göre Tanrı, burnu işyerinde şaka olsun diye yaratmış ve evreni tatil yaptığı pazar gününden önce bitirmek için koştururken tamamen unutmuştu. Babam ve Tanrı’nın epey ortak noktası var: Tanrı bütün varlıkların kaderini omuzlarında taşır, babamın saman nezlesi vardır. Babam durumlarının eşit olduğunu düşünür. “Tanrı saman nezlesi olmak istemez. İnan bana.” Evimizde babamın burnuyla meşgul olmadığımız tek bir dakika geçmez. Nasıl başka türlü olabilirdi ki? Burnu, bizimle yaşayan habis bir varlık gibi. Öğleden sonra Dairy Queen’e bir yolculuk, akşam yemeğinden sonra Monopol oynamak gibi planladığımız en ufak değişiklik babamın burnu tarafından veto yerdi. Emektar burun uyurken yapmayı becerebildiklerimiz de, babamın yüzüne çivilenmiş sinirli bir eşekarısı gibi, o uyandığında şaşmaz bir şekilde yarıda kalır. Pikniği kısa keseriz ya da sinemadan ayrılırız ve evde inhalasyon tüpünü ya da burun spreyini aramak için babamın peşinde dolaşırız; biz odalarda devriye gezen beş gulyabani gibi dolaşırken babam da sanki aradığımız şey oymuş gibi, “Burnum, burnum, burnum,” gibi bir ilahiyle bize yol gösterir. Pencereden bakanlar polisi çağırmıyorsa kendi aptallıklarındandır.</p>

    <p>Babam, her iki burun deliği de akıl almayacak kadar tıkanmış bir şekilde, banyonun lavabosunun başında dikiliyor. Cephanesi önünde duruyor: burun spreyi, burun damlası, burun tıkaçları, burun kremi, Vicks mentollü merhem, kâfur, zeytinyağı, motor yağı, Liquid-Plumr ve Drano marka lavabo açıcılar, patlayıcılar. Çevre Koruma Ajansı’nın onayını, sanayi izinlerini ve mahallenin boşaltılmasını gerektiren bileşimler geliştirmişti. Kapıda dururum ve babam yılan yağlarını karıştırırken, onları burnuna sürerken ve hiç hareket etmeden, sanki onu burnundan kurtarmaya gelecek süvari birliğinin yaklaşan toynak seslerini dinliyor gibi, bir mucize beklerken izlerim. İstisnasız bir şekilde, borazanlar hiç ötmez, ordu hiçbir zaman gelmez.</p>

    <p>“Burnum.”</p>

    <p>Bazen bu bir istifa bildirisidir. Mendilini göbeğinin üstünde, bilirsiniz, hazır biçimde tutarak koltukta uzanırken, “Burnum,” diye homurdanır. Başka zamanlarda bir savaş ilanıdır, özellikle de biçerdöveri onarmak gibi dikkat gerektiren bir şey yapmaya çalışırken. Bit kadar bir çiviyi sıkılaştırırken, gözleri sulanırken, yüzü kıpkırmızı olup şişerken makinenin yanında çömelir. Birdenbire, önceden uyarısı yapılmayan bir uzaylı istilası gibi, tornavidayı bahçeye fırlatır ve sıçrayarak doğrulur, kalçasını akrep sokmuş gibi pantolonunun arka cebinde mendilini arar. Sümkürür. Yüzünü göklere döner. “Burnum!” diyerek kükrer.</p>

    <p>Altı yaşındayım. Babam bisikletime zincir takıyor. En başta, zincirin yerinden çıkmasını engelleyemediğim için kabahatim büyük. Babam homurdanıyor. Burun deliğinden temiz bir damlanın süzüldüğünü ve bir yerlinin takabileceği bir hızma gibi orada asılı kaldığını görüyorum. Sessizce birkaç adım geri çekiliyorum. Babam burnunu çekiyor, gömleğinin koluyla burnunu siliyor, tekrar burnunu çekiyor, homurdanarak insan burnu gibi böyle anlamsızca tasarlanmış bir aracın yaratıcısına sövüyor. Gözlerini kırpıştırıp duruyor, gösteriş yapmak için zinciri çekiştiriyor. Ve sonra burun kontrolden çıkıyor. Babam yaralı bir boz ayı gibi kükrüyor, bisikleti havaya kaldırıyor ve yola fırlatıyor. İçindeki akrep dışarı çıkıyor. Sümkürüyor. Kuşlar havalanıyor, memeli hayvanlar yavrularını yuvalarına sürüklüyor, kasaba halkı saatlerine bakıp öğlen çalan itfaiye alarmının neden 10.25’te çaldığını merak ediyorlar. Gürültü, öfkeli haykırışına eşlik ederek su kulesinde yankılanıyor: “BURNUM!!!”</p>

    <p>Annem doktoruna bundan söz ediyor. Doktorun söylediğini yanlış anlayıp herkese, “Jerry’nin burun kemiği çarpık,” der. Eve broşürler getirip onları babamın beslenme çantasına koyar. Sanki hatırlatılması gerekiyormuş gibi.</p>

    <p>Dokuzuncu yaşımın yazında ailece Florida’da tatil yapıyoruz. Annem Cypress Gardens’a<a class="si-noteref epub-type_noteref" href="#f26" id="ref_f26">26</a> gitmek istiyor. Babam gönülsüz. “Benim saman nezlem ne olacak?” Annem çantasını açıyor: İçinde bir armut koltuğu dolduracak kadar Contac ve Triaminic var. Eyaletlerarası ulaşım yasalarını çiğneyeceğimiz ve sınırda eşyalarımıza el konacağı düşüncesi kafamın içini dolduruyor. Beşimizin otobanın kenarında dikildiğini, trafiğin emekleyecek kadar yavaşladığını, annemin el çantasındakilerin yere saçıldığını, fotoğrafçıların zulanın fotoğrafını çektiklerini hayal ediyorum.</p>

    <p>Cypress Gardens’a gidiyoruz. Arabayı park etmeden önce babam saman nezlesi ünlülerinin geçidine katılmak için yola koyulmuş.</p>

    <p>“Burnum.”</p>

    <p>Annem ilaçları çıkarıyor. “İşte, al bunlardan.” Annemin yanında katlanır plastik bardaklar ve bir termos dolusu portakal suyu bile var. Cypress Gardens’a gerçekten de gitmek istiyor. “Bunlar işe yaramaz,” diyor babam, yine de ilaçları yutarken. İşe yaramıyorlar.</p>

    <p>Öfke ve utanç dolu bir gün olarak hatırlıyorum o günü. Babamın burnu yolumuzun bütün kontrolünü ele geçirmişti. Annem ve biz çocuklar kayak gösterisini izlemek istiyorduk; babamın burnu eve gitmek istiyordu. Salkım söğüdün altındaki piknik alanında öğle yemeği yemek istiyorduk; babamın burnu omuz silkip aklımızı kaçırıp kaçırmadığımızı soruyordu.</p>

    <p>Babam bahçıvanlara sataşırken ben, kıvrılan patikalarda başı utançtan eğilmiş bir şekilde yürüyorum. “Devam edin. Hepimizi öldürün! Herhalde hayatınızda hiç buhar makinesi kullanmamışsınızdır!” Hiç tanımadığı bu insanlara yaklaşıp yanlarında çakı olup olmadığını soruyor. “Burnum!” diye inliyor yabancıların dehşetli bakışları karşısında. “Burnumu, yüzümden çıkarın! Kesip atın. Ölüyorum burada. Sefaletime bir son verin.”</p><cite>TONY POWELL<span>Murray, Kentucky</span></cite>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f26">
      <a class="si-backref" href="#ref_f26">26.</a> <span class="si-footnote-text">Florida’da, Winter Haven yakınlarındaki botanik parkı. (Y.N.)</span>
    </div>
  </div>
</body>
</html>
