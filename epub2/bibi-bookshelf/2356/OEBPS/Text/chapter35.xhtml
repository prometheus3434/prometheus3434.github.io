<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>ALTINDAN BİR ARMAĞAN</h2>

    <p>1937 kışıydı, Noel’den hemen sonraydı. Büyük ekonomik kriz hâlâ sürüyordu, ama moralim iyiydi. Ocak ayının sonunda ilkokuldan mezun olacaktım. Daha on iki yaşındaydım; sınıfımdaki diğer oğlanlardan daha küçük ve daha kısaydım. Annem hâlâ bana kısa pantolon giydiriyordu ve soğuk havalar başladığında yünlü golf pantolon ve dize kadar çoraplar giyiyordum. Sınıf arkadaşlarımın çoğu kısa pantolon giymeyi bırakmıştı, ama yaşları benden daha büyük olsa da hâlâ golf pantolon giyiyorlardı. Yalnızca on dört yaşında ve daha uzun birkaç kişi uzun pantolon giymeye başlamıştı.</p>

    <p>Ancak, mezuniyet töreni için bütün oğlanların aynı biçimde giyinmesi bekleniyordu. Beyaz gömlek, lacivert örgü kravat ve lacivert yünlü pantolon giymeleri gerekiyordu. İçlik giyen bir-iki çocuğa ne yapacaklarını sorduğumda mezuniyet günü uzun pantolonla geleceklerini söylediler.</p>

    <p>Anneme söylemeden önce mezuniyetten önceki haftaya kadar bekledim. Ona bu haberi olabildiğince nazikçe vermem gerektiğini düşündüm.</p>

    <p>Soğuk bir pazartesi günü ikindi vakti olduğunu hatırlıyorum. Karın belirsizleştirdiği sokaklarda ve kaldırımlarda ayak tabanlarımı eze eze yürüdükten sonra okuldan eve gelmiştim. Erimiş ve yeniden donmuş kalın kar tabakalarında derin oyuklar ve izler vardı. Evin içi bana sıcak ve rahatlatıcı gelmişti. Tereyağında kızarmakta olan balığın baş döndürücü kokusunu içime çekerken kalın paltomu koridordaki dolaba yerleştirdim. Evimizde hayatın birkaç lüksünden biri olan bir bardak süt için mutfağa girdim.</p>

    <p>“Aman anne,” dedim, “nefis kokuyor. Balığa bayılıyorum.”</p>

    <p>“Şimdi isteme sakın,” dedi annem, “hep istersin ya! Unutma, şimdi biraz yersen akşam yemeğinde yiyemezsin.”</p>

    <p>Bu, oynadığımız küçük bir oyundu ve sonucu hep aynıydı. Gerçekten dikkatini dağıttığımı söyleyene kadar onu usandırırdım. Sonra pes eder ve bana cömert bir parça verirdi. Akşam yemeğinde payıma sürekli tam porsiyon düşerdi.</p>

    <p>Bu kez oyunu uzatmadım.</p>

    <p>“Anne,” dedim, “mezuniyette...”</p>

    <p>“Evet?” diye yanıtladı, ocaktaki tavayı sallıyordu.</p>

    <p>“Bana birincilik madalyası verecekler,” dedim.</p>

    <p>Hâlâ ocakta meşgulken omzunun ucundan bana baktı ve ağzı kulaklarına vararak gülümsedi. “Bu harika bebeğim. Baban ve ben orada olacağız, oradaki en gururlu anne baba olacağız.”</p>

    <p>Yüzümün halinden yanlış bir şey olduğunu anlamış olmalıydı. Ocağa arkasını döndü ve, “Yani?” dedi.</p>

    <p>“Yani uzun pantolon giymem gerek.”</p>

    <p>Beklediğim yanıtı almam uzun sürmedi.</p>

    <p>“Bebeğim, şu sıralarda yeni pantolon için paramız yok,” dedi sakince. “Biliyorsun bunu.”</p>

    <p>“Tamam,” diye çıkıştım. “O zaman mezuniyete gitmiyorum. Artı, evden kaçacağım.”</p>

    <p>Bekledim. Annem tavayı birkaç kez salladı ve balık parçalarını tek tek tavadan aldı. Mutfak, tavada cızırdayan erimiş tereyağın sesi dışında çok sessizdi.</p>

    <p>Annem bana döndü. Bana uzattığı eli tam ortasına altın gibi kızarmış bir parça balık duran spatulayı tutuyordu.</p>

    <p>“Al,” dedi. “Masadaki top ekmeklerden birini kesip kendine güzel bir balıklı sandviç yap. Senin yerinde olsam bavullarımı hemen toplamazdım. Pantolon meselesini bir şekilde çözeceğiz.”</p>

    <p>Annem sandviç yapışımı izledi. Sandviçi yerken de izlemeyi sürdürdü, belli ki her bir ısırıkta zevkten homurdanma şeklim onu eğlendiriyordu. “Bu seni burada tutmalı,” dedi.</p>

    <p>Bir sonraki cumartesi annem, “Haydi alışverişe çıkalım,” dediğinde sorunu çözmüş olduğunu anladım.</p>

    <p>Kuşluk vakti kentin üzerine çöken ayaza karşı sıkıca giyinip Westchester Bulvarı’nda işleyen troleybüse bindik. Doğu Bronx’un en iyi alışveriş caddesi olan Güney Bulvarı’nda indik. Giyim mağazamız birkaç blok uzaktaydı. Kendimi bildim bileli pantolonlarımı oradan, Mr. Zenger’den alırdık. Mr. Zenger’i severdim, onun her zamanki gibi, “Güven bana oğlum, sana en iyisini vereceğim, bu pantolonla milyoner gibi görüneceksin,” dediğini duymak hoşuma giderdi.</p>

    <p>Ama önce bulvardan aşağıya biraz yürüyüp daha önce hiç fark etmediğim bir yerde durduk.</p>

    <p>Annem, “Burada bekle,” dedi.</p>

    <p>Kapıyı açtı ve cephesi bankayı andıran bir binadan içeri girdi. Kapının üstünde “İpotek ve Kredi” yazan tabelayı okudum.</p>

    <p>Annem on dakika sonra çıktı ve pantoloncu dükkânına gittik. Orada Mr. Zenger bana muhtemelen bütün dünyada sahip olunabilecek en güzel, yüzde yüz yün, lacivert bir uzun pantolon giydirdi.</p>

    <p>Mr. Zenger iç dikiş payı için ölçümü aldı ve biz beklerken paçaları dikti. Üç dolar elli sent tutmuştu, dikiş masrafları dahil.</p>

    <p>Yeni pantolon kahverengi kâğıda sarılmış ve iple bağlanmıştı. Annem, Mr. Zenger’e ödeme yapmaya gittiğinde paketi sıkıca kolumun altına sıkıştırarak tutuyordum. Annemin cüzdanından küçük kahverengi bir zarf çıkardığını, kapalı ağzını yırttığını ve içindekileri çıkardığını gördüm. İçinde dört yepyeni dolar vardı. Katlanmış paraları dikkatle düzeltti ve Mr. Zenger’e verdi. O da parayı kasaya koydu ve anneme elli sent para üstü verdi.</p>

    <p>Troleybüste annemin yanında otururken pencere kenarındaydım ve yolun büyük kısmında dışarıya baktım. Eve dönüş yolunun yarısına gelmişken Bronx Nehri Köprüsü’nün tıngırtısından başka bakacak pek bir şey yoktu, ben de ileriye bakmak için oturuşumu değiştirince annemin, kucağında duran cüzdanı üzerinde kavuşturduğu ellerine gözüm takıldı. O anda, her zaman sol elindeki yüzük parmağında olan sade altın alyansın artık yerinde olmadığını gördüm.</p><cite>JOHN KEITH<span>San Jose, California</span></cite>
  </div>
</body>
</html>
