<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>UZUN ZAMANDIR YOK</h2>

    <p>Jimmy 1968’de öldü; ama dört yıl önce adını Eski Vietnam Muhariplerini Anma Sayfası’nda bulana dek onun yasını tutmaya başlamamıştım. Onu bilgisayar ekranında görmenin beni bu kadar etkileyeceğini, bu kadar yaralayacağını tahmin etmiyordum. Otuz yıl uzun bir süre, Jimmy’nin hayatından yedi yıl daha uzun. Ama sanırım yeterince uzun değil. Sanki haberi daha yeni almış gibi hissettim.</p>

    <p>O gece rüyamda karnımda geniş bir yara olduğunu gördüm. Havan topundan geriye kalmış bir krater gibi bir şekli vardı. Acil servis doktoru başını sallayarak, “Hemen bunun bir çaresine bakmalısın, ama başka bir doktor bulman gerekiyor. Bu kadar büyük bir yaranın üstesinden gelemem,” dedi.</p>

    <p>Rüyalar hakkında araştırma yapanlar bazen her karakterin rüyayı görenin ruhunun farklı bir boyutunu temsil ettiğini söyler. Yani eğer hem doktor hem de hastaysam kendime Jimmy’nin ölümüyle yüzleşmenin benim için çok büyük olduğu ve yardıma ihtiyaç duyacağım için bu kadar uzun sürdüğünü söylüyorum.</p>

    <p>Sonraki altı ay boyunca Vietnam Savaşı hakkında belgeseller ve filmler izledim; tarihsel anlatımlar, anılar, sözlü tarihler, eve yazılan mektuplar, internet haber gruplarındaki yazılar, dipsiz bir öfkenin ve acının itirafları, geçmek bilmeyen kafa karışıklığı ve çaresizliği aktaran kaynaklar okudum, üstelik savaşa inanmış insanlara da aitti bunlar.</p>

    <p>Güney Louisiana’da yaşayan bir veteriner, ilkbaharda deltanın çiçek açtığını görmekten nefret eder; çünkü bu Güneydoğu Asya’nın tropikal ormanları kadar nemli ve bunaltıcı yazın geldiği anlamındadır. Gök gürültülü yaz fırtınalarının sesi top atışı gibi gelir ve yıldırım karanlığı aydınlattığında tıpkı geçen yirmi dokuz yıl boyunca her yaz olduğu gibi, ölmüş arkadaşlarının yüzlerini ve bedenlerini görür.</p>

    <p>“Bir ara bu korkunç anıları eninde sonunda unutacağımı düşündüm,” diye yazmıştı bir gece internetteki biri eski muharipler haber grubuna. “Ama artık anlıyorum ki öyle olmayacak.”</p>

    <p>Bir orta sınıf banliyösünde yaşayan başka bir eski askere, geçmişin görüntüleri o kadar canlı görünüyor ki bir gece “kamuflaj giysilerini giymiş, yüzüm siyaha boyanmış, az önce bir köpeğin gırtlağını kestiğim garip bir bahçede” buluyordu kendini.</p>

    <p>Vietnam Savaşı asla arkamızda bıraktığımız bir şey değil; o hâlâ içimizde, tıpkı rüyamdaki derin, karanlık, kanlı yara gibi.</p>

    <p>Aylar boyunca her gece başka türlü, Jimmy’ye elveda dememe izin verecek türden bir rüya görmeyi umarak uyudum. Sonra lisedeki en iyi arkadaşlarımdan biri olan kız kardeşi Ann’i aradım ve otuz yıldan beri ilk kez konuştuk. Bu, uzun zamandır kendim için yaptığım en iyi şeylerden biriydi. Bir saati gülerek ve eski öğretmenlerimizle sınıf arkadaşlarımıza saygısızlık ederek geçirdik, tıpkı eskiden olduğu gibi.</p>

    <p>Ann’in Jim adını verdiği ve kısa bir süre önce deniz kuvvetlerine katılarak onun kalbini kıran bir oğlu var. Ann bana Jimmy’nin öldürüldüğü hafta Noel izni listesinde olduğunu, ama tatili kendi adamlarıyla geçirmeye karar verdiğini anlattı. Noel’den altı gün önce başından vurulmuş ve hemen ölmüştü.</p>

    <p>Biri öldüğünde hepimizin inanmak istediği şey bu değil mi?</p>

    <p>Ann’le konuştuğum gece nihayet Jimmy hakkında bir rüya gördüm. Kamuflaj pantolonu, soluk kırmızı bir tişört ve spor ayakkabılar giyinmiş bir halde yalnızca yürüyüp geçiyordu, tanıyacak kadar yakın, ama dokunamayacak ya da konuşamayacak kadar uzaktı. Dikkatini çekmeye çalışarak ona bakmaya devam ettim, ama elleri cebinde, gözlerini ileriye dikerek düşüncelere dalmıştı. Alacakaranlıktı ve her yönden ufka kadar uzanan bir tarladaydık. Tek başına batıya, batan güneşe doğru yürüyordu, ben de ters yönde yürüyen bir grup insanla birlikteydim.</p>

    <p>Geçen haziran Jimmy elli dört yaşında olacaktı. Memleketimize dönünce onun mezarının başında ilk kez durdum. Kendisiyle tamamen aynı 43.000 mezarın arasında sade bir mermer mezar taşına sahip mezarı, bir manolya ağacının gölgesinde, gök mavi ve yakut rengi bir körfezin görüş alanı içinde yer alıyor. Üzerindeki birkaç sözcüğü ve sayıyı tekrar tekrar okuyorum, ama eğer herhangi bir sır ya da gizem saklıyorlarsa ben onu bulamıyorum.</p><cite>LYNN DUVALL<span>Birmingham, Alabama</span></cite>
  </div>
</body>
</html>
