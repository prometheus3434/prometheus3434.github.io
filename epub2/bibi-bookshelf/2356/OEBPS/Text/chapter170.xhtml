<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>UZUN BİR KIŞTAN SONRA</h2>

    <p>Her zamankinden erken kalktım. Hava davetkâr. İlkbahar havası kış havasından farklı. Ağaç dalları kırmızı tomurcuklu dişleriyle tırtıklı. Sonra güneşte soluk yeşil hareler oluşturan açık yeşil tüyler çıkartıyorlar. Yaz yaprakları koyu renkli, gölgeli olacak, ama ilkbahar yaprakları ışığı geçiriyor. İlkbahar ağaçları gündüz vakti yarı saydam tenteler açarak ışıldıyor.</p>

    <p>Kuşlar dışarıda, patırtı ederek haberlerini çayırdan dallara taşıyor. Kediler hâlâ yangın merdivenlerine yumulmuş. Taze gündüz havasında çıkıp dolaşmak için hiç acele etmiyorlar. Havanın sonra ısınacağını biliyorlar. Kuşları izliyorlar. Bekleyebilirler.</p>

    <p>Hava berrak, temiz, serin. Kokular hafif, yeşilliğin ufak esintileri, kurdele halinde kahverengi çamur, gökyüzünün mavi kokusu. Gün ortası kısa kollu gömlekler için yeterince ılık. Öğle yemeğimi sıcak bir tuğla duvar üzerinde oturarak dışarıda yiyorum. Esinti saçlarımı dağıtıyor ve eteğimin uçlarını uçuşturuyor. Gözlerimi kısmak zorundayım. Her şeyin tadı daha güzel.</p>

    <p>Bugüne kadar kışlık paltoma çiçeklerin sessiz gelişini fark edemeyecek kadar yumulmuştum. Birdenbire papatyalar yüzüme gülümsüyor, papağan laleleri gagalı taçyapraklarını sallıyor ve kokulu beyaz çiçekler bir genç kızın saçlarındaki fiyonklar gibi kızılcık ağaçlarına ilişiyor.</p>

    <p>Akşam ılık, ince ceketimi giymeliyim. Metrodan eve yürüdüğümde dışarısı hâlâ aydınlık. Saatlerce yürüyebilirdim. Arkadaşlarıyla sokakta oyun oynayan bir çocuk gibi, içeri girmek istemiyorum.</p>

    <p>Bu sabah işe gittiğimde pencerelerimi açık bıraktım. İlkbahar ben dışarıdayken sinekliklerden içeri girdi. Sanki büyük bir gümüş anahtar kullanarak çatıyı sardalye kutusunun kapağını açar gibi yuvarlayarak açmıştım. İçerisi dışarısı gibi kokuyordu. Uyumak için çimenlerin üzerinde uzanmak gibi olacaktı. Çarşaflar serin. Yatak örtüsü sıcak. Pencerelerimin dışında ışık sönüyor. Bu hafta sonu herhalde arabamı yıkarım.</p><cite>EILEEN O’HARA<span>San Francisco, California</span></cite>
  </div>
</body>
</html>
