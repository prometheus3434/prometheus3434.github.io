<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>SONSUZA DEK</h2>

    <p>Erkek kardeşim Ralph 1969’un Haziran’ında Vietnam’da öldü. Yirmi bir yaşındaydı. Ben on dokuzumdaydım. Ailemizde ikimizden başka çocuk yoktu ve çok yakın arkadaştık.</p>

    <p>Onu kaybetmek hayatımdaki en önemli olaylardan biriydi. O benim dünyamın merkezindeydi ve benliğimi oluşturan her şey onun benliğiyle ilgiliydi. Ancak şimdi elli yaşında bir kadın olarak, onun beni nasıl derinden etkilediğini ve ona olanlar nedeniyle hayatımın nasıl değiştiğini anlıyorum.</p>

    <p>Askere alındığında ona hiçbir zaman bir kere bile, “Gitme! Öldürülebilirsin ya da başkalarını öldürmek durumunda kalabilirsin. Hayatın için kaç! Kanada’ya git ya da vicdani retçi ol,” demedim.</p>

    <p>Zamanı geriye çevirebilseydim, ona şimdi söyleyeceklerim bunlar olurdu.</p>

    <p>Erkek kardeşim, kendilerine her söyleneni yapan işçi sınıfı kitlesinden geliyordu. Ben de o sorgulamayan suskun yığına aittim. O zamanlar gençtim ve kendim için düşünmeye henüz başlamamıştım.</p>

    <p>Ancak çok yıllar sonra Vietnam’da ne olduğunu anlamak ve hâlâ peşimizi bırakmayan bu ulusal felaket hakkında bilgilenmeye çalıştım.</p>

    <p>Savaş hakkındaki kaynakları okumak için kütüphaneye gittiğimde otuzlarımın ortalarındaydım. <em>Fire in the Lake<a class="si-noteref epub-type_noteref" href="#f60" id="ref_f60">60</a></em> adında bir kitap aldım kütüphaneden. Kitap o zamanlar benim düzeyimi aşıyordu ve yalnızca birkaç sayfa okumuştum, ta ki bir gün yakındaki bir dağ yolunda yürüyüşe çıkana kadar. Şansıma, dağ yolunun eteklerinde çok konuşkan ve cana yakın bir adamla karşılaştım. Bana arzusunun savaş muhabiri olmak olduğunu söyledi. Sohbet bundan sonra Vietnam’a ve erkek kardeşime döndü.</p>

    <p>Onunla arkadaşlık kurduk ve birkaç gün sonra bana Vietnam hakkında birkaç kitap getirdi. Kitaplar, erkek kardeşim gibi Amerikalı piyade erleri için ve onlar tarafından yazılmıştı. Yürekten ve içten yazılmışlardı. Böylece ben de, kendilerini sözcüklere dökemeyecek kadar acımasız olaylarla karşı karşıya bulan ve bu acımasızlıkları bizzat yapan genç adamların yüreklerine ve içlerine yolculuk ettim. Ve ayrıca derin sevgiyi ve şefkati yaşamış olanların yüreklerine ve içlerine.</p>

    <p>Bir kitap, <em>Everything We Had</em>,<a class="si-noteref epub-type_noteref" href="#f61" id="ref_f61">61</a> benim için özellikle sürükleyiciydi. Kısa bir an için Ralph, askerlerden birinin anlattıklarında yeniden canlanmış gibiydi. Kitabın “Zenci Asker” adlı bir bölümüydü. Kitapta anlatılan her anlatının sonunda askerin adı, rütbesi, bölüğü, hizmet dönemi ve katıldığı çarpışmalar sıralanıyordu. Zenci asker, cephedeki erkekler arasındaki derin dostluk bağından söz ediyordu. Teninizin rengi, diyordu, siperde birlikteyken önemini yitiriyor. Ardından, Sicilyalı olarak söz ettiği beyaz bir askerle kurduğu arkadaşlığı anlatıyordu. Bu askerin, Vietnam’dan ayrıldıklarında onu eve götürüp ailesiyle tanıştırmak istediğini söylüyordu. Dediğine göre, o kadar yakınlardı ki her ikisi de diğerinin ne zaman tuvalet ihtiyacı olduğunu biliyordu. Birdenbire, “Sonra o öldü,” diyerek sözünü bitiriyordu. Bu olaydan sonra Vietnam’da bir daha başka biriyle yakınlık kurmak için kendisine asla izin vermediğini söylüyordu.</p>

    <p>Bu bölümü okurken kalbimin atışını duyabiliyordum. Bu Sicilyalının erkek kardeşim olabileceğinden neredeyse emindim. Kitabın yazarıyla bağlantıya geçtim, o da bana zenci askerin adresini verdi. Ona bir mektup yazıp bahsettiği arkadaşının erkek kardeşim Ralph olduğuna yürekten inancımı doğrulamasını istedim.</p>

    <p>Kısa bir zaman sonra havaalanında, iki uçuş arasında bir gazete bayi/kitapçıda oyalanıyordum. Şansıma, Amerikalı piyade erleri hakkında başka bir kitap daha buldum. İçinde fotoğraflar vardı ve bu fotoğraflardan birinde erkek kardeşimle karşılaştım. En arka sırada, yalnızca kafası görünecek şekilde bir asker topluluğuyla birlikte duruyordu.</p>

    <p>Bütün bu olaylar üç ya da dört hafta içinde meydana geldi. O zenci askerden hiç haber almadım, mektubum da hiç geri dönmedi. Bu yüzden hiçbir zaman kesin olarak bilemeyeceğim. Çok güzel olurdu. O kişiyle konuşmayı çok arzu etmiştim.</p>

    <p>Belki de bu deneyimin en önemli tarafı, erkek kardeşimin neler yaşadığını keşfetmemdi, bunun için de minnettarım. Artık elim kolum bağlı hissetmiyorum. Erkek kardeşim için bugün bile ağladığım halde, uyanık, aklı başında ve canlı hissediyorum. Onu hâlâ özlüyorum ve sonsuza dek özlemeye devam edeceğim.</p><cite>MARIA BARCELONA<span>Santa Fe, New Mexico</span></cite>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f60">
      <a class="si-backref" href="#ref_f60">60.</a> <span class="si-footnote-text">(İng.) Göldeki Yangın. (Ç.N.)</span>
    </div>

    <div class="si-footnote html5_aside epub-type_footnote" id="f61">
      <a class="si-backref" href="#ref_f61">61.</a> <span class="si-footnote-text">(İng.) Sahip Olduğumuz Her Şey. (Ç.N.)</span>
    </div>
  </div>
</body>
</html>
