<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>KALP AMELİYATI</h2>

    <p>Batı eyaletlerinin birinde çalışan bir kalp cerrahıyım. Yıllar önce yaşlı bir beyefendiye yüksek riskli bir baypas ameliyatı yaptım. Sanıyorum yetmişlerinin ortalarındaydı. Ameliyat başarılı geçmiş görünüyordu, ama üç gün sonra hastada kalp ritmi bozukluğu ortaya çıktı ve kalbi durdu. Ona üç saat boyunca kalp masajı yaptım ve şaşırtıcı bir şekilde onu yeniden hayata döndürebildik. Ancak bu süreç içinde adamda beyin hasarı oluştu. Belirtiler tamamen sıra dışıydı. Artık elli yaşında olduğunu sanıyordu. Ona kalp masajı yaptığım üç saat boyunca hayatının yirmi yılından fazlasını kaybetmişti.</p>

    <p>Hastayı birkaç ay boyunca izledim ve bu süre içinde unuttuğu bu yılların onunu geri kazanmış gibiydi. Artık izini bıraktığımda altmış yaşında olduğundan emindi. Kronolojik yaşından yirmi yaş genç birinin gücüne ve enerjisine sahipti.</p>

    <p>Bir buçuk yıl sonra iyi bir arkadaşımla golf oynuyordum. O da bir arkadaşını getirmişti, bu adam hastanın damadı çıktı. Beni bir kenara çekti ve kayınbabasının o ayın başında ölmüş olduğunu söyledi. Taziyelerimi sundum. O noktada adam, hiç unutamayacağım bir hikâye anlatmaya koyuldu.</p>

    <p>Kalp ameliyatından önce hastam yaklaşık yirmi yıl boyunca alkolik, karısını döven ve iktidarsız bir adamdı. Kalbi durduktan, hayata döndükten ve hafızasının yirmi yılını kaybettikten sonra kendisiyle ilgili bütün bu şeyleri unutmuştu. İçmeyi bıraktı. Yine karısıyla yatmaya başladı ve sevgi dolu bir koca oldu. Bu bir yıldan fazla sürdü. Sonra bir gece uykusunda öldü.</p><cite>DOKTOR G.<span>Yer adı gizli</span></cite>
  </div>
</body>
</html>
