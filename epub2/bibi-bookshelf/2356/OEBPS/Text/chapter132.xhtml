<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>DÜŞÜNÜLMESİ GEREKEN BİR ŞEY</h2>

    <p>1970’teki doğum günüm için babam bana bir burç taşı yüzüğü verdi. Bu beyaz altın yüzüğün üzerinde iki yanında küçük elmaslar olan lacivert bir safir taşı vardı. Yüzüğün içine “İNANÇ” sözcüğü yazılmıştı. Bu yüzüğü çok sevdim ve sık sık taktım.</p>

    <p>1991 yılının Kasım ayında bir doktorun muayenehanesine gittim ve yüzüğü kazara orada bıraktım. Muayenehaneden ayrıldıktan on beş dakika sonra telefon edip orada çalışanlara yüzüğü aramaları için haber verdim. Muayene odası, o sırada içeride bir hasta muayene edildiği için hemen aranmadı. Hasta ayrıldığında ve oda temizlendiğinde yüzük gitmişti. Bölge polisine, yüzüğün kayıp olduğunu bildirdim ve onlara ayrıntılı bir biçimde tarif ettim. Binanın asansörüne ilanlar astım. Bulana ödül vermeyi teklif ederek bölge gazetesine ilan verdim. Yıllar içinde benzer bir yüzük bulabilmek için birçok farklı kuyumcuyu, ikinci el dükkânını ve antikacıyı aradım, ama hiç bulamadım. Babam 1978’de öldü.</p>

    <p>Annemin, kendisine büyükbabası tarafından verilen akuamarin taşlı bir yüzüğü vardı. Onu hep takardı ve ölünce onu takmamı ve hiç çıkarmamamı istediğini söyledi bana. 1991 yılının Ekim ayında ağır bir hastalığa tutuldu ve bir bakımevine gitmek zorunda kaldı.</p>

    <p>1995 Mart’ının başlarında bakımevinden bir görevli, aileye annemin birkaç günlük ömrünün kaldığını söyledi. 5 Mart’ta bir kolyenin ucuna onun yüzüğünü taktım. Parmağıma takarsam babamın bana verdiği yüzüğü kaybettiğim gibi bunu da kaybedeceğimden korktum. O öğleden sonra koma halinde yattığı odasında otururken ona sessizce, “Anne, ‘öteki tarafa’ geçersen belki yüzüğümü bulmama yardımcı olursun, böylece seninkini takmaya korkmam,” dedim. Annem 7 Mart’ta öldü.</p>

    <p>Perşembe günü, 30 Mart’ta çalıştığım klinikteki hemşirelerden biri bazı evraklar hazırlıyordu. Onunla konuşmak için ofisine girdim ve eli masa lambasının altına doğru kaydığında taktığı yüzük büyük, mavi bir ışık saçtı. “Gloria, ne güzel bir yüzük!” dedim. Daha yakından bakınca bunun 1991’de kaybetmiş olduğum yüzüğün aynısı olduğunu hemen anladım. Ona daha yakından bakmak için izin istedim. İşte, yüzüğün içinde, yıpranmış ama hâlâ görülebilir halde “İNANÇ” sözcüğü vardı. Gloria, erkek arkadaşının onu ikinci el araba satışı için temizlediği bir kullanılmış arabada bulduğunu söyledi. Yüzük bir süredir ondaymış ve daha önce de takmış. Onunla sık sık çalıştım, ama hiç fark etmemiştim. Ona hikâyemi anlattım, o da yüzüğü bana sorgusuz iade etti. O zamandan beri yakın arkadaş olduk. Yüzüğün onun da burç taşı olduğunu söylemem gerek. Doğum günü eylülde, benimkinden iki gün önce.</p>

    <p>Söylemeye bile gerek yok, bu olayın anlamı hakkında uzun uzun ve çok düşündüm. Annem komada bir şekilde düşüncelerimi “duymuş” muydu? Yüzüğün bulunması bir tesadüf müydü? Annem “öteki tarafa” ulaşmış ve bir şekilde yüzüğü aramayı başarmış mıydı? Onu bulma arzum yüzüğü bana getiren olaylar zincirini harekete mi geçirmişti? Bu bulmacayı çözemiyordum. Belki de bu bana her iki ebeveynimden bir mesajdı. Emin olduğum tek şey bu olayın bana, “İnançlı ol,” demesiydi.</p><cite>P. ROHMANN<span>Charlottesville, Virginia</span></cite>
  </div>
</body>
</html>
