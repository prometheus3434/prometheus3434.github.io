<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>HARRISBURG</h2>

    <p>27 Ağustos 1996’da annem beni gecenin bir yarısında uyandırdı ve 911’i aramamı söyledi. Ambulans eve geldi ve babamı Güney Jersey’deki bölge hastanesine götürdü. Ertesi akşam babam komaya girdi, doktorlar da onun Philadelphia’da bir hastaneye sevk edilmesine karar verdi. Annem ve ben hastaneye ulaşana kadar babam ameliyata girmişti.</p>

    <p>On iki saat sonra doktorlar bekleme odasına seslendi ve, “Beyninde bir anevrizma meydana geldi. Uyanabileceğini sanmıyoruz,” dediler.</p>

    <p>Yoğun bakımdaki odasına getirildikten hemen sonra onu görmek için içeri girdik. Onunla konuşurken, “Merhaba baba,” dedim ve tam o anda gözlerini açtı.</p>

    <p>Doktorlar odaya girip ona birçok soru sordu. “Kaç yaşındasınız? Hangi yıldayız? Başkan kim?” İlk üç soruyu doğru yanıtladı. Fakat ona son soruyu, “Neredesin?” sorusunu sorduklarında, “Harrisburg,” diye cevap verdi.</p>

    <p>Sonraki birkaç gün boyunca ilerleme gösteriyor gibiydi. Sonra, 4 Eylül’de lisedeki son yılımın ilk gününde beni erkenden evden aldılar. Hastaneye vardığımızda annem beni bekliyordu. “Durumu kötüleşti,” dedi. “Doktorlar beyin ölümünü ilan ettiler.”</p>

    <p>Birkaç dakika sonra bir hemşire yaklaşıp bize oturmamızı rica etti. Sorularımız olup olmadığını bilmek istiyordu. Kelimeler ağzımızdan döküldü, ailemizde hiç kimsenin söylememiş olduğu kelimeler. Bu kelimeler “organ bağışı”ydı. Bunun başkalarına yaşama şansı verebileceğini biliyorduk ve yardımcı olmak istiyorduk.</p>

    <p>Cenazeden bir hafta kadar sonra Hayat Hediyesi Donör Programı’ndan bize alıcıların nereden olduğunu ve tedavilerinin nasıl gittiğini anlatan bir mektup aldık.</p>

    <p>Liste karaciğer ve böbreklerle başlıyordu. Bir sonraki cümlede şöyle yazıyordu: “Elli üç yaşında, üç çocuklu bir adam Raymond’un kalbini aldı. Pennsylvania eyaletinin Harrisburg şehrinde yaşıyor.” İçim ürperdi ve kâğıdı yere düşürdüm.</p>

    <p>İnanıyorum ki babam öleceğini biliyordu, kalbinin onunla birlikte ölmeyeceğini bildiğine de inanıyorum. Yoksa bir şekilde onun Harrisburg’da yaşamayı sürdüreceğini biliyor muydu?</p><cite>RANDEE ROSENFELD<span>Egg Harbor Township, New Jersey</span></cite>
  </div>
</body>
</html>
