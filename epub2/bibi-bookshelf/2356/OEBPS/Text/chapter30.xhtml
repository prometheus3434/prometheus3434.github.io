<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>MOKASENLER</h2>

    <p>“Sanırım rahip olmak istiyorum,” dedim. Yıl 1953’tü ve sekizinci sınıfın ortalarındaydım. Annem ve babam hiçbir şey söylemedi, konu da bir daha gündeme gelmedi. Yazın bir gün eve geldim ve birinci kaleci eldivenimi yemek odasındaki masaya fırlattım. Annem ütü yapıyordu. Ona dedim ki, “Gerçekten papaz okuluna gitmek istiyorum.”</p>

    <p>Ancak o zaman annem ve babamın Rahip McCollow’la çoktan konuşmuş olduğunu öğrendim. Rahip onlara yaşadığımız bölgede lise düzeyinde üç papaz okulu olduğunu anlatmıştı. Kısa süre sonra beni Wisconsin eyaletinin Madison kentindeki Queen of Apostles Kilisesi’ni ziyarete götürdü. Ertesi öğretim yılı için kaydımı yaptırdım.</p>

    <p>Babam kararımdan memnundu. Bir gün çalıştığı ayakkabı mağazasına düzenli olarak gelen bir satıcıya kararımdan bahsetti. Satıcı ona Wisconsin eyaletinin Fond du Lac kentinin yakınlarındaki arazisinde bir papaz okulu olduğunu söyledi. Bir sonraki cumartesi annem, babam ve üç erkek kardeşimle birlikte Calvary Dağı’ndaki Saint Lawrence Papaz Okulu’na gittik.</p>

    <p>Okul bir tepenin başındaydı. Oraya ahşap gövdeli steyşın arabamızla gittik. Görünürde hiç kimse yoktu, ama Milwaukee Braves takımının beyzbol maçı bütün hoparlör sisteminden yayınlanıyordu. Bir kapı açıldı ve boş koridordan bir ışık huzmesi sızdı. Işıkta kahverengi bir bornoz ve burnu açık ayakkabı giyen bir adam göründü. Gördüğüm ilk Kapuçin Fransiskeni’ydi. O Kapuçin bizi Rahip Gerald ve rektörle tanıştırdı, o da bizi avluda ve binalarda gezdirdi. Rahip Gerald çalışma odasına dönünce bize bir başvuru formu verdi. Steyşın arabamıza geri döndüğümüzde babam, “Eee, ne düşünüyorsun?” diye sordu.</p>

    <p>“Tam istediğim yer,” dedim.</p>

    <p>Saint Lawrence Papaz Okulu’nda liseye ve bir yıl üniversite eğitimine devam ettim. Üniversitenin ilk yılında Kapuçinlere katılma fikrine ciddi ciddi yakınlık duyduğumu fark ettim. Eylül 1958’de kendi kahverengi bornozumu ve burnu açık ayakkabılarımı edindim. Kapuçin cüppesini giydim. 1965’te Kapuçin rahibi oldum. Ne zaman takdiriilahi üzerine vaaz vermem gerekse, “Tanrı’nın hemen ardından, benim Kapuçin rahibi olmamın en büyük sorumlusu hiç tanımadığım ve adını bile bilmediğim ayakkabı satıcısıdır,” derdim.</p>

    <p>1975’te Indiana eyaletinin Huntington kentinde görevlendirildim. Beni sıkça ziyaret eden bir üniversite öğrencisi olan Joe, bana o yaz tatilinde Wisconsin’e gidip gitmeyeceğimi sordu. Gideceğimi söyledim. Eğildi ve sağ ayağından yumuşak tabanlı bir mokasen çıkardı. Topuğu yıpranmıştı. “Bana bundan bir çift bulabilir misin?” dedi. “Bunlardan yalnızca Wisconsin’de satıyorlar.” Kaç numara giydiğini bilmiyordu, bu yüzden mokaseni ayağıma giydim. Bana biraz büyük geldi.</p>

    <p>Tatilim süresince “bu mokasenlerden” bir çift arayarak birçok mağazaya uğradım. Ayrıca Saint Lawrence Papaz Okulu’ndaki üniversite yurdunu ziyaret ettim ve öğrencilerin yaratıcı posterlerle ve flamalarla süslediği odalarda gezintiye çıkarıldım. Orada bir öğrencinin yatağının hemen yanında “bu mokasenlerden” bir çift vardı. “Kimin yatağı bu?” diye sordum tur rehberine. “Tom Roportal’ın,” dedi ve bana çocuğun ana binada derste olduğunu söyledi. Tom’u bulduğumda, “Bu mokasenleri nereden buldun?” diye sordum.</p>

    <p>“Fond du Lac’ın anacaddesindeki Jahn’ın ayakkabı mağazasından,” dedi.</p>

    <p>Arabayla yirmi kilometre uzaklıktaki Fond du Lac’a gittim; mağazanın vitrininde “bu mokasenler” vardı. Mağazaya girdim ve beyefendiye bir çift istediğimi söyledim. “Kaç numara giyiyorsunuz?” diye sordu. “Benim için değil,” dedim, “ama deneyeceğim, biraz büyük gelirse doğru numara demektir.”</p>

    <p>Kasiyer gözlerini göğe doğru dikti, ben de dedim ki, “Biliyorum, numarayı anlamanın yolu bu değil. Ayakkabı mağazasında büyüdüm ben.”</p>

    <p>“Nerede?” diye sordu.</p>

    <p>“Wisconsin eyaletinin Monroe kentinde,” dedim.</p>

    <p>“Hangi mağaza?” diye sordu.</p>

    <p>“Monroe Ayakkabı Mağazası,” dedim.</p>

    <p>“Vern Peterson’un oğlu musunuz?” diye sordu.</p>

    <p>“Hayır, Don Clark’ın oğluyum,” dedim.</p>

    <p>“Ah, evet!” dedi kasiyer. “Don’un papaz okuluna giden bir oğlu vardı, değil mi?”</p>

    <p>“Evet,” dedim. “O çocuk benim. Siz o satıcı mısınız?”</p>

    <p>Öyleydi.</p><cite>KAPUÇİN RAHİBİ KEITH CLARK <span>Mount Cavalry, Wisconsin</span></cite>
  </div>
</body>
</html>
