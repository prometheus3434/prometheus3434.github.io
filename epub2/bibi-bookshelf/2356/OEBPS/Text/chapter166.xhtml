<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>DİKİŞ DERSLERİ</h2>

    <p>Küçük bir çocukken ilk dikiş derslerimi yerde oturup kumaş parçalarını eften püften küçük kreasyonlara dönüştürmek için birbirine teyelleyerek aldım. Tepemde, yemek masasında annem dikiş makinesini uçururdu. Ara sıra beni kendi üzerime tutturduğum dikişten sökmek ya da ipliğin ucuna tükürüp iğne deliğinden nasıl geçirileceğini göstermek için dikişine ara verirdi. Çocuk teyellerim kumaş boyunca kıvrılan Mors kodunu andırıyordu.</p>

    <p>Annemin derslerinin peşinden hikâyeleri gelirdi; annesinin gazete kâğıdından nasıl bir erkek takım elbisesi kalıbı çıkardığını ve Büyük Ekonomik Kriz zamanında un çuvallarından kendine nasıl elbise yaptığını anlatan hikâyelerdi bunlar. Kayıplarla geçmiş bir çocukluk, savaş, günü çıkarma çabası ve kendi doğumum hakkında birçok şey duydum. Bu hikâyeler nefes almak kadar doğaldı ve onları havayı içime çektiğim gibi içime çektim.</p>

    <p>Akşam yemeğine kadar, bitsin ya da bitmesin, dikişlerimiz odayı yemeğe ve aile işlerinin işgaline hazırlamak için bir kenara konulurdu. Ertesi sabah dikiş makinesi yine çıkar ve projelerimiz devam ederdi.</p>

    <p>Resmî dikiş derslerim yedinci sınıftaki ev ekonomisi dersinde başladı. Bir dönem dikiş ve bir dönem yemek pişirme, kızları gelecekteki eş ve anne rollerine hazırlamak için zorunluydu. Ergenliğin başındaki ilk zorlu işime başlamak için sabırsızlanıyordum.</p>

    <p>Öğretmenim Mrs. Kelso, sıkıca toplanmış kahverengi bukleleri olan sade, sert bir kadındı. Yalnızca kendisi kadar sade malzemeden diktiği döpiyesler giydiği için hiç hayal gücü olmadığından emindim. “Klasik,” derdi onlara.</p>

    <p>Mrs. Kelso’nun bizim ergenlik öncesi duyarlılığımıza aşılamaya çabaladığı dikiş tekniğinin anneminkiyle neredeyse tek bir ortak noktası bile yoktu. Annem kumaşı yere serer, (elinde varsa) bir kalıp çıkarır, birkaç iğne iliştirir, keser ve dikerdi. Kısa bir süre sonra yeni bir elbisem olurdu.</p>

    <p>Mrs. Kelso kitabi çalışıyordu. Anlaşıldığı kadarıyla bir ergenliğe geçiş töreni olan ilk projemiz, küçük kare kumaşlara çıtçıt dikmekti. İpliği çıtçıtın deliğinden her çekişimizde bir düğüm yapar ve bu düğümü başparmağın tırnağıyla çıtçıtın ucuna yaklaştırırdık. Benim beceriksiz düğümlerim çıtçıtın etrafında bir türlü hizaya girmezdi, bu yüzden bu çalışmayı iki kez daha tekrarlamak zorunda kalırdım. Öğrendiklerimi anneme gösterdiğimde yanıtı, “Ooooo, kimin bu kadar zamanı var?” oldu.</p>

    <p>Teknik bir yana, iki öğretmenimin arasındaki en büyük fark, çalışma felsefeleriydi. Annem ıslık çalar ve ellerini çırpardı. Tennessee Ernie Ford eşliğinde “Sixteen Tons”<a class="si-noteref epub-type_noteref" href="#f72" id="ref_f72">72</a> şarkısını söylerdik ve “The Gollywog’s Cakewalk”<a class="si-noteref epub-type_noteref" href="#f73" id="ref_f73">73</a> şarkısının yıpranmış plağını çalarken daireler çizerek yürürdük. Annemin ağladığını gördüğüm nadir anlardan biri, elbisemin belindeki büzgüleri ayarlarken bir Çigan müziği plağını dinlediği andı.</p>

    <p>Mrs. Kelso için dikiş bir bilimdi, öğrenmek için üniversiteye gitmeniz gereken bir şeydi. Şarkı söylemeye, hatta radyo dinlemeye bile izin vermezdi. Tebessüm, suratının o sert duvarında nadiren bir çatlak oluştururdu. Onu yalnız ve çocuksuz bir kadın olarak hayal ettim, ama her ikisine de uymadığını öğrenince hayrete düştüm.</p>

    <p>Sınıfım nihayet gerçek dikiş için uygun bulunduğunda, Mrs. Kelso basit bir evaze etekli ve V yakalı, düğmesiz, fermuarsız, penssiz ve kıvrımsız bir jile seçti. Annem jilem için güzel bir gri pazen kumaş seçmeme yardım etti. Kumaşı kesmeye başlamak için sabırsızlanıyordum.</p>

    <p>Kumaşı paketten çıkarmamıza izin vermeden önce Mrs. Kelso bize kalıp talimatlarının yazılı olduğu kâğıdın tamamını okuttu ve kalıp terimleri konusunda bizi sınava tabi tuttu. Nihayet, kumaşımızı büyük masalara serdik, kalıp parçalarını tıpkı düzenleme talimatlarının gösterdiği gibi iğneledik ve çentiklerde küçük üçgen kesikler açarak belirtilen çizgiler boyunca kestik. (Annem çentikleri hiç umursamazdı.) Terzi karbon kâğıdı ve işaretleyici tekerle, kalıptaki bütün dikiş çizgilerini işaretlememiz gerekiyordu. Çizgileri pazen kumaşıma işaretlemeye çalıştım da çalıştım, ta ki işaretleyici tekerim kâğıdı kesene ve dikiş payları kalıptan ayrılana dek. Hayal kırıklığımı anneme anlattığımda bana dikiş makinesinde dişli kapağının üzerindeki çizgi işaretlerini gösterdi, birini seçip takip etmemi ve işaretleyici tekerleri boş vermemi söyledi.</p>

    <p>Mrs. Kelso bize jilenin eteklerini dizimizin altında bir uzunlukta bastırttı. Bu çabanın korkunç sonucu aynada kendini gösteriyordu; un çuvalından bir elbisenin içinde sıska bir tavuğa benziyordum. Notumu hatırlamıyorum.</p>

    <p>Bir daha giymeyeceğime yemin ederek jileyi eve getirdim. Annem etek boyunu 1965’in ölçülerine göre kısaltarak, yan dikişleri ince bedenime göre ayarlayarak ve çenemin altında bir fiyonk yapacak şekilde uzun şeritleri olan pembe krep bir bluz satın alarak giysiyi kurtardı.</p>

    <p>Mrs. Kelso’yla geçen dönemin sonunda artık bir eş ya da anne olmak istemiyordum. Ama yirmi bir yaşıma gelince her ikisi de oldum; Mrs. Kelso’nun bana öğrettiklerinin çoğunu yapmaya da zamanım yoktu. Ama annemin dersleri her dikişimde hızla çalışmamı sağladı. Uğraşımı, yaptığım her küçük mama önlüğü ve tişörtü süslemeye hazır bebek kusmuklarının miktarına göre ayarladım. Dikiş dikerken şarkı söyleyip el çırptım ve oğlumla oynadım. Tennessee Ernie Ford’un yerini Pink Floyd aldı. Oğlum dikiş dikmek yerine ayaklarımın dibinde Lego’dan kaleler yaptı. Büyüdükçe hikâyelerimin yerini onun son <em>Star Trek</em> ya da Piers Anthony romanlarından parçalar okuması aldı.</p>

    <p>Sonra zaman eskisi kadar değerli olmayınca ve kusursuzluk iyi bir kumaşın maliyetini haklı çıkarabildiğinde Mrs. Kelso’nun derslerini hatırladım ve diğer kadınların derslerini. Çıtçıtlarımı tutan düğümler asker gibi dizildi. Çentiklerin çok kullanışlı olduğunu fark ettim.</p>

    <p>Bu yıl seksen yaşına basan annem artık yatağına karyola etekliği ya da iki buçuk kiloluk köpeğine yağmur geçirmeyen şapka yapma konusunda tavsiyemi almak için beni şehirlerarası telefonla arıyor. Sanırım bu da onun bana, sonunda ona öğretecek bir şeyim olduğunu söyleme biçimi.</p><cite>DONNA M. BRONNER<span>Santa Teresa, New Mexico</span></cite>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f72">
      <a class="si-backref" href="#ref_f72">72.</a> <span class="si-footnote-text">(İng.) On Altı Ton. (Ç.N.)</span>
    </div>

    <div class="si-footnote html5_aside epub-type_footnote" id="f73">
      <a class="si-backref" href="#ref_f73">73.</a> <span class="si-footnote-text">(İng.) Gollywog’un Pasta Dansı. (Ç.N.)</span>
    </div>
  </div>
</body>
</html>
