<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>PAZAR SOKAĞI’NDAKİ BUZCU</h2>

    <p>70’lerin sonlarında üç yıl boyunca San Francisco Belediyesi Demiryolu İdaresi’nin, 8 numaralı Pazar Sokağı hattında troleybüs sürücüsü olarak çalıştım. Pazar Sokağı, toplumun bir bölümünün her gün her iki yöndeki yolculukları için kullandığı önemli bir anayoldu. İşten çıkış saatlerinde göreve başlayıp gece çalışıyordum. İlk birkaç seferim büro çalışanlarını finans bölgesinden merkezin batısındaki konut alanına taşımayı kapsıyordu. Akşamın ilerleyen saatlerinde yolcular daha az çeşitlilik gösteriyordu: gece vardiyasında çalışanlar, eğlence arayanlar ve Pazar Sokağı “gediklileri”. Gedikliller, neredeyse istisnasız bir şekilde Pazar Sokağı’nda ya da yakınlarında ya sürekli olarak apart otellerde ya da geçici olarak otellerde yaşayan insanlardı. Apart otellerin en büyüğü, Lincoln adıyla bilinen devasa bir binaydı. Otel, Pazar Sokağı’nın sonunda, rıhtımdan bir blok uzaklıkta yer alıyordu.</p>

    <p>Lincoln Oteli yaklaşık iki ya da üç yüz küçük odası olan beş katlı bir binaydı. Bir keresinde oraya talihsiz bir arkadaşımı ziyarete gitmiştim. Bu onun hikâyesi değil, ama binayla ilgili anım o ziyaretten kaynaklanıyor. Dar lobiye girişte küçük, tel örgülü bir kafesle karşılaşıyordunuz. Kafesin içinde tek tük işlem yapan sıkılmış bir veznedar vardı. Onun sağında, cam ya da masif duvarları olmayan eski tipte asansörlerden biri yani başka bir kafes vardı. Asansörün sağında her iki ucunda merdivenler olan uzun, dar bir koridor bulunuyordu. Çıplak parkeler, kullanıldıkları yıllar boyunca yıprandıklarını gösteren izler taşıyordu. Duvarlarda yarım metrede bir, her bir konuğun özel dairelerini oluşturan hücre biçimli küçük odalara açılan kapılar diziliydi.</p>

    <p>Lincoln Oteli’nde birçok farklı insan yaşardı. Bazıları geçiciydi, acil barınma ihtiyacını karşılamak için Sosyal Hizmetler Müdürlüğü tarafından yerleştirilmişlerdi. Birkaçı hapishaneden şartlı tahliye olmuştu. Ama çoğunluğu aylarca ve yıllarca orada kalan uzun süreli kiracılardı, çoğu mütevazı kirayı emekli maaşları, sosyal güvenlik ve sakatlık sigortalarıyla ödemeyi başaran bekârlardı. Birkaçı asgari ücret karşılığı berbat işlerde çalışıyordu. Çoğu orta yaşlı ve yaşlıca denebilecek bir yaş aralığındaydı. Neredeyse hepsinin ortak bir özelliği vardı. Onurluydular. Gelirleri kısıtlıydı, gelecekleri genel olarak karanlıktı, ama onurlu yaşarlardı ve birbirlerine karşı çoğunlukla kibarlardı.</p>

    <p>Akşamın geri kalanında her gece aynı zamanlarda aynı yerlere gidiş ve dönüş yönünde yolculuk eden az sayıda sürekli yolcum olurdu. Bunlardan biri, emeklilik yaşında görünen siyah bir adamdı. İnce yapılı ve ortalamadan biraz daha kısaydı, hızlı ve emin hamlelerle hareket ederdi. Onu tasvir ederken “sırım gibi” diyebilirim. Ketum olduğu ve sohbete yanaşmadığı için onu fark etmemiş olabilirdim. Ama her cuma gecesi saat 11.20’de omzuna attığı büyük ve dayanıklı bir yeşil çöp torbası taşıyarak troleybüse binerdi. Torba şıngırdar ve çınlardı. Kısa, sırım gibi kentli bir Noel Baba’nın taşıdığı hediye çuvalının ölçülerindeydi. Niyetinin ne olduğunu merak ediyordum, ama adamın özel hayatına saygı duymayı tercih ettim. Yedinci Sokak’tan biner ve anacaddede, Lincoln Oteli’ne en yakın durakta inerdi.</p>

    <p>Birbirini izleyen her cuma gecesi merakım arttı. Dört ya da beş hafta sonra onu sorgulamak için cesaretimi topladım. Troleybüse binip toplu taşıma kartını gösterdiğinde, “Torbada ne taşıdığınızı sorabilir miyim?” dedim. “Buz,” diye cevap verdi. “Buz mu?” “Evet, buz.”</p>

    <p>Belli ki konuşkan biri değildi. Ondan bir açıklama bekleyerek daha fazla bir şey söylemedim. Pazar Sokağı gediklileri genelde yalnız insanlar olurdu ve biri kendileriyle ilgilendiğini gösterince onlara hızla açılırlardı. Bu adam daha fazla konuşmadı. Sohbeti sürdürmek için fazla şaşkındım. Bir süre sonra şıngırdayan, çınlayan yüküyle troleybüsten iniyordu.</p>

    <p>Ertesi haftanın ortalarında Pazar Sokağı’ndaki Buz Adam’ın gizemini çözmek için yeni bir fırsat yakalamaya karar verdim. Kaygılanmıştım. Ya bir daha ortaya çıkmasaydı? Hayatın hiç çözülmeyecek gizemlerinden biri mi olacaktı? Bütün cuma günü boyunca buluşma saatimizi bekledim.</p>

    <p>Nihayet, 11.20’de Yedinci Sokak durağına yaklaşırken onu “Çuval”la birlikte beklerken gördüm. Troleybüse binerken, “Merhaba,” diyerek selamladım. “Merhaba,” diyerek karşılık verdi. Belli ki geçen cuma yaptığımız kısa sohbet birbirimize aşina olmamızı sağlamıştı. Sohbeti ben başlattım. “Torbadaki buz mu?” “Evet,” diye yanıtladı.</p>

    <p>Bütün ketumluğumu bir kenara bırakarak büyük buz çuvalını taşımasının amacıyla ilgili büyük merakımı itiraf ettim. Bana hikâyesini anlattı. San Francisco Üniversitesi’nde, kafeteryanın mutfağında çalışıyordu. Yerleri paspaslayan ve çöpü atan bir temizlikçiydi. Cuma günleri mutfak, hafta sonu için kapanırdı. Okul enerji tasarrufu için dondurucuların fişini çekerdi. Hafta sonu bütün buzlar eriyeceği için istediği kadar buz almakta serbestti.</p>

    <p>Neredeyse her işin tuhaf yararları olur. Mutfak çalışanları bedava yiyecek alır. Öğretmenler bazen hâlâ elma alır. Büro çalışanlarının ataş ve lastikleri hiç eksik olmaz. Bu işçi haftada bir taşıyabileceği bütün donmuş suyu alabiliyordu.</p>

    <p>Bu noktada, Sevgili Okur, muhtemelen o anda düşündüğüm şeyi düşünüyorsun, onu her cuma gecesi ağır olduğu belli bu yükü taşımaya iten şeyin saçma bir açgözlülük olduğunu. Yanılıyordum. Ayrıntıya girmeye başladığında (tahmin ettiğim gibi) Lincoln Oteli’nde yaşadığını söyledi. Odasında hafta sonu boyunca buzu saklayacak geniş bir buz deposu vardı.</p>

    <p>Oteldeki diğer konuklardan çoğu haftalık çekler alırlar ve bazen bir bardak viskiye harcayacak paraları olurdu. Bedava buz için onun odasına rahatlıkla uğrayabilirlerdi. Çoğu zaman bir içki ısmarlanırdı ona. Bazen kabul ederdi; her zaman değil. Davranışlarından ayyaş olmadığı belliydi. Komşularından ufak bir emekliler, sakatlar, tutunamayanlar grubu düzenli olarak onun ganimetini ve kendi ganimetlerini paylaşmak için toplanırdı.</p>

    <p>Toplumdaki yeri dayanışmanın merkezindeydi. Kısa sürede eriyecek ve yok olacak buzu taşıyordu. Buz eridikçe insanlar buz ve içkilerini, dostluklarını ve neşelerini paylaşmak için bir araya geliyorlardı.</p>

    <p>Zaman değişiyor.</p>

    <p>Bugün Lincoln Oteli’nin bulunduğu araziyi Federal Merkez Bankası işgal ediyor.</p><cite>R. C. VAN KOOY<span>San Francisco, California</span></cite>
  </div>
</body>
</html>
