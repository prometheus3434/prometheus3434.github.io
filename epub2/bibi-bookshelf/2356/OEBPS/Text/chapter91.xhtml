<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>IŞIKTA BİR EL ATEŞ</h2>

    <p>1978 yazı. Avusturya kristallerinden tüy küpelere kadar geniş bir çeşitlilikte ürünler satan bir mücevher ve hediyelik eşya satıcısı olarak güneybatıda seyahat ediyordum. Las Vegas’tan Los Angeles’a giden yolda arabası Mojave Çölü’nde bozulan bir sürücüye yardım için durdum. Şansı yaver gitmemişti, planı ve gidebileceği bir yer yoktu, bu yüzden benimle birlikte seyahat etmesine izin verdim.</p>

    <p>Adı Ray’di ve yirmilerinin başlarında gibi görünüyordu. Ufak tefek, kaslı, sıska ve yetersiz beslenmiş gibi bir deri bir kemikti. Onun için üzüldüm ve birlikte geçirdiğimiz üç günde ona güvenmeye başladım. Mallarımı satmak için dükkânları ziyaret ettiğimde ona bazı işler vermeye bile başladım. Bir noktadan sonra ona giysilerimden bazılarını verdim, o da giyecek yeni şeyleri olmasından hoşnut oldu. Sakin ve çoğu zaman memnun görünüyordu.</p>

    <p>Üçüncü gece Claremont’un doğusundaki Puddigstone Barajı’nın yakınlarında kamp yapmıştık. Giysiler, kitaplar, yiyecekler, ürün örneği kutuları ve yol arkadaşımın sırt çantasıyla seyahat eşyaları için daha fazla yer açmak amacıyla dolaplardaki eşyaların yerini değiştirerek büyük karavanın arka tarafında yere çökmüş, oturuyordum.</p>

    <p>Gürültülü bir patlama oldu, ben de kafamın tepesinde keskin, yanma hissi veren bir darbe hissettim. Gazocağı mı patlamıştı? Baktım, ama tek parça görünüyordu. Sonra sürücü koltuğunda oturan Ray’e baktım ve elinde siyah bir silah gördüm. Kolu koltuğun arkasında, tabancayla bana nişan alarak duruyordu. Bana bir kurşun isabet etmişti! Önce beni uyardığını, beni soyacağını sandım. Bir anda bunda bir sakınca görmedim. Hepsini al, diye düşündüm. Hepsini al. Yalnızca beni dışarıda bırak ve bas git.</p>

    <p>Başka bir patlamayla sarsıldım, kulaklarım da korkunç, yüksek perdeden bir iniltiyle çınladı. Yüzümden kan sızdığını hissettim, kafamın tepesi zonkluyordu. Beni uyarmadığını anladım. Beni öldürecek. Öleceğim.</p>

    <p>Saklanacak bir yer yoktu. Dolaplarla çevrili rahatsız bir konumda sıkışıp kalmıştım. Yapabileceğim hiçbir şey yoktu. “Rahatla. Bu senin kontrolünün dışında. Nefes al. Uyanık kal,” diye kendi kendime fısıldadığımı duydum. Düşüncelerim ölüme ve Tanrı’ya yöneldi. “Benim değil, senin dediğin olur.” Bedenimi serbest bıraktım ve gevşemeye, yere yığılmaya başladım. Nefes alıp verişimi izledim, alıp verişimi, alıp verişimi, alıp verişimi...</p>

    <p>Ölümüm için hazırlanmaya başladım. İncittiğim herkesin beni affetmesini diledim ve hayatım boyunca beni incitmiş olanları affettim. Yirmi altı yıllık bütün hayatımın renkli ve geriye sarılmış filmiydi bu. Annemi, babamı, erkek ve kız kardeşlerimi, sevgililerimi, arkadaşlarımı düşündüm. “Elveda,” dedim. “Sizi seviyorum,” dedim.</p>

    <p>Başka bir patlama, karavanı salladı, bedenim de sarsıldı. Vurulmamıştım. Mermi birkaç santimle beni sıyırıp dayandığım dolaba saplanmıştı. Hayallere dalıp rahatladım. Şansım bu kadar uzun süremezdi. Bu bir tabancaysa üç mermi daha olacaktı. Yalnızca silahın yarı otomatik olmasını umabilirdim.</p>

    <p>Huzur içinde olmak dışında başka hiçbir şey önemli değildi. Karavanım, param, işim, bilgim, kişisel tarihim, özgürlüğüm... hepsi değersiz ve anlamsızdı, rüzgârda uçuşan toz taneleri gibiydi.</p>

    <p>Sahip olduğum tek şey bedenim ve hayatımdı, bunlar da çok geçmeden gidecekti. Dikkatim, Benlik dediğim ışık parıltısına odaklandı ve bilincim, farkındalığımı uzam ve zamana yayarak dışarıya doğru genişlemeye başladı. Komutlarımı açıkça duyuyordum: UYANIK KAL VE NEFES ALMAYA DEVAM ET.</p>

    <p>Tanrı’ma, Kutsal Ruh’a beni kollarının arasına kabul etmesi için dua ettim. Sevgi ve ışık, deniz feneri ışığı gibi yayılıp çevremdeki her şeyi aydınlatarak içime aktı. Işık içimde büyüdü ve karavanla içindekiler küçük görünene kadar koca bir balon gibi genişledim. Bir huzur ve kabullenme duygusu içimi doldurdu. Bedenimi terk etmek üzere olduğumu biliyordum. Hem geriye hem ileriye doğru hayatımın zaman çizelgesini hissedebiliyordum. Bir sonraki merminin, geleceğe doğru kısa bir mesafede, silahı terk ettiğini, sol şakağımdan içeri girdiğini ve kafamın sağ tarafından beyin parçaları ve kan damlalarıyla çıktığını gördüm. İçim dehşetle dolmuştu. Hayatı bu genişleyen perspektiften görmek bir oyuncak bebek evine bakmak, bütün odaları bir anda, bütün ayrıntılarıyla görmek gibiydi, aynı anda çok gerçek ve çok gerçekdışıydı. Altın renkli sıcak ve konuksever ışığa sükûnet ve kabullenme duygusuyla baktım.</p>

    <p>Dördüncü patlama sessizliği parçaladı, kafam da şiddetle bir tarafa düştü. Kulaklarımdaki çınlama sağır ediciydi. Ilık kan kafama, kollarıma ve kalçalarıma, yere damlayarak hücum etti. Ama tuhaf bir şekilde, kendimi yeniden bedenimin içinde buldum, dışında değil. Hâlâ ışık, sevgi ve huzurla sarılmış bir biçimde, delikleri bulmaya çalışarak kafatasımın içine bakmaya başladım. Belki de deliklerin içinde ışık görebilirdim. Eksik olabilecekleri arayarak duygularımı, becerilerimi, düşüncelerimi ve heyecanlarımı hemen kontrol ettim. Muhakkak ki mermi beni etkilemişti. Kafam güm güm atıyordu, ama tuhaf bir şekilde normal hissediyordum.</p>

    <p>Ölümün yüzüne bakmak için suikastçıma bakmaya karar verdim. Kafamı kaldırdım ve gözlerimi ona çevirdim. Şok olmuştu. Koltuğundan fırlayarak bağırdı. “Neden ölmedin be adam? Ölmüş olman gerekirdi.”</p>

    <p>“İşte buradayım,” dedim sakince.</p>

    <p>“Bu çok garip! Bu tıpkı sabahki rüyam gibi! Ona ateş etmeye devam ettim ama ölmedi! Ama rüyadaki sen değildin, başkasıydı!”</p>

    <p>Bu çok garipti. Senaryoyu kim yazıyordu, diye merak ettim. Onu sakinleştirmeye çalışarak ağır ağır ve sükûnet içinde konuşmaya başladım. Düşündüm ki, eğer onu konuşturmaya devam edersem belki bir daha ateş etmez. Karanlıkta pencereden bakarken, “Kes sesini! Hemen kes sesini!” diyerek bağırıp duruyordu. Elinde silahla, kanlı kafamı inceleyerek, kafama sıktığı dört kurşunun neden işimi bitirmediğini anlamaya çalışarak sinir içinde bana doğru yürüdü.</p>

    <p>Kanın hâlâ yüzüme aktığını hissedebiliyor ve omzuma damladığını duyabiliyordum. Ray, “Neden ölmediğini anlamıyorum dostum. Sana dört el ateş ettim,” dedi.</p>

    <p>“Belki henüz ölmemem gerekiyor,” dedim sakince.</p>

    <p>“Evet, ama seni vurdum!” dedi sesindeki düş kırıklığı ve kafa karışıklığıyla. “Ne yapacağımı bilmiyorum.”</p>

    <p>“Ne yapmak istiyorsun?” diye sordum.</p>

    <p>“Seni öldürmek, bu karavanı almak ve uzaklaşmak istiyordum. Artık ne istediğimi bilmiyorum.” Kaygılı ve kararsız görünüyordu. Ağırlaşmaya, telaş havasından kurtulmaya başlamıştı.</p>

    <p>“Beni neden öldürmek istedin?”</p>

    <p>“Çünkü senin her şeyin vardı, benim hiçbir şeyim yoktu. Hiçbir şeyimin olmamasından da yoruldum. Bu benim her şeye sahip olma şansımdı.” Pencerelerden dışarıdaki karanlık geceye bakarak hâlâ karavanda bir ileri bir geri yürüyordu.</p>

    <p>“Şimdi ne yapmak istiyorsun?” diye sordum.</p>

    <p>“Bilmiyorum,” diye yakındı. “Belki de seni hastaneye götürmeliyim.”</p>

    <p>Bu olasılık, bu fırsat karşısında kalbim küt küt attı; dışarı çıkmanın bir yoluydu bu. “Tamam,” dedim, ona kontrolü kaybettiğini hissettirmek istemiyordum. Bunun onun fikri olmasını istedim, benim değil. Kızgınlığının kontrolsüz hissetmesinden kaynaklandığını biliyordum ve onu kızdırmak istemedim.</p>

    <p>“Neden bana bu kadar iyi davranıyorsun?”</p>

    <p>“Çünkü sen de bir insansın, Ray.”</p>

    <p>“Ama seni öldürmek istedim! Sen uyurken ya da başka tarafa bakarken silahımı çıkarıp sana hedef aldım hep. Ama sen bana o kadar iyi davrandın ki yapamadım!”</p>

    <p>Zaman hissim değişmişti. İlk kurşundan beri ne kadar zaman geçtiğini hiç bilmediğimi fark ettim. Dakikalar sürmüş gibi hissettiğim bir süreden sonra, Ray hâlâ çömelmiş, kilitlenmiş bir halde olan bana yaklaşıp, “Tamam, seni hastaneye götüreceğim. Ama hareket etmeni istemiyorum, yani hareket etmemen için üzerine bir şeyler koyacağım, tamam mı?” dedi.</p>

    <p>Artık benden izin alıyordu. “Tamam,” dedim yumuşak bir sesle. İçinde örnekler olan çeşitli kutular aldı ve etrafıma yerleştirdi. “İyi misin?” diye sordu.</p>

    <p>“Evet, iyiyim. Biraz rahatsızım, ama sorun değil.”</p>

    <p>“Tamam. Seni bildiğim bir hastaneye götürüyorum. Şimdi hareket etme. Ve karşımda ölme, tamam mı?”</p>

    <p>“Tamam,” diyerek söz verdim. Ölmeyeceğimi biliyordum. İçimdeki bu ışık, bu güç o kadar güçlü, o kadar kesindi ki! Her nefesim ilk nefesim gibiydi, son değil. Hayatta kalacaktım. Bunu biliyordum. Ray karavanın açılır kapanır bölmesini topladı, kayışlarını sıkılaştırdı ve motoru çalıştırdı. Karavanın toprak yola çıkışını, asfaltı buluşunu ve özgürlüğüme doğru ilerleyişini hissediyordum.</p>

    <p>Ray gittikçe gitti; nereye gittiği hakkında en ufak fikrim yoktu. Hedefimiz, onun dediği gibi bir hastane miydi, yoksa korkunç bir kader miydi? Beni bir silahla öldürme becerisi varsa yalan söyleme ya da daha kötüsünü yapma becerisi de var demekti. Nereye gideceğini nasıl biliyordu? Claremont’taydık. Los Angeles bir saati aşkın bir uzaklıktaydı. Bu saati neyin nasıl olduğunu anlamaya çalışarak, sahneleri başa sarıp geçen üç günü çözümlemek için kullandım.</p>

    <p>Nihayet karavanın yavaşladığını, kenara çekildiğini ve durduğunu hissettim. Motor durmuştu. Sessizlik boşluğu doldurdu. Bekledim. Dışarısı hâlâ karanlıktı. Bir binanın önünde durmamıştık. Etrafta hiç ışık yoktu. Burası hastane değildi.</p>

    <p>Ray elinde silahıyla bana doğru karavanın arkasına yürüdü. Kutulardan birini çekti ve benim karşımda sünger yatağa oturdu. Başını eğmiş, perişan bir halde görünüyordu. Sözleri umut bulutlarımı yararak dağıttı. “Seni öldürmem gerek,” dedi sakince.</p>

    <p>“Neden?” diye sordum alçak bir sesle.</p>

    <p>“Seni hastaneye götürürsem beni yine hapse atarlar. Dostum, hapse dönemem. Yapamam.”</p>

    <p>“Beni hastaneye götürürsen seni hapse atmazlar,” dedim yavaşça, hâlâ yaralanmış, güçsüz düşmüş numarası yapıyordum. Onu şaşırtacağım, ona hükmedeceğim, silahını elinden alacağım bir fırsat ânını bulabileceğimi biliyordum. İyi olduğumu bilmediği sürece avantajlı sayılırdım.</p>

    <p>“Evet, alırlar. Seni vurduğumu anlarlar ve beni tutuklarlar.”</p>

    <p>“Onlara söylemek zorunda değiliz. Onlara söylemem.”</p>

    <p>“Sana güvenemem. Keşke yapabilsem, ama olmaz. Hapse dönemem, o kadar. Seni öldürmek zorundayım.” Çaresiz görünüyordu. Olmak istediği yer burası değildi. Hiç hareket etmiyordu. Silahı yere doğrultmuş, elinden gevşek bir şekilde sarkıyordu. Kutular hâlâ etrafımda istiflenmişti. Ne kadar gücüm olduğunu, kutuları itip onunla dövüşebilmeme yetip yetmeyeceğini kestiremiyordum. Ufak tefekti ama güçlüydü. Hâlâ adrenalinle dolu muydu? Bu onu daha da güçlü yapardı. Benim gücüm sözcüklerde, sözcük silahşorluğundaydı. Onu konuşturmaya devam edersem bana daha fazla güç göstermezdi.</p>

    <p>“Belki de hastaneye tek başıma gidebilirim, Ray. Orada olmak zorunda bile kalmazsın. Kaçabilirsin.”</p>

    <p>“Olmaz dostum,” dedi kafasını sallayarak. “Onlara anlatır anlatmaz gelip beni bulurlar. İzimi sürerler.”</p>

    <p>Ses çıkarmadım. Bu işe yaramadı, diye düşündüm.</p>

    <p>“Neden ölmedin? Seni başından <em>dört kez</em> vurdum. Nasıl oluyor da yaşıyorsun ve konuşuyorsun? Ölü olman gerekir! Iskalamadığımdan eminim,” dedi. Bir eliyle kavrayıp sağa ve sola çevirerek yine başıma baktı. “Acıyor mu?” diye sordu. Gerçekten kaygılı görünüyordu.</p>

    <p>“Evet, acıyor,” diyerek yalan söyledim. “Ama sanırım iyileşeceğim.”</p>

    <p>“Bak, ne yapacağımı biliyorum. Seni hastaneye götüremem. Seni öylece serbest bırakamam da, polise gidersin çünkü. Neden bana o kadar iyi davrandın ki dostum? Bana hiç kimse daha önce böyle iyi davranmadı. Bu seni öldürmemi zorlaştırdı. Bana durmadan bir şeyler satın aldın, bir şeyler verdin. Ne zaman yapacağıma bir türlü karar veremedim.”</p>

    <p>Yapıp yapmayacağına değil, ne zaman yapacağına.</p>

    <p>“Bu kadar eşyan olsa onlarla ne yapardın Ray?” diye sordum.</p>

    <p>“Eve gider ve saygıdeğer biri olurdum, önemli işler yapabilirdim. İşlerimi yola sokacak kadar param olurdu dostum.” Ray konuşmaya başladı. Los Angeles’ın doğusundaki evi, etrafındaki yoksulluk, öfkesi, onu aptal gibi hissettiren öğretmenler, çok içip onu döven babası ve sokak kabadayılığı hakkında konuştu. Orduya katılması, bunun işe yarayacağını sanması; ama her an ne yapacağının söylenmesine dayanamaması ve böylelikle birliğini terk edişi hakkında konuştu. Uyuşturucu satması, uyuşturucu satışının kötü gitmesi ve satıcı arkadaşlarından mal çalması hakkında konuştu. Bu yüzden Los Angeles’tan ayrılmak zorundaydı, onu arıyorlardı çünkü. Ayrılmadan önce babasının silahını ve parasını çaldığını, sonra saklanacak bir yer olmadığını anlayarak dönmeye karar verdiğini söyledi. Belki bir kez daha soygun yapar ve zengin olurdu. Yalnızca bir denemeye, bir ışığa ihtiyacı vardı. Hedefi yeterince zenginse uyuşturucu satıcılarına borcunu öder ve her şeye yeniden başlardı. Bu yüzden duran herkesi öldürmeye karar vermişti. Ona yardım etmeye gelen herkesi. Beni...</p>

    <p>O gece, gökyüzünün ağır ağır lacivertten maviye doğru değişmesiyle gündüze dönmüştü. Cıvıldayan kuşların sesi hayatta oluşuma şükretmemi sağladı.</p>

    <p>“Epey tutuğum ve ağrılarım var, Ray. Ayağa kalkıp esneme hareketleri yapabilsem daha iyi hissederim.” Altı saattir hâlâ aynı pozisyondaydım. Kurumuş kan saçlarıma ve yüzüme bulaşmıştı, baldırlarımın önü dolabın bir kapısının ucuna dayanmaktan yaralanmıştı, sırtım tutuktu ve zonkluyordu.</p>

    <p>“Tamam, seni bırakacağım, ama aptalca bir şey yapma, tamam mı?”</p>

    <p>“Tamam, Ray. Ne yapmamı istiyorsan söyle, öyle yapayım.”</p>

    <p>Ona olaya hâkim olduğunu hatırlat. Kontrolünü kaybettiğini hissettirme. Bir fırsat kolla.</p>

    <p>Etrafımdaki kutuları çekti, elindeki silahla geriledi ve kapıyı açtı. Karavandan yavaşça sürünerek çıktım ve ilk kez gerindim. Yeni gözlerimden dünya ne kadar güzel görünüyordu. Sanki kusursuz bir kristalden yapılmış gibi parlıyordu her şey.</p>

    <p>Bir şarampolün dibindeki küçük gölün yakınlarında, evlerin olduğu bir sokakta durdu. Ray, aşağıdaki suya inen toprak yolu gösterdi. Dik yamaçtan inerken düşündüm. “Omzuma vuran bu şey yine ölüm mü? Beni sırtımdan vurup suya mı atacak?” Güçsüz ve kırılgan, ama aynı zamanda mermilerine karşı ölümsüz ve dayanıklı olduğumu hissettim. Dik ve korkusuzca yürüdüm. Beni suyun kenarına kadar izledi ve çömelip serin, berrak suyu üzerime vurarak kanlı ellerimi ve yüzümü yıkarken yanımda durdu. Yavaşça doğruldum ve Ray’le yüz yüze geldim. Bana merakla baktı.</p>

    <p>“Şimdi sana bu silahı versem ne yapardın?” diye sordu, silahı bana doğrultarak.</p>

    <p>İlk düşündüğüm şeyi söyledim: “Onu suya atardım,” dedim.</p>

    <p>“Bana hiç kızmıyor musun?” diye sordu. İnanmakta zorlanıyordu.</p>

    <p>“Hayır, niye kızgın olayım?”</p>

    <p>“Seni vurdum, kızgın olmalısın! Ben deli gibi kızardım! Bu silahı sana versem beni öldürmek istemez miydin?”</p>

    <p>“Hayır, Ray, yapmazdım. Neden yapayım ki? Benim de bir hayatım var, senin de.”</p>

    <p>“Seni anlamıyorum. Daha önce tanıştığım insanlardan gerçekten daha tuhafsın, gerçekten farklısın. Ayrıca seni vurduğumda neden ölmediğini anlamıyorum.” Sessizlik. Cevapsız kalması daha iyi. Suyun kenarında dikilip dururken Ray’in benim gibi ciddi ciddi bir dönüşüm geçirmiş olduğunu fark ettim. Bir gün önce olduğumuz aynı insanlar değildik artık.</p>

    <p>“Şimdi ne yapacağız, Ray?”</p>

    <p>“Bilmiyorum. Seni hastaneye götüremem. Seni bırakamam. Ne yapacağımı bilmiyorum.”</p>

    <p>Böylece, ikilemine bir çözüm arayarak konuşmayı sürdürdük. Olasılıkları inceledik; neye karar verebilirdik? Önerilerde bulundum, o da neden işe yaramayacaklarını söyledi. Başka önerilerde bulundum. O da dinledi, dikkate aldı, reddetti, insafa geldi. Bir uzlaşma aradık.</p>

    <p>Nihayet üzerinde anlaşabileceğimiz bir pazarlık konusu bulduk: Gitmesine izin verecektim, o da benim gitmeme izin verecekti. Onu ihbar etmeyeceğime ya da polise bildirmeyeceğime söz verdim, ama bir şartla; bir daha böyle bir şeyi <em>asla</em> yapmayacağına söz vermeliydi. Ray söz verdi. Başka ne seçeneği vardı ki?</p>

    <p>Güneş tepelerin ardında yükselirken karavana yeniden girdik. Bildiği bir yere doğru sürerken ben de yolcu koltuğunda oturdum. Park etti, ben de ona elimdeki yaklaşık iki yüz dolarlık bütün nakit parayı, ikinci el dükkânında satabileceğini düşündüğüm birkaç kol saatini verdim. Yolun karşısına beraberce geçtik. Güneş parlıyordu. Günün erken saatleriydi, ama şimdiden sıcaktı. Bir kolunun altında ordu üniformasının ceketi ve uyku tulumu vardı, sırt çantası omzundan sarkıyordu. Yükünün arasında bir de siyah silah vardı.</p>

    <p>El sıkıştık. Ona gülümsedim, o da hâlâ kafası karışık bir halde görünüyordu. Sonra, “Hoşça kal,” dedim ve yürüyerek uzaklaştım.</p>

    <p>Los Angeles Eyalet Hastanesi’nin acil servis odasında bir doktor küçük metal, deri ve saç parçalarını ayıkladı ve kafa derime dikiş attı. Nasıl olduğunu sordu, ben de, “Vuruldum, hem de dört kez,” dedim.</p>

    <p>“Şanslı adamsın,” dedi. “Seni vuran iki kurşun da kafatasını sıyırmış. Bunu polise bildirmen gerekir, biliyorsun, değil mi?”</p>

    <p>“Evet, biliyorum,” dedim. Şanslı olduğumu zaten biliyordum, ama daha fazlası, kendimi kutsanmış hissediyordum. Polise gitmedim. Bir söz vermiştim ve karşılığında sözler almıştım. Sözümü tuttum. Ray’in de kendi sözünü tuttuğunu düşünmek istiyorum.</p><cite>LION GOODMAN<span>San Rafael, California</span></cite>
  </div>
</body>
</html>
