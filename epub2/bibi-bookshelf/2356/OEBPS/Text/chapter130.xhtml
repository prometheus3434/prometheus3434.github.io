<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>KÜLLER</h2>

    <p>Annem 18 Ağustos 1989’da öldü. Büyüleyici ve çekici bir kadındı; ama her zaman kolay anlaşılacak biri değildi, “birden fazla hayat sürmüştü”. İsveç’te doğmuştu, ama damarlarında akan Çingene kanı onu dört evlilik ve dört çocuk vasıtasıyla dünyanın etrafında dolaştırmıştı. İlk kocası İsveçli bir şehir plancısıydı. Bir sonraki bir Rus ressam, ondan sonraki Cod Burnu’ndan bir marangoz, sonuncusu da İrlandalı bir komünistti. Ben onun üçüncü ve en kısa evliliğinin ürünüyüm.</p>

    <p>Annem öldükten sonra cesedini yaktırdım. Kuzenim külleri koymak için güzel bir ahşap kutu yaptı. Onunla ne yapacağıma karar vermemiştim, bu yüzden karar verinceye kadar bir dolabın çekmecesinde sakladım. Olası birkaç plan vardı. Biri onu İsveç’e göndermekti. Bir başkası Rio Grande’nin sularına saçmaktı ya da en uzun süre yaşadığı San Francisco’nun rüzgârlı tepelerinden aşağı savurmaktı.</p>

    <p>Hâlâ ne yapacağımı düşünürken hırsızlar bir gece evime girdi ve kutu çalındı. Polisin bana söylediğine göre yöredeki çalıntı mal satıcıları o kadar becerikliydi ki annemin birkaç gün içinde Arizona’da bir bitpazarına düşmesi güçlü bir olasılıktı. Yine de hırsızın hatasını anlar anlamaz geri dönüp kutuyu kapının eşiğine bırakacağını düşündüm. Nihayetinde içinde mücevher yoktu, yalnızca bir kül yığını vardı. Ama bu hiç olmadı ve yavaş yavaş ölü annemin hâlâ dünyada gezindiği sonucunu çıkarmak durumunda kaldım, tıpkı hayatında yapmış olduğu gibi. Tuhaf bir şekilde şiirsel bir şaşırtmacaydı bu.</p>

    <p>Beş yıl sonra Kutsal Aile Katolik Kilisesi’nin rahibi Jack Clark Robinson’dan telesekreterime bir mesaj düştü. Bu bölgede yaşayan Sara Wilson adında başka biri daha vardı, ben de ara sıra ona gönderilen mesajları alıyordum. Bu yanlış mesajları dinlerken öğrendiğim kadarıyla kadın bir kilisede aktif olarak çalışıyor ve futbol antrenörlüğü yapıyordu. Doğal olarak rahibin yanlış numarayı aldığını düşündüm. Rahibin çağrısına cevap verdim ve resepsiyon görevlisine yanlış Sara Wilson’ı aradıklarını açıkladım, ama o çağrımı başka bir yere aktardı, ben de açıklamamı tekrarlamak zorunda kaldım. Rahip bana Kerstin Lucid’in kızı olup olmadığımı sordu. “Evet,” dedim yavaşça. Kilisenin yeraltı mezarlığında içinde küller olan bir kutu bulmuşlardı, dediğine göre, küllerin içinde de benim izimi buldukları Vista Verde Cenaze Evi’nin koyduğu annemin isim etiketini bulmuşlardı. Rahip Jack yalnızca iki yıldır kilisedeydi, kutunun nasıl ve ne zaman geldiğini bilmiyordu. Ondan önce kilisede çalışan rahiple görüşmüştü, ama adam da kutuyla ilgili hiçbir şey bilmiyordu.</p>

    <p>O günün ilerleyen saatlerinde annemi almak için Albuquerque’nin güney vadisine doğru arabayla yola çıktım. Bütün hayatı boyunca pagan gibi yaşamıştı, şimdi onu bir Katolik kilisesinde bulmak ironik bir durumdu. Rahip Jack’in Fransisken Tarikatı’nın kahverengi cüppesi içindeki çıkışı epey sinir bozucuydu, o da sanırım bunu yüzümden okumuştu. Bana annemi nazikçe geri verdiğinde onu saklamaya karar verdim. Ailem ve ben artık onun kutusunun tatillerde ve partilerde süslüyoruz ve dans ettiğimizde piyanonun üstünde olmasına özen gösteriyoruz.</p><cite>SARA WILSON<span>Corrales, New Mexico</span></cite>
  </div>
</body>
</html>
