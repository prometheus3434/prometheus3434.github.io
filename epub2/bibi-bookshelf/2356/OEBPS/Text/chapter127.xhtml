<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>BİR AŞK DERSİ</h2>

    <p>İlk kız arkadaşım Doris Sherman’dı. Koyu renk kıvırcık saçları ve parlak siyah gözleriyle gerçekten güzeldi. Gittiğimiz köy okulunun molalarında okul bahçesinde onu ne zaman kovalasam uzun bukleleri rüzgârda uçar ve dans ederdi. Yedi yaşındaydık ve en ufak kural ihlalinde bize tokat atan Mrs. Bridges’ın gözetimi altındaydık.</p>

    <p>Benim gözümde Doris birinci ve ikinci sınıfların karışık eğitim gördüğü sınıfımın en çekici kızıydı ve yedi yaşında âşık olmuş bir çocuğun fevri halleriyle onun kalbini kazanmayı aklıma koymuştum. Doris’in sevgisini kazanmak için güçlü bir rekabet vardı. Ama ben kararlıydım ve sonunda inadımın ödülünü aldım.</p>

    <p>Ilık bir ilkbahar günü okulun bahçesinde metal bir rozet buldum. Seçim rozeti olmalıydı (belki Roosevelt’in rozetidir). Ön tarafı hâlâ parlak ve ışıltılıydı, ama diğer taraf paslanmaya başlamıştı. Pek duraksamadan bu yeni bulduğum ganimeti Doris’e sevgimin bir göstergesi olarak sunmaya karar verdim. Rozeti açık avucumda (parlak tarafı üste gelecek şekilde) uzattığımda onun etkilendiğini anladım. Koyu renk gözleri parladı ve onu hemen elimden aldı. Sonra hiç unutmadığım sözler peşinden geldi. Gözlerimin içine bakarak ve vakur bir tonda fısıldayarak bana, “Alvin, kız arkadaşın olmamı istiyorsan artık bulduğun her şeyi bana vermelisin,” dedi.</p>

    <p>Bunun üzerinde bir daha düşündüğümü hatırlıyorum. 1935’te tek bir sent benim yaşımda ve durumumda bir çocuk için küçük bir servetti. Ya gerçekten önemli bir şey bulsaydım, mesela beş sent? Onu Doris’ten saklayabilir miydim ya da ona bir sent bulduğumu söyleyip dört sentlik kârı kendime mi saklardım? Doris bu anlaşmayı diğer birçok rakibimle de yapmış mıydı? Okuldaki en zengin kız olabilirdi.</p>

    <p>Bütün bu sorularla yüzleşmemle birlikte Doris’e olan saygım zamanla azaldı. Yüzde ellisini istemiş olsa hâlâ bir şansımız olurdu. Ama ilişkimizin çok erken dönemlerinde <em>her şey için</em> zorbaca talebi goncayı açmadan koparmıştı.</p>

    <p>Bu yüzden, Doris her neredeysen ve her kime dönüştüysen sana erken yaşta aldığım aşk dersi için teşekkür ediyorum, daha da önemlisi, aşk ve ekonomi denklemindeki netameli denge için. Ayrıca bilmeni isterim ki zaman zaman, uyuklarken seni hâlâ o okul bahçesinde siyah ve dans eden buklelerine uzanarak kovalıyorum.</p><cite>ALVIN ROSSER<span>Sparta, New Jersey</span></cite>
  </div>
</body>
</html>
