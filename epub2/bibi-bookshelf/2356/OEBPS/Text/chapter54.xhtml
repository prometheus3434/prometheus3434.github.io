<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>BELLEĞİN BİR OYUNU</h2>

    <p>O zamanlar Brooklyn’de yaşayan on bir yaşında küçük bir kızdım. Babam o yaz hiç beklenmedik şekilde ölmüştü ve hayat annem, iki ağabeyim ve benim için birdenbire çok zorlaşmıştı. On sekiz yaşındaki ağabeyim bir yıldır ordudaydı. On üç yaşındaki diğer ağabeyim, çok ihtiyaç duyduğumuz ek gelir için okuldan sonra ayakçı olarak çalışıyordu. Babam öldükten sonra annem de bir süre çalıştı, ama sağlığı kötüleşmeye başladığında işi bırakmak zorunda kaldı.</p>

    <p>Babam her zaman Noel’i çok ciddiye alırdı. Kendimi bildim bileli Noel ağacı, İsa’nın doğumunu anlatan biblolar ve Noel Baba’yla birlikte, her zaman kutlamalarımızın odağında olurdu. Babamın hep kendi küçük kutusunda tuttuğu kırmızı kadife etekli özel bir küçük Kewpie bebeği<a class="si-noteref epub-type_noteref" href="#f24" id="ref_f24">24</a> vardı. Her Noel günü, biz ağacı süslemek üzereyken, babam kutudan bu oyuncak bebeği çıkararak ve onu benim karşımda tutup, “Maria, bu bebek seninle yaşıt,” diyerek küçük bir tören yapardı. Ardından küçük Kewpie’yi ağaca asardı.</p>

    <p>Babam küçük oyuncak bebeği doğduğum yıl almıştı ve böyle olacağını hiç hesaplamadığı halde, diğer bütün süslemelerden önce ilkin Kewpie oyuncağımı ağaca asması evimizde ufak bir gelenek haline gelmişti.</p>

    <p>Ama bu Noel’de ağacımız olamıyordu.</p>

    <p>Annem çok gerçekçi bir kadındı ve ağacın, yokluğunu dert etmeyeceğimiz bir lüks olduğuna karar verdi. O zaman, sessiz ama keskin bir küskünlükle, ağaca hiçbir zaman babamın hissettiği kadar değer vermediğini düşündüm. Ağabeyim de bu duruma bozulsa bile duygularını belli etmiyordu.</p>

    <p>O akşam kiliseyi ziyaret etmeye gitmiştik ve dönüşte eve sessizlik içinde yürüyorduk. Güzel, açık bir kış gecesiydi; ama tek gözüme çarpan şey önünden geçtiğimiz evlerin Noel ağaçlarının aydınlattığı pencereleriydi. Neşeli ışıltıları keyifsizliğimi daha da yoğunlaştırdı; çünkü o evlerde kahkahalarını paylaşan, birbirlerine hediyeler veren, mükellef masalarda oturan, konuşan, şakalaşan mutlu aileler hayal ediyordum. O gece Noel’in bütün bunlar dışında bir anlamı yoktu. Evimize vardığımızda da karanlık pencereler tarafından karşılanacağımızı, kapıdan içeri girdiğimizde bir arada ama nihayetinde yalnız olacağımızı, her birimizin artık içimize yerleşen adeta elle tutulur boşluğa dalacağını biliyordum.</p>

    <p>Kız arkadaşımın bizimkinden birkaç kapı ilerideki evini geçtiğimizde onun odasındaki ışıkların yanmakta olduğunu fark ettim. Annemden yalnızca ziyaret için, eve dönmeden önce bir süreliğine oraya gitmeme izin vermesini istedim. Annem gidebileceğimi söyledi.</p>

    <p>Ama o gece arkadaşımın evine hiç gitmedim.</p>

    <p>Onun yerine annem ve ağabeyim ön kapımızın ardında gözden kaybolana dek bekledim ve içgüdüsel olarak dönüp babamın yaklaşık beş geniş blok ötedeki dükkânına doğru yola koyuldum. Dükkân, Kırk Beşinci Sokak ve On Birinci Bulvar’ın köşesinde küçük bir marketti. Bir nedenle, artık boşaltılmış ve kiralık olsa bile babamın çok değer verdiği bu dükkânın önünde olmak istedim. Sanki babama daha yakın olacaktım.</p>

    <p>Çevrede pek kimse yoktu. Çok karanlıktı; ama ilk kez çok soğuk ve temiz havasıyla ve yıldızlarla dolu gökyüzüyle gecenin ne kadar güzel olduğunu fark ediyordum. Pencerelerde hâlâ ışıkları yanan ve parlayan ağaçlar, beni o akşam daha erken saatlerdeki kadar etkilemiyor gibiydi. Belki üzerimdeki bu tuhaf etkinin nedeni, ilk kez gece dışarıda yalnız olma cesareti ya da bir şekilde babama daha yakın olacağım duygusuydu. Her ne ise, küskünlük ve keder duygumu dindirmiş gibi görünüyordu.</p>

    <p>Sonunda dükkâna yaklaşınca, hemen yanındaki kaldırımdaki büyük, tuhaf şekilli yığınlar gözüme çarptı. Olduğum yerde çakılıp kaldım. Hayal gücüm beni esir almaya başladı ve dönüp eve gidecek gibi oldum. Ama bir şey beni yola devam etmeye zorladı. Yaklaştıkça bu yığınların hiç de canavara benzemediğini, babamın dükkânının yanındaki mağazanın artık Noel ağaçları olduğunu anladım. Bunlar satılmamış ve çöpçünün ya da böyle şeyleri çöplüğe götüren her kimse, onun alması için dışarıya bırakılmıştı.</p>

    <p>Birdenbire ağaç yığınlarına doğru koşup karanlıkta bulabileceğim en iyisini seçmeye çalıştığımı hatırlıyorum. Seçmiş olduğum ağacın çok büyük, belki üç-dört metre yükseklikte olduğunu hatırlar gibiyim, ama o kadar da büyük olamazdı. Her neyse, kalın yün eldivenlerimi giymiş olmama şükrederek ağacımı kavradım ve ganimetimi eve doğru biraz taşımaya, biraz da sürüklemeye başladım.</p>

    <p>Ruhum Noel’le dolmuştu. Bütün bunların bir şekilde babamla da ilgili olduğunu biliyordum. O geceden başka bir zamanda kendimi ona daha yakın hissedip hissetmediğimi bilmiyorum. Sanki tepemdeki yıldızlarda, her ışıklı pencerede, taşıdığım ağaçta o vardı. Yolda kimseyle karşılaştığımı hatırlamıyorum. Herhalde karşılaşmış olmalıyım; karşılaştıysam da acayip bir görüntü olmalı: kendi kendine hafifçe Noel şarkıları söyleyen, boyundan en az iki kat büyük bir ağacı taşıyan küçük bir çocuk. Ama eminim kimin ne düşündüğünü umursamazdım.</p>

    <p>Eve ulaştığımda zili çaldım, ağacı eve sokmak için gerekirse tartışmaya girmeye hazırdım. Ağabeyim kapıyı açtı ve irkilmiş bakışına şaşkınlık içinde, “<em>Bunu</em> nereden buldun?” deyişi eşlik etti. Ağacı içeriye aldık, ağabeyim onu nereye yerleştireceğini buldu, biz de ağacı süslemeye başladık. Annem içeri geldi, bizi gördü ama hiçbir şey söylemedi. Bize karışmadı, bizi durdurmak için bir şey de yapmadı. Sonuçta kız arkadaşımın evine gitmemiş olduğumu bildiği halde, beni azarlamamak için hiçbir şey söylemedi.</p>

    <p>Ağabeyim ve ben işimizi bitirdiğimizde geri çekilip ağaca baktık. Bizim için kusursuzdu, tek bir hatası yoktu. O kadar heyecanlıydım ki sabahlayıp onu süsleyebilirdim; ama annem çok geç, neredeyse gece yarısı olduğunda ve hepimizin yatması gerektiğinde ısrar etti.</p>

    <p>Noel neredeyse bitmişti. Annemin yaptığımı onaylamadığından emindim, birdenbire o ağacın anneme verdiği üzüntünün farkına vardığım için suçluluk hissetmeye bile başlamıştım, en üst noktasındaki neşem de kaybolmaya başlamıştı.</p>

    <p>Aklım heyecan ve üzüntüyle karışık bir haldeyken yatmaya hazırlandım. Noel bitmeden önce son bir kez ağacıma bakmak için içeri gittim.</p>

    <p>Annem, elinde tanıdık bir küçük kutu tutarak onun önünde duruyordu. Kapının ağzında beni görüp görmediğini bilmiyorum. Epeydir ağlıyor muydu? Kutuyu açtığında elleri titrer gibiydi. Bana değil, ağaca bakarak kutudaki süsü kendi hizasında havaya kaldırdı.</p>

    <p>“Maria,” dedi adeta fısıltıyla, her nasılsa sesi farklıydı, komikti, “... bu bebek seninle yaşıt.”</p>

    <p>Ardından Kewpie bebeğini ağaca astı.</p><cite>MARY GRACE DEMBECK<span>Westport, Connecticut</span></cite>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f24">
      <a class="si-backref" href="#ref_f24">24.</a> <span class="si-footnote-text">20. yüzyılın başında Amerikalı karikatürist Rose O’Neill’in yarattığı çizgi karakterden yola çıkılarak önce Almanya’da, sonra ABD’de üretilen oyuncaklar. (Ç.N.)</span>
    </div>
  </div>
</body>
</html>
