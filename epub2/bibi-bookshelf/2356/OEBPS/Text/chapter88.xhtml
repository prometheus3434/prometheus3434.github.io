<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>NOEL SABAHI, YIL 1949</h2>

    <p>Kız kardeşim Jill ve ben Noel Baba’nın bizim için bıraktığı hediyelerle ve küçük kız kardeşimiz Sharon’la oynamak için eve gitmeye can atarak Metodist kilisesinden koşarak çıktığımızda, sis çisentiye dönmüştü. Kilisenin tam karşısında, Greyhound otobüslerinin durduğu bir Pan American benzin istasyonu vardı. Noel nedeniyle kapalıydı, ama kilitli kapının önünde durup kuru kalma çabasıyla dar tentenin altında birbirine sokulmuş bir aileye gözüm ilişti. Kısa bir süre neden orada olduklarını merak ettim, ama sonra Jill’e yetişmek için koşarken onları unuttum.</p>

    <p>Eve vardığımızda hediyelerimizin tadını çıkaracak pek zamanımız olmadı. Her yıl verdikleri Noel yemeği için büyükannemizin evine gitmemiz gerekiyordu. Otoyolda şehre doğru yol alırken, kapalı benzin istasyonunda dikilip duran ailenin hâlâ orada olduğunu fark ettim.</p>

    <p>Babam otoyolda çok yavaş gidiyordu. Büyükannemlerin evine çıkan sokağa yaklaştıkça araba yavaşlıyordu. Birdenbire babam yolun ortasında U dönüşü yaptı ve, “Buna dayanamıyorum!” dedi.</p>

    <p>“Neye?” diye sordu annem.</p>

    <p>“Pan Am’daki insanlar yağmurun altında bekliyor. Çocukları var. Noel’deyiz. Buna dayanamıyorum.”</p>

    <p>Babam benzin istasyonunda durduğunda beş kişi olduklarını gördüm: anne, baba ve iki kız, bir oğlan; toplam üç çocuk.</p>

    <p>Babam penceresini indirdi, “Mutlu Noeller,” dedi.</p>

    <p>“Selam,” diye yanıtladı adam. Çok uzun boyluydu, arabanın içine bakmak için hafifçe eğilmesi gerekmişti.</p>

    <p>Jill, Sharon ve ben, çocuklara baktık, onlar da bize baktı.</p>

    <p>“Otobüs mü bekliyorsunuz?” diye sordu babam.</p>

    <p>Adam babamı doğruladı. Ağabeyinin ve bir iş imkânının olduğu Birmingham’a gidiyorlardı.</p>

    <p>“Otobüs saatlerce gelmez, burada kalarak ıslanıyorsunuz. Winborn buradan birkaç kilometre uzakta. Orada üstü kapalı bir sundurma birkaç da bank var,” dedi babam. “Neden hepiniz arabaya binmiyorsunuz, sizi oraya bırakabilirim.”</p>

    <p>Adam bir anlığına düşündü ve ailesine işaret etti. Arabaya bindiler. Hiç bavulları yoktu, yalnızca üzerlerindeki giysiler vardı.</p>

    <p>Yerleştiklerinde babam omzunun üzerinden arkaya baktı ve çocuklara Noel Baba’nın onları bulup bulmadığını sordu. Üç asık suratın anlatımı babama verilen sessiz cevaptı.</p>

    <p>“Hiç öyle sanmıyorum,” dedi babam, anneme göz kırparak, “çünkü bu sabah Noel Baba’yı gördüm, sizi bulmakta zorlandığını söyledi, oyuncakları da evime bırakmak için izin istedi. Sizi otobüs durağına götürmeden önce onları almaya gideceğiz.”</p>

    <p>Üç çocuğun yüzleri bir anda aydınlandı, arka koltukta gülerek ve konuşarak zıplamaya başladılar.</p>

    <p>Eve varıp arabadan çıktığımızda üç çocuk ön kapıdan geçip dosdoğru Noel ağacımızın altında dağınık duran oyuncaklara koştu. Kızlardan biri, Jill’in bebeğini kucakladı ve hemen göğsüne bastırdı. Küçük oğlanın Sharon’un topunu kaptığını hatırlıyorum. Diğer kız da bana ait bir şeyi aldı. Bütün bunlar uzun zaman önce oldu ama anılarım berraklığını koruyor. Kız kardeşlerimin ve benim, başkalarını mutlu etmenin neşesini öğrendiğimiz Noel’di bu.</p>

    <p>Annem ortanca çocuğun kısa kollu bir elbise giydiğini fark etti, bu yüzden ona Jill’in tek kazağını verdi.</p>

    <p>Babam onları Noel yemeğinde bize katılmaları için büyükannemlere davet etti, ama çocukların anne babaları kabul etmedi. Onları konuşarak ikna etmeye çalışsak bile kararlıydılar.</p>

    <p>Arabada Winborn’a giderken babam adama otobüs bileti için parası olup olmadığını sordu.</p>

    <p>Erkek kardeşi bilet göndermişti, adamın dediğine göre.</p>

    <p>Babam cebine uzandı ve bir sonraki maaş gününe kadar kalan son parası olan iki doları çıkardı. Parayı adamın avucuna sıkıştırdı. Adam parayı iade etmek istedi, ama babam diretti. “Birmingham’a vardığınızda geç olacak, bu üç çocuk o zamana kadar acıkacak. Al bunu. Daha önce parasız kaldığım oldu, ailenizi besleyememenin ne demek olduğunu biliyorum.”</p>

    <p>Onları Winborn’daki otobüs durağına bıraktık. Arabayla uzaklaşırken, küçük kızın yeni bebeğini kucaklayışını izleyerek olabildiğince uzun süre pencereden dışarı baktım.</p><cite>SYLVIA SEYMOUR AKIN<span>Memphis, Tennessee</span></cite>
  </div>
</body>
</html>
