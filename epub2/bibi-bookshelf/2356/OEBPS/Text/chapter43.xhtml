<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>CHRIS</h2>

    <p>Annemin içmeyi bıraktığı yıldı, yani dikkatsiz bir sürücünün kız kardeşimi yaya geçidinde ezmesinden iki yıl sonra, babamın evin önündeki basamaklarda kalp krizinden ölmesinden bir yıl sonra, erkek kardeşim Ronnie’nin AIDS’ten ölmesinden sekiz ay önce ve bu durumunu açıklamasından altı ay önceydi.</p>

    <p>Yaz mevsimiydi, kızım Rachel’ın ve benim birinci sınıf öğrencileri için düzenlenen uyum programı için Boston Üniversitesi’ne gittiğimiz ve ailemin geri kalan üyelerini ziyaret ettiğimiz o dayanılmaz, sıcak yaz. New Mexico’dan hayli pahalıya patlayan bir yolculuk yapmıştık.</p>

    <p>Evden ayrılmadan önce yolculuğu arkadaşım Janie’ yle tartıştım. Cenaze törenlerine katılmak üzere birçok sefer bu yolu yapmış olduğum için uçak yolculuğundan kaygılanıyordum. Konuşmamızın bir yerinde, “Kuzenim Chris’i, o ölmeden önce görmeyi çok isterim, ama pek şansım yok gibi görünüyor,” dedim. Ona AIDS teşhisi konmuştu ve bunu aylar öncesinden aileye bildirmişti. “Bu aralar kimseyle görüşmüyor. Mektuplarıma cevap vermiyor. Provincetown’da bir yerlerde.”</p>

    <p>“Hiç düşünme,” dedi arkadaşım.</p>

    <p>“Ne demek istiyorsun?”</p>

    <p>“Boston’a git. Provincetown’a git. Düşünme. Yap.”</p>

    <p>Bana verilen en iyi tavsiyeydi bu.</p>

    <p>Uyum programından sonra aile evine gittik ve bizimle görüşüp görüşmeyeceğini sormak için Chris’i aradım. Telesekreterine toplam sekiz mesaj bıraktım. Bunlar annemin, Chris’in annesi olan kız kardeşiyle konuşmadığı yıllardı; yetişkin olduğum ve içmesinin nedeni olmadığımı, en azından çoğu zaman bildiğim halde Lorraine teyzeyi aramak kadar kaba bir şey yapmamaya karar verdim.</p>

    <p>Sonra Janie’nin sözleri kulağımda çınladı. “Düşünme.”</p>

    <p>Bir araba kiraladım ve anneme, Rachel’la birlikte Chris’i bulmaya çalışacağımızı söyledim. Sonradan aklıma gelince, “Bize katılmak ister misin?” dedim.</p>

    <p>“Evet.” Şişeleri terk ettiğinden beri net konuşmaya başlamıştı.</p>

    <p>Ve böylelikle hepimizin kaderi belirlenmişti. Provincetown’a ulaşmak zorluydu. Chris hiçbir telefon çağrıma cevap vermemişti, nerede yaşadığını bilmiyorduk. Benzin istasyonlarında ve çok gerekli “kahve eşlikçisi” dükkânlarında birkaç kez durduktan sonra Cod Burnu’na doğru bilinen yönde haritalarımız ve seyahat rehberlerimizle yola koyulduk. Rachel uyuyakaldı, annem de gözlerini ön camdan ayırmadı. Öğle arasından biraz sonra oraya vardık.</p>

    <p>Bir balık lokantasının dışında, merkezî bir yerde bir telefon kulübesi buldum ve nerede olduğumuzu bildiren başka bir mesaj bıraktım.</p>

    <p>Annem, Rachel ve ben okyanusa bakan karanlık lokantaya gittik. Annem bir bira içti. Bunun hakkında bir şey söylemedim. Yediğim deniztaraklarının keyfini çıkarıyordum. Rachel ıstakoz salatası yedi. Bira sihirli etkisini göstermeye başlayınca annem, Rachel’la bazı sırlarını paylaştı. Yediğim deniztaraklarının keyfini çıkarıyordum.</p>

    <p>Öğle yemeğinden sonra gittikçe daha fazla çaresizlik duygusu içinde, Chris’e bir mesaj daha bıraktım. Telefon kulübesinin serin camına yaslandım ve annemin tek torunuyla kumda oyun oynayışını izledim.</p>

    <p>Bundan sonra ne yapacağımı bilmiyordum.</p>

    <p>“Hâlâ evde yok,” dedim, telefon kulübesinden çıkarken. Duraksayarak bana baktılar. “Peki, o zaman buralarda biraz yürüyelim. Madem buradayız.” Uysal davrandılar.</p>

    <p>“Sağa mı sola mı?” diye sordum. Önemli ama yanıltıcı bir karar gibi görünüyordu. Şekerleme dükkânlarının, otellerin, lokantaların ve hatıra eşya dükkânlarının bulunduğu bir sokağın her iki ucunun neredeyse tam ortasındaydık, arkamızda körfez, karşımızda tepeler vardı. Her iki yönde de ne olduğu hakkında hiçbir fikrim yoktu.</p>

    <p>Rachel omuzlarını silkti, annem de onun tırnaklarını inceledi.</p>

    <p>“Tamam,” dedim, “sağ olsun.” Annem alaycılığımı fark ettiyse de, ki uzmanlık alanlarından biridir, görmezden geldi. Rachel cesaretle gülümsedi ve sallana sallana sağa doğru yürüdük.</p>

    <p>Hatırladığım, sıcakta çırpınan ve parlayan sıcak bir kırmızı-turuncu-mavi leke, şortlu adamlar ve yazlık elbiseli kadınlar arasında fırlayarak koşan çocuklar.</p>

    <p>Hiç araç geçmeyen sokağı çaprazlama geçtik, sanırım bizi iki ağacın gölgesindeki birkaç davetkâr banka kadar uzanan gür çimleriyle ışıltılı belediye binasındaki renk yoksunluğu çekmişti. Yaklaştığımızda annem turist tramvayının bir yanında, güzergâh ve fiyatlar hakkında bir tabelayı okumak için durdu.</p>

    <p>“Bak,” dedi işaret ederek. Bana döndü ve bir şey söylemeye başladı, ama ben arkamda bir şeyi takip eden Rachel’ı takip ediyordum.</p>

    <p>“Rachel,” dedim.</p>

    <p>“Patti?” dedi kulağımda tanıdık bir ses.</p>

    <p>Döndüm ve kuzenim Chris’i gördüm. Zaman durdu. Bundan eminim. Tramvayın zili çalana dek bütün Provincetown durdu.</p>

    <p>“Chris!” diye bağırdım, sesim korkmuş ya da kuşkulu olduğum zamanlarda olduğu gibi yüksek ve çığırtkandı.</p>

    <p>“Evet, benim.” Gömleğine bağlanmış olan ve hortumu iki düğme arasında kaybolan, içi sıvı dolu bir plastik torbayı koruyarak beni hafifçe kucakladı. Hayal ettiğim raşitik İngiliz denizcileri kadar zayıftı. Saçları incecikti. Dudakları bile inceydi. Yalnızca sesi her zaman olduğu gibiydi. Soykırımı ilan eden sarı Yahudi yıldızı gibi, üzerinde dar ve taşlanmış bir şort, üzerine oturan ekose bir gömlek, güneş gözlükleri ve göğsünde tuttuğu plastik hayat paketi vardı. O anda küçük kuzenim değildi, AIDS’ten ölmekte olan herhangi bir adamdı. Gizlice AIDS’ten ölmekte olan erkek kardeşimdi. AIDS’ten ölmekte olan kuzenimdi.</p>

    <p>İnanamamıştım ve bu yüzümden okunuyordu. “Bu benim bankım,” diyerek gösterdi, “er ya da geç buradan geçeceğini biliyordum. Ya da hiç gelmeyeceğini.”</p>

    <p>“Mame teyzeciğim,” diye sevgisini göstererek bağırdı Chris ve annemi kucakladı. “Bu da Rachel olmalı...” Yine dikkatli bir kucaklaşma.</p>

    <p>Hepimiz Chris’in bankına oturduk ve sanki paylaştığımız aile sırları yokmuş gibi, mutlulukla ve boş boş konuştuk. Rachel çok az şey söyledi ama gülümsedi. O bir gözlemcidir. Birkaç ay içinde Ronnie amcasının ölümünü kelimenin tam anlamıyla gözlemleyecekti.</p>

    <p>Annem de epey gülümsedi. Biranın verdiği canlılık kaybolmuştu, bu yüzden pek konuşmadı. Bir süre sonra konuşacak bir şey bulamaz olduk. Hiç kimse Chris’e tedavisi hakkında bir şey sormadı. O ilaçları kullanırken güneşte kalmaması gerektiğini söylemiş olabilirim. Alaycı bir kahkaha atmış olabilir. Hepimiz doğal olarak, “Hoşça kal,” diyeceğimiz âna vardık, kucaklaştık ve öpüştük. “Seni seviyorum Chris,” diye fısıldadığımı hatırlıyorum. Bu o kadar yetersizdi ki! Üçümüz döndük ve ilerideki otantik tuzlu su şekerleme dükkânına doğru ağır ağır yürüdük.</p>

    <p>Hiçbirimiz dönüp bir kez daha Chris’e bakmadık. Dükkâna girip şekerleme aldık. Dışarı çıktığımızda gitmişti.</p>

    <p>İçimi bomboş hissettim. “Haydi deniz kabuğu arayalım,” dedim Rachel’ın çocukluk takıntısına başvurarak ve ayakkabılarımızı çıkarıp soğuk kumlarda yürüyerek körfezi geçtik.</p>

    <p>Rachel büyük bir ayak tırnağına benzer şekilde bir deniz kabuğu buldu, annem gümüşi mor bir midye kabuğu yakaladı, ben de kumsalda bileylenmiş, cilalanmış, belirsiz bir zaman sürecinde tuzlu su, kum ve rüzgâr tarafından kenarları düzeltilmiş mavi bir deniz camı buldum. Arabaya ve nihayetinde Boston’a gitmek için kumsalda yürürken, yıllar önce ben bikinili genç bir kadınken ve Chris de küçük erkek kuzenimken bana deniz camını tanıtanın o olduğunu hatırladım, annemle kızıma da bunu söylediğimi umarım.</p>

    <p>Chris’in mavi deniz camını, Rachel’ın “ayak tırnağı” ve annemin midye kabuğuyla birlikte boş bir enginar kavanozunda saklıyorum.</p>

    <p>Ertesi yaz Provincetown belediyesi, belediye binasının önündeki bir bankı Chris Locke’un anısına adadı.</p><cite>EDWINA PORTELLE ROMERO<span>Las Vegas, New Mexico</span></cite>
  </div>
</body>
</html>
