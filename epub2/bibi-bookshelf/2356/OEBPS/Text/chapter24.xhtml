<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>TAVAN ARASINDA BULUNAN ELYAZMASI</h2>

    <p>1970’lerin ortasında Des Moines’daki <em>Register</em> dergisinde bir işe kabul edildim. Babama Des Moines’a taşınacağımı söyleyince bana orada tek bir kez bulunduğu zamandan bahsetti. Bunun 1930’da, Dallas’da Southern Methodist Üniversitesi’nin edebiyat dergisi <em>Southern Review</em>’un işletme müdürlüğünü yaptığı dönem olduğunu söyledi. Daha sonra tanınmış bir Teksaslı yazar olan arkadaşı Lon Tinkle, derginin editörüydü. Lon aynı zamanda üniversitede edebiyat dersi veriyordu ve sınıfında sırtında ciddi bir deformasyon olan bir öğrenci vardı. Büyük Buhran dönemiydi ve genç kadın sorununu düzeltecek bir ameliyatı karşılayamayacak kadar yoksul bir ailedendi.</p>

    <p>Galveston’da bir pansiyon işleten annesi, bir gün tavan arasını temizliyordu ki eski ve tozlu bir elyazmasına rastladı. Üstüne çalakalem yazılmış sözcüklerde, “O. Henry tarafından,” diyordu. Hoş bir hikâyeydi; onu üniversitedeki kızına gönderdi, o da Lon’a gösterdi. Lon daha önce bu hikâyeyi görmemişti; ama O. Henry’nin üslubuna <em>benziyordu</em>, O. Henry’ye özgü bir olay örgüsü vardı ve O. Henry adıyla da bilinen William Sydney Porter’ın bir ara Houston’da yaşamış olduğunu biliyordu. Bu yüzden ünlü yazarın kumsala gitmiş, Galveston’daki pansiyonda kalmış, bu hikâyeyi oradayken yazmış ve müsveddeyi yanlışlıkla orada bırakmış olabileceği kuvvetle muhtemeldi. Lon, elyazmasını babama gösterdi, o da New York’taki Columbia Üniversitesi’nden bir O. Henry uzmanıyla bağlantıya geçti. Uzman, babama elyazmasını görmek istediğini söyledi, bunun üzerine babam bir trene atladı ve bulunan hikâyeyi ona götürdü.</p>

    <p>Uzman, hikâyenin O. Henry’ye ait olduğunu doğruladı ve babam onu satmak için kolları sıvadı. Nihayet, Des Moines’ın <em>Register</em> dergisinin başeditörü Gardner Cowles’la görüşmek üzere Des Moines’a vardı. Cowles hikâyeye bayıldı ve ânında satın aldı. Babam aldığı parayı Lon Tinkle’ın sınıfındaki genç kadına götürdü. Onun şiddetle ihtiyaç duyduğu ameliyatı olması ve bildiğimiz kadarıyla, hayatının sonuna kadar mutluluk içinde yaşaması için yeterliydi bu para.</p>

    <p>Babam O. Henry hikâyesinin konusunu bana hiç anlatmadı. Ama onun, babamın hikâyesinden yani özgürlüğünü araştırdığı O. Henry hikâyesinden daha iyi olduğundan kuşkuluyum.</p><cite>MARCUS ROSENBAUM<span>Washington, D.C.</span></cite>
  </div>
</body>
</html>
