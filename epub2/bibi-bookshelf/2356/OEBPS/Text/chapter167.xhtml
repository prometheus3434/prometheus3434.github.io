<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>PAZAR YOLCULUĞU</h2>

    <p>Kuzenimin eviyle bizim evin arasındaki yol, her pazar bir uçtan bir uca kat ettiğimiz geniş ve boş bir sanayi bölgesinden geçer. Benim bakış açımdan, çelik fabrikalarının, metal döküm fabrikalarının ve kamyonların durduğu akaryakıt istasyonlarının birbirini izleyişi arabanın yan penceresine aktarılmış bir film şeridi gibiydi. O duvarların arkasında ne olup bittiğini hayal ediyorum. Kıllı sırtlarını mekanik bir alete eğmiş, iş gözlüklerinin üzerinden bakan, bir santimlik külleri bir tür kaldırma kuvvetiyle havada asılı duran sigaralarını ağızlarının bir yanına sıkıştırmış orta yaşlı adamlar hayal ediyorum. AM radyosunda hit şarkılar çalıyor; en sevdiğim şarkıyı, The Foundations grubundan “Build Me Up Buttercup”ı<a class="si-noteref epub-type_noteref" href="#f74" id="ref_f74">74</a> çalmalarını umuyorum. Tel örgüler ve dikenli tellerle çevrilmiş boş alanlardan geçiyoruz. Birbirimizle İtalyanca konuşuyoruz, ama ben pek bir şey söylemiyorum. Kendi küçük dünyamda olma lüksü tanınıyor bana. Yaz sıcak ve bunaltıcı, ama camlar açık ve rüzgâr saçlarımın arasından eserken hoş bir his veriyor. Kötü kokusu ve kocaman fareleriyle ünlü şehir kanalizasyonu, belli bir noktada kesişen ve hemen önümüzü kesen demiryolu raylarıyla paralel olan aynı yol boyunca uzanıyor. Uyarı sinyalleri duyuluyor ve bariyer iniyor. Artık uzun mu kısa mı süreceğini merak edeceğimiz bir eğlencemiz var. On beş dakika kadar bekliyoruz. Archie Bell &amp; the Drells grubunun “Tighten Up”<a class="si-noteref epub-type_noteref" href="#f75" id="ref_f75">75</a> şarkısının başında DJ çok hızlı konuşuyor. Böyle yapmalarına sinir oluyorum. Neden yalnızca şarkıyı çalmıyorlar ki? Büyükannem bu akşam yiyebileceklerimiz hakkında konuşuyor. Belki polenta. Belki makarna. Umarım makarna olur. Vagon geçiyor ve bariyer kalkıyor. Bu seferki çok uzun sürmedi. Amcam birinci vitesi atlıyor, vitesi hemen ikiye ve oradan da üçe takıyor.</p>

    <p>Ama bütün bunları aslında pek düşünmüyorum. Bunlar yalnızca arka planda, pek fark edilmiyor. Şu anda aklımda olan şey kuzenimde okuduğum çizgi romanlar. Kuzenim benden büyük ve çizgi romanlardan bazıları okumayı söktüğüm yaştan bile önce piyasaya çıkmış. Onda yüzlercesi var, ben de her ziyaretimde onları çıkarması için yalvarıyorum. İçinden her zaman eskileri çıkarmak gelmiyor ya da belki de yalnızca acı çektiğimi görmek istiyor. Bugün birkaç yeni sayı daha okudum. Kaptan Amerika öldü ya da öyle olduğunu sanıyorlar. Hydra ajanlarından kurtulmak için ölmüş gibi yaptı yalnızca. Gerçekten şaşıracaklar. S.H.I.E.L.D. istihbarat örgütünden Nick Fury’yi de çizen sanatçı Steranko, bana cumartesi öğleden sonraları izlemekten hoşlandığım eski gangster filmlerini hatırlatan bir tarza sahip. <em>The Avengers</em>’in bazı güncel sayılarını okuyorum. The Vision adında yeni bir kötü adam var; ama şu anda zihni başka birinin kontrolünde olduğu için gerçek bir kötü adam sayılmaz. O bir android, yani bedeni sentetik parçalardan oluşuyor. Bedeninin yoğunluğunu kontrol etmek gibi garip güçleri var. Bedeni çelik sertliğinde olabiliyor ya da duvarlardan geçmek için moleküler yapısını parçalayabiliyor. Bazı çizgi romanlar ta 1940’lardan kalma hikâyeleri yeniden basıyor, ben de kendimi Bowery Boys<a class="si-noteref epub-type_noteref" href="#f76" id="ref_f76">76</a> çetesi gibi görünen, Aşağı Doğu Yakası’nda takılan, boş meşrubat şişelerini bir <em>The Human Torch</em> ya da <em>Sub-Mariner</em> sayısı satın almak için mahallenin marketine iade ederken hayal etmekten hoşlanıyorum. 40’ların Torch’u bugün okuduğum bir çizgi romanın içindeydi, Coney Adası’nda terör estiren dev bir canavarla savaşıyordu. Bu Torch, günümüzde <em>Fantastik Dörtlü</em>’nün gücünü kozmik ışınlara maruz kalması sonucunda elde etmiş Johnny Storm’u olan Human Torch’un tersine, bir biliminsanı tarafından yaratılmış bir android. Ama bugün, The Vision’ın bedeninin eskiden 40’ların Torch’unun bedeni olduğunu öğrendim. Tek ve aynı. Serinin bir yerinde orijinal beden ölmüş ama sonra başka bir biliminsanı tarafından başka bir biçim içinde canlandırılmış. Bütün ayrıntıları bilmiyorum, ama meselenin özüne geleceğim. Okurken, kuzenim bir Western filmi izleyerek ve beyzbol maçını dinleyerek koltukta oturuyor. Büyükannem mutfakta kahve içip büyük teyzem ve eniştemle görüşüyor. Amcam hiç içeri gelmiyor. Yalnızca bizi bırakıp daha sonra alıyor.</p>

    <p>Neredeyse eve vardık. Sanayi bölgesini geçtik ve artık sokaklarda evlerinin önünde dolanan insanları görüyoruz. Kadınlar boyunlarında ıslak havlularla yelpazeleniyor ve limonata içiyor. Erkekler beyzbol maçı dinliyor ve Falstaff birası içiyor. Çocuklar bisiklete biniyor ve beyzbol oynuyor. İçlerinden bir grup, bir yangın musluğunun etrafında toplanıyor. Anlaşılan makarna yiyeceğiz ve biliyorum ki buzdolabında hâlâ biraz karpuzumuz var. Karpuzu gece, cırcırböceklerini dinlemek ve ateşböceklerini izlemek için arka kapıdaki sinekliğin önünde, karanlıkta oturarak yemekten hoşlanıyorum. Bazen ön kapıdaki sinekliğin önünde karanlıkta Mr. Softee’nin dondurma kamyonunun ding dong sesini bekleyerek oturuyoruz.</p>

    <p>Yatmadan önce çizgi roman koleksiyonumu çıkaracağım. Bende çok yok, ama olanlara çok değer verir ve onları dönüp dönüp okurum. Hepsini bir hortum olur da alt kata inip lavabonun altına saklanmak zorunda kalırız diye bir kutuda saklıyorum. Hortum bizi gafil avlamaz; çünkü uyarı sinyalinin yeri hemen bizim sokağın içinde, çaldığı zaman kendi düşüncelerinizi bile duyamazsınız. En çok değer verdiğim çizgi romanlarım marketten soda şişesinin depozitosuyla satın aldığım ilk iki çizgi roman, <em>Daredevil</em>’in 35 ve <em>Örümcek Adam</em>’ın 54 numaralı sayıları. Sonra da büyükannemin bana bir cam parçasıyla kazara elimi kestikten ve hastaneye gitmek zorunda kaldıktan sonra aldığı <em>Hulk</em>’un 105. ve <em>Fantastik Dörtlü</em>’nün 76. sayıları var. Amcam süper kahramanlara tahammül edemiyor, ama her ikimiz de <em>MAD</em>’i ve Harvey Comics’in Richie Rich ve Hot Stuff gibi karakterlerini seviyoruz.</p>

    <p>Büyükannem muhtemelen çizgi romanları pek umursamıyor; ama zihnimi meşgul eden bir şey olduğu için mutlu, benim çizimlerimi de destekliyor. Animasyon sanatçılarının çalışırken gösterildiği özel bir Disney programı izledik. İyi ve sürekliliği olan bir işe benziyor. Büyükannem çizimin kullanılabilecek bir yetenek olduğunu biliyor.</p>

    <p>Amcam defterlerine bir şeyler çizerdi, benim de bunlara bakmamam gerekirdi. Çizimlerinde hep kutular taşıyan karakterler var ve sanki bir şey inşa ediyorlar gibi görünüyorlar. Şu anda sanırım halter ve karateyle daha çok ilgileniyor, ama geçen hafta dışarı çıkıp yeni Beatles albümünü aldı. Aynı zamanda yeni bir pikap aldı ve onu mutfak masasına kurdu. Orada oturup plakta “Back in the U.S.S.R.” şarkısının açılışındaki jet uçağı sesi başlarken elmanın dönüşünü izledim. Albümün tamamı muhteşemdi ve başka bir dünyadan bir ses gibiydi. Amcamda şu âna kadarki bütün Beatles albümleri var.</p>

    <p>Nihayet evdeyiz. Aslında o kadar da uzun bir yol değil, ama o mesafeyi yürümek istemem. Büyükannem hemen bahçe hortumuna gidiyor ve arka bahçeyi iyice suluyor. Bahçeyi düzeltmek için epey uğraşıyor. Ben doğmadan bile orada olan ve hiç incir vermemiş bir incir ağacımız var, ama büyükannem hâlâ ona bakıyor ve her kış üstünü örtüyor. Bir seferinde ağaçtan düşmüş yavru bir sincap buldu. Zavallıcık birkaç günlükten büyük olamazdı, cenin pozisyonundaydı, gözleri hâlâ kapalıydı. Büyükannem onu ilk zamanlarında tedavi etme umuduyla eve aldı. İki yıl boyunca mutfakta duran küçük kutunun başında toplandık. Büyükannem onu beslemek için bir damlalık kullanarak ona baktı. Her gün onun orada, bir battaniyeye sarılı bir halde, elleri hareket ederek yatışını kontrol ettik, ara sıra gözleri açılıp bize bakardı. Ama ne yazık ki bu yeterli olmadı. Elimizden gelen her şeyi yaptık. Onu arka bahçeye gömdük.</p>

    <p>Akşam yemeğini hep saçma sapan konuşup birbirimizi kırarak bitiririz. Kendi aramızda bir dil geliştirdik. Belki de bu yalnızca bazı İtalyanca deyişlerin komik sesleridir. Bir şekilde tetiklenir ve büyükannem gülmeye başlar, amcamla ben de ona katılırız, bir de bakmışsınız ki o kadar çok gülmekten yüzlerimiz kıpkırmızı olmuş ve karnımıza ağrılar girmiş, hatta neye güldüğümüzü bile unutmuşuz. Ama sonrasında kendimizi çok iyi hissederiz.</p>

    <p>Yatmadan önce büyükannem <em>Mutual of Omaha’</em>yı<a class="si-noteref epub-type_noteref" href="#f77" id="ref_f77">77</a> ya da <em>Jacques Cousteau</em>’yu izleyecek. Amcam ağırlık kaldırmak için aşağı katta olacak, ben de yeniden çizgi romanlarıma yumulacağım. Gece boyunca tavan pervaneleri boğucu orta Batı sıcağında uyumamızı kolaylaştıracak. Bir tane büyükannemin odasında, bir de amcamla paylaştığım odada pervane var. Eylül olunca artık pervaneye ihtiyaç duymayacağız, ama birkaç hafta o vınlama sesi olmadan uykuya dalmak zor olacak.</p>

    <p>Sabah sokağa park eden ve bakkal için süt kutularını boşaltan Sealtest<a class="si-noteref epub-type_noteref" href="#f78" id="ref_f78">78</a> kamyonuyla uyanacağım. Uzaktan uzağa konuşma seslerini ve el arabalarının metal sesini duyacağım. Yarı uyku halindeyim ve krep karışımı tavaya değdiği anda <em>Chicken Man<a class="si-noteref epub-type_noteref" href="#f79" id="ref_f79">79</a></em>’in başka bir bölümü mutfaktan duyuluyor.</p><cite>BOB AYERS<span>Seattle, Washington</span></cite>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f74">
      <a class="si-backref" href="#ref_f74">74.</a> <span class="si-footnote-text">(İng.) Düğün Çiçeğim, Beni Güçlendir. (Ç.N.)</span>
    </div>

    <div class="si-footnote html5_aside epub-type_footnote" id="f75">
      <a class="si-backref" href="#ref_f75">75.</a> <span class="si-footnote-text">(İng.) Ciddileş. Kendini topla.(Ç.N.)</span>
    </div>

    <div class="si-footnote html5_aside epub-type_footnote" id="f76">
      <a class="si-backref" href="#ref_f76">76.</a> <span class="si-footnote-text">19. yüzyılın ortalarında New York’ta kurulan, yerli halkın çıkarlarını koruyan anti Katolik İrlanda karşıtı çete. (Y.N.)</span>
    </div>

    <div class="si-footnote html5_aside epub-type_footnote" id="f77">
      <a class="si-backref" href="#ref_f77">77.</a> <span class="si-footnote-text">Sigorta ve finans şirketi; yaban hayatıyla ilgili bir televizyon programı hazırlamıştır. (Ç.N.)</span>
    </div>

    <div class="si-footnote html5_aside epub-type_footnote" id="f78">
      <a class="si-backref" href="#ref_f78">78.</a> <span class="si-footnote-text">Bir süt ürünleri markası. (Ç.N.)</span>
    </div>

    <div class="si-footnote html5_aside epub-type_footnote" id="f79">
      <a class="si-backref" href="#ref_f79">79.</a> <span class="si-footnote-text">(İng.) Tavukçu. TV dizisi. (Ç.N.)</span>
    </div>
  </div>
</body>
</html>
