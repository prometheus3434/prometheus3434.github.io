<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>PEKİ YA?..</h2>

    <p>25 Nisan 1946’da terhis belgelerimi aldım. İkinci Dünya Savaşı’nda üç yıl süren askerlik görevimden sağ kurtulmuştum ve şimdi trenle New York eyaletinin Newark kentindeki evime gidiyordum. Fort Dix’teki üste son yaptığım şey, askerî kantinden beyaz bir gömlek almaktı, sivil hayata dönüşümün simgesiydi bu.</p>

    <p>Gelecek için büyük planımı hayata geçirmeye hevesliydim. Üniversiteye dönecek, kariyerime başlayacak ve rüyalarımın kadınını arayacaktım. Ve o kızın kim olacağını da tastamam biliyordum. Liseden beri ona âşıktım. Soru şuydu: Onu nasıl bulabilirdim? Dört yıldır hiç bağlantımız olmamıştı. Tamam, biraz zaman alabilir, diye düşündüm, ama onu bulacaktım.</p>

    <p>Tren istasyonda durdu, ben de çantalarımı topladım, yeni gömleğimi kolumun altına sıkıştırdım ve otobüs durağına indim; eve yolculuğumun son ayağıydı bu. Ve sonra, mucizelerin mucizesi olarak kız tam karşımdaydı, tam da hatırladığım gibi kısa boylu, ince yapılı, koyu renk saçlı, tatlı bir güzel. Beni unutmamış olduğunu umarak ona doğru yürüdüm ve, merhaba, dedim. Unutmamıştı. Beni gördüğü için ne kadar mutlu olduğunu söyleyerek kollarını boynuma doladı ve beni yanaklarımdan öptü. Şans gerçekten de yüzüme güldü, diye düşündüm.</p>

    <p>Onun da aynı trende olduğu, öğretmen olmak üzere eğitim aldığı Rutgers Üniversitesi’nden hafta sonu için eve geldiği ortaya çıktı. Beklediği otobüs benimki değildi, ama bu önemsizdi. Fırsatımın elimden kaçmasına izin vermeyecektim. Aynı otobüse bindik, onun otobüsüne; geçmişi hatırlayıp gelecek hakkında konuşarak yan yana oturduk. Ona planlarımdan söz ettim ve satın aldığım gömleği gösterdim, rüyamı gerçekleştirmek için ilk adımımdı bu. İkinci adımın kendisi olduğunu söylemedim.</p>

    <p>Erkek giyim ürünleri kıt olduğundan bu gömleği bulmuş olduğum için ne kadar şanslı olduğumu söyledi. Ve sonra dedi ki, “Umarım kocam gelecek ay donanmadan terhis olduğunda senin kadar şanslı olur.” Bir sonraki durakta indim ve hiç arkama bakmadım. Ne yazık ki, geleceğim o otobüste değildi.</p>

    <p>Otuz bir yıl sonra, 1977’de onunla yeniden bir lise toplantısında karşılaştım; o kadar koyu renk saçlı, o kadar ince yapılı değildi, ama hâlâ sevimliydi. Ona iş hayatımın yolunda gittiğini, harika bir kadınla evli olduğumu ve ergen yaşlarda üç çocuğumun olduğunu söyledim. O da birkaç kez büyükanne olduğunu anlattı bana. Otuz yıl önceki karşılaşmamızın benim için ne ifade ettiği ve her ayrıntısının belleğimde nasıl yer etmiş olduğu hakkında konuşabileceğimiz kadar zaman geçtiğini düşündüm.</p>

    <p>Bana boş boş baktı. Sonra hayatımın yarısını düşünerek geçirdiğim, “Peki ya?..” sorusuna bir nokta koyarak şöyle dedi: “Üzgünüm, ama bunu hiç hatırlamıyorum.”</p><cite>THEODORE LUSTIG<span>Morgantown, Batı Virginia</span></cite>
  </div>
</body>
</html>
