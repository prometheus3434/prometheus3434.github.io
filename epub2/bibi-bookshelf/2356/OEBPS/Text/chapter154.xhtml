<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babamın Tanrı Olduğunu Sandım</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h2>RÜYA YORUMU</h2>

    <p>Geç yaşta çocuk sahibi olmuş ebeveynlerin çocuğuydum. Babamın annesiyle babasını hiç tanımadım. Ben doğmadan ölmüşlerdi.</p>

    <p>Benden yirmi yaş büyük olan ablam hobi olarak rüya yorumlarıyla uğraşmaya başladı. Bir gün, on sekizimdeyken, onun için bir rüya hatırlamamı rica etti; bana ne anlama geldiğini anlatacaktı.</p>

    <p>Aklıma ilk gelen şey yaklaşık on yaşımdan beri gördüğüm ve sık tekrarlanan rüyaydı. Ona rüyayı iki ya da üç ayda bir gördüğümü ve her gördüğümde rüyanın daha uzun ve daha belirgin olduğunu söyledim.</p>

    <p>Rüyada, dedim, bir tarlada giden kırmızı bir arabanın yolcu koltuğunda oturuyorum. Arabayı kimin sürdüğünü hiç görmüyorum. Güzel bir yeşil çayırlıktaki bir eve rastlıyoruz. Çakıltaşlı yolda arabayı durduruyoruz. Her iki yandan çökmeye başlamış çimento basamakları olan beyaz, iki katlı bir ev. Sundurmaya çıkan iki basamak ve sundurmada eski bir salıncak var.</p>

    <p>Eve girince sol tarafımda (içine hiç girmediğim) bir yemek odası, önümde (hiç çıkmadığım) bir merdiven ve sağımda da bir oda görüyorum. Oda bir çeşit oturma odasına benziyor, hatırladığım renk de bordo. Eski bir sehpalı bank ve kız kardeşlerimin birinin eski bir kamyonetin arkasında çömelirken çekilmiş bir fotoğrafının olduğu storlu bir çalışma masası var. Bordo renkli odadan evin arkasındaki mutfağı görebiliyorum ve arka pencereden dışarı bakabiliyorum. Üzerinde hiç kuruyan çamaşır olmadığı halde eski bir çamaşır ipini fark ediyorum.</p>

    <p>Ablama bu hikâyeyi anlattığımda donakalmış bir halde bana baktığını fark etmeye başladım. Ona rüyanın ne anlama geldiğini sorduğumda birkaç dakika boyunca konuşmadı. Nihayet, “O bizim büyükannemizin eviydi. Az önce büyükannemizin evini eksiksiz tarif ettin, storlu çalışma masasındaki fotoğrafa kadar,” dedi.</p>

    <p>Büyükannem ben doğmadan üç yıl önce öldü. Ölümünden hemen sonra ev yıkıldı.</p><cite>V. FERGUSON-STEWART<span>Indianapolis, Indiana</span></cite>
  </div>
</body>
</html>
