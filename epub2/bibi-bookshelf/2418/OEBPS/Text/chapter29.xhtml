<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc26">27</h2>

  <p class="Standard">&nbsp;</p>

  <p class="Standard">&nbsp;</p>

  <p class="Standard">&nbsp;</p>

  <p class="Standard" style="margin-left:0;margin-right:0;text-indent:18.859844px">Ertesi sabah Marge saat sekiz buçukta Bay Greenleaf i arayıp otele kaçta gidebileceklerini soracaktı. Tom'a öyle demişti. Ancak Bay Greenleaf onun konuşmasından üzüntüsünü anlamış olmalıydı çünkü Tom kızın yüzük olayını anlatmaya başladığını duyabiliyordu. Marge bir gece önce Tom'un kullandığı kelimeleri kullanıyordu -duyduklarına iyice inanmıştı anlaşılan- ama, Tom Bay Greenleaf’in tepkisini anlayamıyordu. Bu son haberin Bay Greenleaf’in kafasındaki resme netlik kazandırmasından korkuyordu. O sabah buluştuklarında adamın yanında Tom Ripley'yi tutuklamaya hazır bir polis de bulunabilirdi. Bu olasılık, Bay Greenleaf yüzük konusunu öğrendiği zaman onun yanında olmamanın yarattığı avantajı ortadan kaldırıyordu.</p>

  <p class="Standard" style="margin-left:0;margin-right:0;text-indent:18.859844px">Marge telefonu kapatınca, "Bay Greenleaf ne dedi?" diye sordu.</p>

  <p class="Standard" style="margin-left:0;margin-right:0;text-indent:18.859844px">Marge bezgin bir hareketle koltuğa çöktü. "Benim düşündüğümü. Ben bir şey demeden söyledi. Dickie kendini öldürmeye niyetlenmiş gibi görünüyor."</p>

  <p class="Standard" style="margin-left:0;margin-right:0;text-indent:18.859844px">İyiydi de, onlar otele varıncaya kadar Bay Greenleaf biraz daha düşünecek, belki fikrini değiştirecekti. Tom, "Otele kaçta gideceğiz?" diye sordu.</p>

  <p class="Standard" style="margin-left:0;margin-right:0;text-indent:18.859844px">"Dokuz, dokuz buçuk arası dedim. Kahvemizi içer içmez gideriz. Kahveyi ateşe koymuştum zaten." Kalkıp mutfağa gitti. O çoktan giyinmişti. Geldiği gün giydiği etek ceket takımı vardı üstünde.</p>

  <p class="Standard" style="margin-left:0;margin-right:0;text-indent:18.859844px">Tom kanepede oturuyordu. Kravatını gevşetti. Kanepenin üstünde uyumuştu bütün gece. Hiç soyunmadan. Marge birkaç dakika önce aşağı indiğinde uyandırmıştı onu. Tom nasıl olup da geceyi o soğuk odada geçirdiğini anlayamıyordu. utanmıştı. Marge da onu orada bulunca çok şaşırmıştı. Sırtı ve sağ kolu tutulmuştu. Çok kötü hissediyordu kendini. Birden fırladı, Marge'a seslenerek, "Ben yıkanmaya çıkıyorum," dedi.</p>

  <p class="Standard" style="margin-left:0;margin-right:0;text-indent:18.859844px">İkinci katta, odasına bakınca Marge'ın eşyalarını toplamış olduğunu gördü. Valizini kapatıp odanın ortasına bırakmıştı. Bay Greenleaf'le kızın sabah treniyle gideceklerini umdu Tom. Bay Greenleaf o gün Roma'da Amerikalı dedektifi karşılayacağına göre öyle yaparlardı herhalde.</p>

  <p class="Standard" style="margin-left:0;margin-right:0;text-indent:18.859844px">Marge'ın yattığı odanın bitişiğindekine girip soyundu ve banyoya giderek duşu açtı. Aynaya göz atınca önce tıraş olmaya karar verdi. Döndü, Marge geldiğinde bilinmeyen bir nedenle banyodan alıp yattığı odaya götürdüğü elektrikli tıraş makinesini aldı. Yeniden banyoya giderken telefonun sesini duydu. Marge açtı telefonu. Tom da merdiven boşluğundan sarkarak kulak kabarttı.</p>

  <p class="Standard" style="margin-left:0;margin-right:0;text-indent:18.859844px">"Aaa, çok iyi," diyordu Marge. "Gerek kalmadı o zaman... Evet, söylerim tabii... Tamam, hiç oyalanmayız... Tom yıkanıyor... Bir saat sürmez bile. Güle güle."</p>

  <p class="Standard" style="margin-left:0;margin-right:0;text-indent:18.859844px">Tom kızın ayak seslerinin merdivenlere yaklaştığını duydu. Çıplak olduğu için kendini sipere aldı hemen.</p>

  <p class="Standard" style="margin-left:0;margin-right:0;text-indent:18.859844px">"Tom?" Aşağıdan bağırıyordu Marge. "Amerikalı dedektif buraya gelmiş. Bay Greenleaf'e havaalanından telefon etmiş, geliyor."</p>

  <p class="Standard" style="margin-left:0;margin-right:0;text-indent:18.859844px">"Çok iyi!" Tom öfkeyle banyoya girdi, musluğu kapatıp tıraş makinesinin fişini prize taktı. Ya duşa girmiş olsaydı? Marge aşağıdan seslenecek ve sesini ona duyurduğunu düşünecekti. Şu kız gidince çok sevinecekti Tom. O sabah gitseler! Belki de dedektifin ne yapacağını, Tom'la neler konuşacağını görmek için kalırlardı. Adamın Venedik'e özellikle Tom'u görmek için geldiği belliydi. Yoksa Bay Greenleaf'i Roma'da beklerdi. Marge da bunun farkında mıydı acaba? Herhalde değildi. Olanlardan bu sonucu çıkarmak için insanın kafasını çalıştırması gerekirdi.</p>

  <p class="Standard" style="margin-left:0;margin-right:0;text-indent:18.859844px">Koyu renk bir takım elbise giyip kahve içmek için aşağı indi. Dayanabileceği kadar sıcak bir suyla duş yapmıştı, kendini daha iyi hissediyordu şimdi. Kahve içerlerken Marge yüzük olayının Bay Greenleaf için de, dedektif için de pek çok şeyi değiştireceğini ileri sürmekten başka bir şey söylemedi. Dedektif de Dickie'nin kendini öldürdüğünü düşünecekti şimdi, onu demek istemişti. Tom, umarım haklı çıkarsın, diye düşündü. Her şey dedektifin nasıl bir adam olduğuna bağlıydı. Ve Tom'un dedektifin üstünde yaratacağı ilk izlenimine.</p>

  <p class="Standard" style="margin-left:0;margin-right:0;text-indent:18.859844px">Nemli, bulutlu bir hava vardı yine. Saat dokuzda yağmur yağmıyordu ama daha önce yağmıştı. Öğleye doğru yine yağardı herhalde. Marge'la Tom San Marco katedralinin önündeki iskeleden bir gondola bindiler. Gritti oteline girince Bay Greenleaf’in odasına telefon ettiler. Bay Greenleaf, Bay McCarron'ın yanında olduğunu, onların da yukarı gelmelerini söyledi.</p>

  <p class="Standard" style="margin-left:0;margin-right:0;text-indent:18.859844px">Oda kapısını o açtı. "Günaydın," deyip babacan bir tavırla Marge'ın kolunu sıktı. "Tom..."</p>

  <p class="Standard" style="margin-left:0;margin-right:0;text-indent:18.859844px">Marge'ın peşinden Tom da girdi odaya. Dedektif pencerenin önünde duruyordu. Otuz beş yaşlarında, kısa boylu, tıknaz bir adamdı, uyanık bakışlarla, ancak dostça bakıyordu. Tom'un ilk izlenimine göre, zekiydi ama üstün zekâlı değildi.</p>

  <p class="Standard" style="margin-left:0;margin-right:0;text-indent:18.859844px">"Bu Alvin McCarron," dedi Bay Greenleaf. "Bayan Sherwood ve Bay Ripley."</p>

  <p class="Standard" style="margin-left:0;margin-right:0;text-indent:18.859844px">Herkes birbirine, "Çok memnun oldum, " dedi.</p>

  <p class="Standard" style="margin-left:0;margin-right:0;text-indent:18.859844px">Tom yatağın üstünde yepyeni bir evrak çantasıyla birtakım fotoğraflar gördü. McCarron Tom'u inceliyordu.</p>

  <p class="Standard" style="margin-left:0;margin-right:0;text-indent:18.859844px">"Anladığıma göre siz Richard Greenleaf'in arkadaşıymışsınız," dedi.</p>

  <p class="Standard" style="margin-left:0;margin-right:0;text-indent:18.859844px">"İkimiz de arkadaşıyız."</p>

  <p class="Standard" style="margin-left:0;margin-right:0;text-indent:18.859844px">Bay Greenleaf herkese oturacak yer gösterirken konuşmaya birkaç saniye ara verildi. Kanala bakan, eşyası bol, geniş bir odaydı. Tom kırmızı kumaşla kaplanmış bir iskemleye oturmuştu. McCarron yatağa ilişmiş, elindeki kâğıt tomarını karıştırıyordu. Tom, Dickie'nin çeklerinin fotokopilerine benzeyen birkaç kâğıt gördü. Onların arasında da Dickie'nin birkaç fotoğrafını.</p>

  <p class="Standard" style="margin-left:0;margin-right:0;text-indent:18.859844px">McCarron önce Tom'a, sonra Marge'a bakarak, "Yüzükler yanınızda mı?" diye sordu.</p>

  <p class="Standard" style="margin-left:0;margin-right:0;text-indent:18.859844px">Marge, sıkkın bir sesle, "Evet," deyip yüzükleri çantasından çıkardı ve McCarron'a verdi.</p>

  <p class="Standard" style="margin-left:0;margin-right:0;text-indent:18.859844px">McCarron avucuna bırakılan yüzükleri Bay Greenleaf’e gösterdi. "Bunlar onun yüzükleri mi?" Bay Greenleaf yüzüklere kısaca göz atıp başını sallarken Marge alınmış gibi, "Dickie'nin yüzüklerini ben de onun kadar iyi tanırım," dercesine baktı. McCarron bakışlarını Tom'a çevirdi. "Bunları ne zaman vermişti size?"</p>

  <p class="Standard" style="margin-left:0;margin-right:0;text-indent:18.859844px">"Roma'da. Hatırlayabildiğim kadarıyla Şubatın üçüydü. Freddie Miles cinayetinden biri iki gün sonra."</p>

  <p class="Standard" style="margin-left:0;margin-right:0;text-indent:18.859844px">Dedektif yumuşak, meraklı bakışlarla inceliyordu onu. Kaşlarını kaldırınca alnının kalın derisinde iki derin kırışık oluştu. Kıvırcık kumral saçları iki yanda iyice kısa kesilmiş, tepesi uzun bırakılmıştı, üniversiteli genç kesimi. Tom, yüzünden hiçbir şey anlaşılmıyor, diye düşündü. Kendini bu konuda eğitmiş olmalıydı. Dedektif, "Bunları verirken ne söyledi?" diye sürdürdü.</p>

  <p class="Standard" style="margin-left:0;margin-right:0;text-indent:18.859844px">"Bana bir şey olursa bunlar sende kalsın, dedi. Sana ne olacağını sanıyorsun diye sordum. Bilmiyorum ama bir şey olabilir diye karşılık verdi." Özellikle duraladı. "O anda, başka zamanlarda olduğundan daha büyük bir çöküntü içinde görünmüyordu, üzün uzun konuşmuştuk, kendini öldürmeye niyetlendiği aklımdan geçmedi. Tek bildiğim yolculuğa hazırlandığıydı."</p>

  <p class="Standard" style="margin-left:0;margin-right:0;text-indent:18.859844px">Dedektif, "Nereye gidecekti?" diye sordu.</p>

  <p class="Standard" style="margin-left:0;margin-right:0;text-indent:18.859844px">Tom, "Palermo'ya." derken Marge'a baktı. "Bunları seninle konuştuğumuz gün vermiş olmalı. Inghilterra oteline telefon etmiştin hani... Ya o gün, ya ondan bir gün önce. Sen tarihini hatırlıyor musun?"</p>

  <p class="Standard" style="margin-left:0;margin-right:0;text-indent:18.859844px">Marge, "iki Şubat," diye mırıldandı.</p>

  <p class="Standard" style="margin-left:0;margin-right:0;text-indent:18.859844px">McCarron, "Başka ne söyleyebilirsiniz?" diye sordu. "Saat kaçtı? Richard içkili miydi?"</p>

  <p class="Standard" style="margin-left:0;margin-right:0;text-indent:18.859844px">"Hayır. Dickie çok az içer. ikindi saatleriydi sanıyorum. Yüzüklerden kimseye söz etmezsen daha iyi olur dedi. Ben de kabul ettim tabii. Yüzükleri bir kutuya koydum, sonra da -Bayan Sherwood'a söylediğim gibi- tamamen unuttum. Bunun nedeni, Dickie'ye konuyu kimseye açmamak konusunda verdiğim sözün beni çok etkilemiş olmasıydı herhalde." Açıksözlülükle, arada bir takılarak anlatıyordu bunları. Düşünmüştü, bu koşullar 1 altında, konuşurken herkes biraz takılır, biraz bocalardı.</p>

  <p class="Standard" style="margin-left:0;margin-right:0;text-indent:18.859844px">"Yüzükleri ne yaptınız?"</p>

  <p class="Standard" style="margin-left:0;margin-right:0;text-indent:18.859844px">"Bir kutuya koydum. Kopuk düğmelerimi falan koyduğum eski bir kutu."</p>

  <p class="Standard" style="margin-left:0;margin-right:0;text-indent:18.859844px">McCarron. birkaç saniye süreyle hiç konuşmadan onu süzdü. Bu arada Tom da kendini olabileceklere hazırladı. O sakin, yine de uyanık İrlandalı suratından her şey beklenebilirdi. Şimdi suçlayıcı bir soruyla karşılaşabilir ya da dedektif onun yalan söylediğini ileri sürebilirdi. Tom kendi gerçeklerine, kafasındaki gerçeklere sarıldı sımsıkı. Gerekirse, canı pahasına savunacaktı o gerçekleri. Odaya öyle bir sessizlik yayılmıştı ki Marge'ın soluklarını duyabiliyordu. Bay Greenleaf öksürünce irkildi. Bay Greenleaf çok sakin görünüyordu; neredeyse canı sıkılırmış gibi. Tom merak etti. McCarron'la bir olup ona bir komplo mu hazırlamışlardı yoksa? Şu yüzük konusundan yola çıkıp onu tuzağa düşürmesinler?"</p>

  <p class="Standard" style="margin-left:0;margin-right:0;text-indent:18.859844px">McCarron yeni bir soru sordu. "Yüzüklerini -uğur getirsin falan diye- kısa bir süre için ödünç verebilecek biri midir Richard?"</p>

  <p class="Standard" style="margin-left:0;margin-right:0;text-indent:18.859844px">Tom'un konuşmasına fırsat bırakmadan Marge atıldı.</p>

  <p class="Standard" style="margin-left:0;margin-right:0;text-indent:18.859844px">"Hayır!"</p>

  <p class="Standard" style="margin-left:0;margin-right:0;text-indent:18.859844px">Tom biraz rahatladı. McCarron duyduklarını nasıl yorumlayacağını henüz kestiremiyordu anlaşılan. Dedektif onun karşılık vermesini bekliyordu. "Daha önce bana bazı eşyalarını ödünç verirdi," dedi. "Zaman zaman kravatlarını ya da ceketlerini kullanırdım. Ama o apayrı bir şey tabii. "Marge'ın, onun Dickie'nin odasında, Dickie' nin giyecekleriyle yakalandığı günden haberi olacağını bildiğinden, bunu söylemek zorunluluğunu duymuştu.</p>

  <p class="Standard" style="margin-left:0;margin-right:0;text-indent:18.859844px">Marge, "Dickie'nin yüzüklerinden ayrılabileceğini düşünemiyorum," diyordu dedektife. "Yeşil taşlı olanı denize girerken çıkarırdı ama kumsala döner dönmez parmağına geçirirdi yine. Yüzükleri giyim kuşamının bir parçasıydı onun için. Ya kendini öldürmeye, ya da kimliğini değiştirmeye niyetli olduğunu düşünmemin nedeni bu."</p>

  <p class="Standard" style="margin-left:0;margin-right:0;text-indent:18.859844px">McCarron başını salladı. "Bildiğiniz kadarıyla, herhangi bir düşmanı var mıydı?"</p>

  <p class="Standard" style="margin-left:0;margin-right:0;text-indent:18.859844px">"Kesinlikle hayır," dedi Tom. "Onu ben de düşündüm."</p>

  <p class="Standard" style="margin-left:0;margin-right:0;text-indent:18.859844px">"Peki, gizlenmek yahut kimlik değiştirmek istemesine yol açacak bir neden düşünebiliyor musunuz?"</p>

  <p class="Standard" style="margin-left:0;margin-right:0;text-indent:18.859844px">Tom ağrıyan boynunu oynatarak, "Olabilir," diye söylendi temkinle. "Ancak Avrupa'da öyle bir şey yapmak hemen hemen olanaksızdır. Mutlaka değişik bir pasaport kullanması gerekirdi. Hangi ülkeye girse, hangi otele gitse pasaportunu göstermesi gerekir."</p>

  <p class="Standard" style="margin-left:0;margin-right:0;text-indent:18.859844px">Bay Greenleaf söze karıştı. "Bana pasaportsuz da yaşayabileceğini söylemiştin."</p>

  <p class="Standard" style="margin-left:0;margin-right:0;text-indent:18.859844px">"İtalya’daki küçük otellerde pasaportsuz kalabilir demiştim. Ama ortadan kaybolması öyle büyük yankılar uyandırdı ki hâlâ gizlenebilmesi çok zor," dedi Tom. "Şimdiye kadar birinin onu ele vermesi beklenirdi."</p>

  <p class="Standard" style="margin-left:0;margin-right:0;text-indent:18.859844px">McCarron, "Pasaportunun yanında olduğu anlaşılıyor," diye söylendi. "Sicilya'ya o pasaportla gitti ve büyük otellerden birine yerleşti."</p>

  <p class="Standard" style="margin-left:0;margin-right:0;text-indent:18.859844px">"Evet."</p>

  <p class="Standard" style="margin-left:0;margin-right:0;text-indent:18.859844px">Dedektif defterine bir iki not aldıktan sonra Tom'a baktı. "Siz ne düşünüyorsunuz, Bay Ripley?"</p>

  <p class="Standard" style="margin-left:0;margin-right:0;text-indent:18.859844px">Tom, bu iş burada bitmedi, dedi kendi kendine. Daha sonra onunla yalnız konuşmak isteyecekti McCarron. "Korkarım ben de Bayan Sherwood gibi düşünüyorum," dedi. "Görünüşe bakılırsa Dickie kendini öldürmeyi tasarlıyordu ve öldürdü. Bu görüşümü Bay Greenleaf'e de açıklamıştım."</p>

  <p class="Standard" style="margin-left:0;margin-right:0;text-indent:18.859844px">Dedektif Bay Greenleaf'e baktıysa da o ağzını açmadı, yalnızca umutla Mr. McCarron'a baktı. Tom'a kalırsa McCarron da artık Dickie'nin ölmüş olduğunu, kalkıp buralara gelmesinin boşuna zaman ve para harcamaktan başka işe yaramadığını düşünüyordu.</p>

  <p class="Standard" style="margin-left:0;margin-right:0;text-indent:18.859844px">Ancak McCarron hâlâ işin ucunu bırakmıyordu. Elindeki kâğıtları karıştırarak, "Bazı noktaları bir daha gözden geçirelim," dedi. "Richard en son ön beş Şubat tarihinde, Palermo dönüşünde Napoli'de vapurdan inerken görülmüştü. Doğru mu?"</p>

  <p class="Standard" style="margin-left:0;margin-right:0;text-indent:18.859844px">"Doğru," dedi Bay Greenleaf. "Kamarotlardan biri onu gördüğünü hatırlıyor."</p>

  <p class="Standard" style="margin-left:0;margin-right:0;text-indent:18.859844px">"Ancak ondan sonra hiçbir otelde görünmedi, kendisinden hiçbir haber alınmadı." McCarron gözlerini Bay Greenleaf’ten Tom'a çevirmişti.</p>

  <p class="Standard" style="margin-left:0;margin-right:0;text-indent:18.859844px">"Hayır, alınmadı."</p>

  <p class="Standard" style="margin-left:0;margin-right:0;text-indent:18.859844px">Dedektif bu kez Marge'a baktı.</p>

  <p class="Standard" style="margin-left:0;margin-right:0;text-indent:18.859844px">"Alınmadı," dedi Marge da.</p>

  <p class="Standard" style="margin-left:0;margin-right:0;text-indent:18.859844px">"Siz onu en son ne zaman görmüştünüz, Bayan Sherwood?"</p>

  <p class="Standard" style="margin-left:0;margin-right:0;text-indent:18.859844px">Marge düşünmeye gerek duymadan, "San Remo'ya gitmek üzere yola çıktığı yirmi üç Kasım günü," diye karşılık verdi.</p>

  <p class="Standard" style="margin-left:0;margin-right:0;text-indent:18.859844px">"O zaman Mongibello'da mıydınız?" Hiç İtalyanca duymamış gibi, g harfini c sesiyle değil, yazıldığı gibi telaffuz etmişti.</p>

  <p class="Standard" style="margin-left:0;margin-right:0;text-indent:18.859844px">"Evet," dedi Marge. "Şubatta Roma'da görüşebileceğimizi ummuştum ama onu kaçırdım. En son Mongibello'da görüştük."</p>

  <p class="Standard" style="margin-left:0;margin-right:0;text-indent:18.859844px">Aslan Marge! Tom ondan hoşlanmaya başlayacaktı neredeyse. Daha önce sinirine dokunduğu halde, o günün erken saatlerinden başlayarak, hoşgörüyle, sevecenlikle bakmaya başlamıştı kıza. "Roma'da herkesten kaçıyordu," dedi. "O yüzden de bana yüzükleri verdiğinde, tanıdığı herkesten uzaklaşmak, bir süre yabancı bir kentte yaşamak istiyor diye düşünmüştüm önce."</p>

  <p class="Standard" style="margin-left:0;margin-right:0;text-indent:18.859844px">"O nedendi sizce?"</p>

  <p class="Standard" style="margin-left:0;margin-right:0;text-indent:18.859844px">Tom, Freddie Miles cinayetinin Dickie'nin üstündeki etkisini -abartarak- anlattı.</p>

  <p class="Standard" style="margin-left:0;margin-right:0;text-indent:18.859844px">"Freddie Miles'ı kimin öldürdüğünü biliyor muydu sizce?"</p>

  <p class="Standard" style="margin-left:0;margin-right:0;text-indent:18.859844px">"Hayır, hiç sanmam."</p>

  <p class="Standard" style="margin-left:0;margin-right:0;text-indent:18.859844px">McCarron, Marge'ın görüşünü de almak istedi.</p>

  <p class="Standard" style="margin-left:0;margin-right:0;text-indent:18.859844px">"Hayır," dedi o da başını sallayarak.</p>

  <p class="Standard" style="margin-left:0;margin-right:0;text-indent:18.859844px">Dedektif, "Biraz düşünün," dedi Tom'a. "Davranışı böyle açıklanamaz mı? Şimdi de, polisin sorularıyla karşılaşmamak için saklanıyor olamaz mı?"</p>

  <p class="Standard" style="margin-left:0;margin-right:0;text-indent:18.859844px">Tom biraz düşündü. "Öyle düşünmeme yol açacak hiçbir şey söylemedi."</p>

  <p class="Standard" style="margin-left:0;margin-right:0;text-indent:18.859844px">"Dickie bir şeyden korkuyor olabilir miydi?"</p>

  <p class="Standard" style="margin-left:0;margin-right:0;text-indent:18.859844px">"Neden korkabileceğini düşünemiyorum," dedi Tom.</p>

  <p class="Standard" style="margin-left:0;margin-right:0;text-indent:18.859844px">Dedektif Dickie'yle Freddie Miles'ın arasındaki yakınlığın derecesini, ikisinin ortak ahbapları olup olmadığını, aralarında bir alacak verecek ya da kız davası bulunup bulunmadığını sordu. Tom, "Ben bir tek Marge'ı biliyorum," dedi, Marge da kendisinin Freddie Miles'ın kız arkadaşı olmadığını söyleyerek karşı çıktı. Dolayısıyla, iki erkek onun yüzünden çekişmiş olamazlardı. McCarron'ın bir sorusu daha vardı. Tom kendisini Dickie' nin Avrupa'daki en yakın dostu olarak tanımlayabilir miydi?</p>

  <p class="Standard" style="margin-left:0;margin-right:0;text-indent:18.859844px">"Sanmıyorum," dedi Tom. "Bence Avrupa'daki en yakın dostu Marge'dır. Dickie'nin Avrupa'daki öbür arkadaşlarını tanımıyorum zaten."</p>

  <p class="Standard" style="margin-left:0;margin-right:0;text-indent:18.859844px">McCarron onun yüzünü inceliyordu. "Çeklerdeki sahte imzalar konusunda ne düşünüyorsunuz?"</p>

  <p class="Standard" style="margin-left:0;margin-right:0;text-indent:18.859844px">"İmzalar sahte mi? Kimsenin kesin zarar veremediğini sanıyordum ben."</p>

  <p class="Standard" style="margin-left:0;margin-right:0;text-indent:18.859844px">"Bence sahte değil," dedi Marge.</p>

  <p class="Standard" style="margin-left:0;margin-right:0;text-indent:18.859844px">Dedektif, "O konudaki görüşler farklı," diye açıkladı, "uzmanların düşüncesine göre, Napoli'deki bankasına yazdığı mektubun imzası sahte değil. Öyleyse, bir yerde bir sahtekârlık varsa, Dickie birisini koruyor. Diyelim ki bir sahtekârlık yapılmıştır... Siz kimi koruyabileceğini kestirebilir misiniz?"</p>

  <p class="Standard" style="margin-left:0;margin-right:0;text-indent:18.859844px">Tom duraladı. Marge, "Dickie'yi tanıyan bir insan olarak, ben onun kimseyi koruyacağına inanmıyorum," dedi. "Niye korusun ki?"</p>

  <p class="Standard" style="margin-left:0;margin-right:0;text-indent:18.859844px">McCarron hâlâ Tom'a bakıyordu ama dürüstlüğünden mi kuşkulandığı, ona anlatılanları yorumlamaya mı çalıştığı belli değildi. Tom adamı tipik bir Amerikalı otomobil satıcısına ya da herhangi bir satıcıya benzetmişti. Güleryüzlüydü, eli ayağı düzgündü, ortalama bir zekâya sahipti, her erkekle futbol maçlarını konuşabilir, her kadına kompliman yapabilirdi. Tom adamda herhangi bir üstün yan görmemişti. Yine de, insanın hasmını küçümsemesi aptallık sayılırdı. Tom bakarken McCarron'ın küçük, yumuşak ağzı aralandı. "Zamanınız varsa benimle birkaç dakika aşağı gelir misiniz, Bay Ripley?"</p>

  <p class="Standard" style="margin-left:0;margin-right:0;text-indent:18.859844px">Tom ayağa kalkarak, "Elbette," diye mırıldandı.</p>

  <p class="Standard" style="margin-left:0;margin-right:0;text-indent:18.859844px">Dedektif kapıdan çıkarken geri dönüp baktı. Bay Greenleaf ayağa kalkmış bir şey söylüyordu ama durup dinlemedi. Yağmurun başladığını fark etmişti birden, ince, külrengi bir yağmur iniyordu pencere camlarından aşağı. Bunları son kez görüyordu sanki; koca odanın bir köşesine büzülen Marge, ihtiyarlar gibi sallanarak gelen, bir şeyler söyleyen Bay Greenleaf, o güzel oda. Ancak önemli olan, odanın pencerelerinden görünen kanalın gerisindeki eviydi. Yağmurdan ötürü şimdi seçilemeyen ve belki bir daha hiç göremeyeceği evi.</p>

  <p class="Standard" style="margin-left:0;margin-right:0;text-indent:18.859844px">Bay Greenleaf, "Birkaç dakikaya kadar döner misiniz?" diye soruyordu.</p>

  <p class="Standard" style="margin-left:0;margin-right:0;text-indent:18.859844px">"Evet." McCarron bir celladın tarafsız kararlılığıyla karşılık vermişti.</p>

  <p class="Standard" style="margin-left:0;margin-right:0;text-indent:18.859844px">Asansöre doğru yürüdüler. Düşünüyordu Tom. Bu işler böyle mi yapılıyordu? Lobide kısa bir konuşma, ardından suçlunun İtalyan polisine teslim edilişi. Sonra da McCarron -söz verdiği gibi- yukarıdaki odaya dönecekti. McCarron çantasındaki kâğıtlardan birkaçını yanına almıştı. Tom gözlerini asansörün hangi katta bulunduğunu belirten sayıların yanındaki dikey bir ahşap süslemeye dikmişti. Yumurta biçiminde bir kabarıklık, dört köşede dört kabartma nokta, yumurta biçimi, nokta, tavandan tabana, aynı desen. Bir şey söyle diye düşündü. Bay Greenleaf'le ilgili sıradan bir söz et, ya da akıllıca bir laf söyle. Dişlerini sıktı. Şimdi bir de ter basarsa! Henüz basmamıştı ama lobiye indiklerinde yüzü boncuk boncuk terlemiş olabilirdi. McCarron onun omuzuna bile gelmiyordu. Tam asansör duracağı sırada adama dönüp dişlerini göstererek sırıttı. "Bu Venedik'e ilk gelişiniz mi, Bay McCarron?"</p>

  <p class="Standard" style="margin-left:0;margin-right:0;text-indent:18.859844px">"Evet," dedi McCarron. Lobiye çıkmıştı. "Şuraya girelim mi?" Otelin pastanesini gösteriyordu. Nezaketi elden bırakmamıştı.</p>

  <p class="Standard" style="margin-left:0;margin-right:0;text-indent:18.859844px">"Girelim," dedi Tom. İçerisi kalabalık değildi ama konuşulanların bitişik masadan duyulmayacağı hiçbir yer yoktu. Gerçekleri birer birer masanın üstüne sererek onu böyle bir yerde mi suçlayacaktı McCarron? Dedektifin çektiği iskemleye oturdu. McCarron sırtını duvara vererek oturmuştu.</p>

  <p class="Standard" style="margin-left:0;margin-right:0;text-indent:18.859844px">Garsonlardan biri masaya yanaştı. "Evet, baylar?"</p>

  <p class="Standard" style="margin-left:0;margin-right:0;text-indent:18.859844px">"Kahve," dedi McCarron.</p>

  <p class="Standard" style="margin-left:0;margin-right:0;text-indent:18.859844px">Tom bir cappuccino istedi ve dedektife sordu: "Sizinki cappuccino mu, yoksa espresso mu olsun?"</p>

  <p class="Standard" style="margin-left:0;margin-right:0;text-indent:18.859844px">"Sütlü olan hangisi? Cappuccino mu?"</p>

  <p class="Standard" style="margin-left:0;margin-right:0;text-indent:18.859844px">"Evet."</p>

  <p class="Standard" style="margin-left:0;margin-right:0;text-indent:18.859844px">"Ondan içeyim."</p>

  <p class="Standard" style="margin-left:0;margin-right:0;text-indent:18.859844px">Tom iki cappuccino söyledi.</p>

  <p class="Standard" style="margin-left:0;margin-right:0;text-indent:18.859844px">McCarron ona bakıyordu. Küçük ağzını hafifçe çarpıtarak gülümsedi. Tom adamın söze çeşitli sorularla başlayabileceğini düşündü. "Richard'ı sen öldürdün, değil mi? Şu yüzük işi biraz fazla olmadı mı?" Ya da "Bana San Remo'yu anlatın, Bay Ripley. Ayrıntılarıyla." Belki de adım adım yaklaşırdı sonuca. "Richard'ın Napoli iskelesine indiği gün, on beş Şubat günü siz neredeydiniz, Bay Ripley? Peki ama nerede kalıyordunuz? Ocakta nerede kalıyordunuz? Kanıtlayabilir misiniz?"</p>

  <p class="Standard" style="margin-left:0;margin-right:0;text-indent:18.859844px">Oysa McCarron hiçbir şey sormuyor, tombul ellerine bakıp hafifçe gülümsüyordu. Olayın çözümünü çok kolay bulmuş gibi, dedi Tom kendi kendine. Öyle kolay ki konuşmaya üşeniyor sanki.</p>

  <p class="Standard" style="margin-left:0;margin-right:0;text-indent:18.859844px">Bitişik masada oturan dört İtalyan bağıra çağıra çene çalıyor, coşkun kahkahalar atıyorlardı. Tom onlardan uzaklaşabilmeyi isterdi. Kıpırdamadan oturdu.</p>

  <p class="Standard" style="margin-left:0;margin-right:0;text-indent:18.859844px">Öylesine kasılmıştı ki bedeni demirden yapılmış gibiydi. Sonunda o gerginlik cüret yarattı. Ağzından, "Roma'dan geçerken komiser Roverini'yi görecek zaman buldunuz mu?" sorusunun çıktığını duydu. Aynı anda da bu soruyu belirli bir amaçla sorduğunu anladı. McCarron'ın San Remo'daki batık tekneden haberi var mıydı acaba?</p>

  <p class="Standard" style="margin-left:0;margin-right:0;text-indent:18.859844px">"Hayır, bulamadım," dedi dedektif. "Bay Greenleaf beni Roma'da karşılayacağını bildiren bir mesaj bırakmıştı ama uçağım o kadar erken indi ki buraya gelip onu da, sizi de burada bulmayı düşündüm." Elindeki kâğıtlara baktı. "Richard nasıl bir insandır? Kişiliğiyle ilgili neler söyleyebilirsiniz?"</p>

  <p class="Standard" style="margin-left:0;margin-right:0;text-indent:18.859844px">Böyle mi yürütecekti işini? Tom'un söylediklerinden küçük ipuçları çıkararak mı? Yoksa Dickie'nin annesiyle babasından bekleyemeyeceği tarafsız bir görüş mü istiyordu yalnızca? "Ressam olmak istiyordu," diye başladı Tom. "İyi bir ressam olamayacağını da biliyordu, umursamazmış gibi, Avrupa'da gönlünce yaşamakla mutlu oluyormuş gibi davranmaya çalışıyordu ama..." Dudaklarını yaladı. "Ama ben onun</p>

  <p class="Standard" style="margin-left:0;margin-right:0;text-indent:18.859844px">sıkılmaya başladığını düşünüyordum. Belki bilirsiniz, babası da burada kalmasını onaylamıyordu. Ayrıca, Marge da bazı sorunlar yaratıyordu."</p>

  <p class="Standard" style="margin-left:0;margin-right:0;text-indent:18.859844px">"Ne demek istiyorsunuz?"</p>

  <p class="Standard" style="margin-left:0;margin-right:0;text-indent:18.859844px">"Marge oğlana âşıktı, o Marge'a âşık değildi. Aynı zamanda, Mongibello'da o kadar sık görüşüyorlardı ki Marge'ın umutları yıkılmıyordu bir türlü..." Ayağını daha sağlam yerlere bastığını hissetmeye başlamıştı Tom. Yine de, düşüncelerini ifade etmekte zorluk çekermiş gibi yaptı. "Dickie konuyu benimle açıkça konuşmadı gerçi. Marge'dan hep övgüyle söz ederdi, ondan hoşlanırdı ama herkes -Marge'ın kendisi bile- Dickie'nin asla onunla evlenmeyeceğini anlıyordu. Gelgeldim Marge bir türlü pes etmedi. Sanırım Dickie'nin Mongibello'dan uzaklaşmasının asıl nedeni buydu."</p>

  <p class="Standard" style="margin-left:0;margin-right:0;text-indent:18.859844px">Tom'un görebildiği kadarıyla, sabırla, anlayışla dinliyordu dedektif. "Pes etmedi ne demek?" diye sordu. "Ne yaptı yani?"</p>

  <p class="Standard" style="margin-left:0;margin-right:0;text-indent:18.859844px">Tom garsonun köpüklü cappuccino'ları masaya bırakıp hesap pusulasını şekerliğin altına kıstırmasını bekledi. "Boyuna mektup yazıyor, Dickie'yi görmeye çalışıyordu," dedi. "Dickie yalnız kalmak istediğini söylediği zaman büyük anlayış gösterdi gerçi. Dickie bunları Roma'da karşılaştığımız zaman anlatmıştı. Miles cinayetinden sonra, Marge'ı görecek durumda değilim ama korkarım başımın dertte olduğunu duyunca Roma'ya gelmeye kalkışacak demişti."</p>

  <p class="Standard" style="margin-left:0;margin-right:0;text-indent:18.859844px">"Sizce Miles cinayetinden sonra niçin o kadar huzursuzdu?" McCarron kahvesinden bir yudum almış, ya acılığından ya da sıcaklığından ötürü yüzünü buruşturmuştu. Kahvesini karıştırdı.</p>

  <p class="Standard" style="margin-left:0;margin-right:0;text-indent:18.859844px">Tom açıkladı, ikisi yakın arkadaştılar ve Freddie onun evinden çıktıktan yalnızca birkaç dakika sonra öldürülmüştü.</p>

  <p class="Standard" style="margin-left:0;margin-right:0;text-indent:18.859844px">Dedektif, "Freddie Miles'ı Dickie öldürmüş olabilir mi?" diye sordu usulca. "Siz ne düşünüyorsunuz?"</p>

  <p class="Standard" style="margin-left:0;margin-right:0;text-indent:18.859844px">"Hiç sanmam."</p>

  <p class="Standard" style="margin-left:0;margin-right:0;text-indent:18.859844px">"Niye?"</p>

  <p class="Standard" style="margin-left:0;margin-right:0;text-indent:18.859844px">"Öldürmesi için bir neden yoktu çünkü. En azından benim bildiğim bir neden yoktu."</p>

  <p class="Standard" style="margin-left:0;margin-right:0;text-indent:18.859844px">"insanlar genellikle, falanca adam öldürecek tipte değildi derler," diye söylendi. "Sizce Richard herhangi birini öldürebilecek tipte bir insan mıdır?"</p>

  <p class="Standard" style="margin-left:0;margin-right:0;text-indent:18.859844px">Tom duraladı. "Bunu hiç düşünmemiştim. Adam öldürecek tipte olanlar nasıl insanlardır bilemiyorum. Onun öfkeli olduğunu gördüm... "</p>

  <p class="Standard" style="margin-left:0;margin-right:0;text-indent:18.859844px">"Ne zaman?"</p>

  <p class="Standard" style="margin-left:0;margin-right:0;text-indent:18.859844px">Tom Roma'da geçirdikleri iki günü anlattı, Dickie' nin polis tarafından sorguya çekilmiş olmasından ötürü hem sıkıldığını, hem öfkelendiğini, tanıdıkların ve yabancıların telefonlarıyla rahatsız edilmemek için evinden otele taşınmak zorunda kaldığını açıkladı. Dickie'nin resim çalışmalarında umduğu başarıyı gösterememesinden ötürü duyduğu üzüntüyle düş kırıklığını da kattı işin içine. Dickie'yi inatçı ve gururlu bir delikanlı, babasından korkan ve o korku yüzünden adamın isteklerine karşı koymakta direnen, yabancılara da, dostlarına da cömert davranmakla birlikte ruh hali çok çabuk değişebilen -bir an dostluk gösterirken bir an sonra surat asıp içine kapanan- ne yapacağı kestirilemeyen bir insan olarak tanıttı. Dickie'nin sıradan bir insan olduğu halde kendini olağanüstü biri olarak düşünmekten hoşlanan bir genç sayılabileceğini de söyleyerek özetledi. "Eğer kendini öldürmüşse," diye bitirdi, "bunu kendisinde bazı kusurlar, bazı yetersizlikler gördüğü için yapmıştır bence. İntihar ettiğine inanmak, cinayet işlediğini düşünmekten çok daha akla yakın geliyor bana."</p>

  <p class="Standard" style="margin-left:0;margin-right:0;text-indent:18.859844px">"Yine de, ben Freddie Miles'ı öldürmediğine emin değilim. Siz emin misiniz?"</p>

  <p class="Standard" style="margin-left:0;margin-right:0;text-indent:18.859844px">İçtenlikle soruyordu dedektif; Tom'un bundan kuşkusu yoktu. Arkadaş oldukları için, onun Dickie'yi savunmasını bekliyordu. Kapıldığı korkudan kurtulmaya başladığını fark etti. Ancak bu çok yavaş gerçekleşiyordu; içindeki bir şey ağır ağır eriyordu sanki. "Emin değilim," dedi. "Ama buna inanmak istemiyorum."</p>

  <p class="Standard" style="margin-left:0;margin-right:0;text-indent:18.859844px">"Ben de emin değilim. Yine de, o zaman pek çok şey açıklanmış olurdu."</p>

  <p class="Standard" style="margin-left:0;margin-right:0;text-indent:18.859844px">"Evet. Her şey açıklanmış olurdu."</p>

  <p class="Standard" style="margin-left:0;margin-right:0;text-indent:18.859844px">McCarron iyimser bir gülüşle, "İşe daha bugün başladım," dedi. "Daha Roma'daki polis raporlarını bile görmedim. Roma'ya gittikten sonra sizinle bir kere daha konuşmak isteyeceğimi sanıyorum."</p>

  <p class="Standard" style="margin-left:0;margin-right:0;text-indent:18.859844px">Tom gözlerini adama dikti. Anlaşıldığına göre o günkü konuşma sona ermişti, "İtalyanca bilir misiniz?" diye sordu.</p>

  <p class="Standard" style="margin-left:0;margin-right:0;text-indent:18.859844px">"Konuşamam ama okuyabilirim. Fransızcam daha iyidir. İdare ederim." İtalyanca bilip bilmemesi pek önemli değilmiş gibi söylemişti bunu.</p>

  <p class="Standard" style="margin-left:0;margin-right:0;text-indent:18.859844px">Oysa çok önemli, diye düşündü Tom. Roverini'nin bildiklerinin tümünü çevirmen aracılığıyla öğrenmesi olanaksızdı. Başkalarıyla -Dickie'nin Roma'daki kapıcısıyla sözgelimi- çene çalması da. Çok, çok önemliydi dil konusu. "Komiser Roverini'yi birkaç hafta önce Venedik'te görmüştüm," dedi. "Ona selamlarımı söyleyin lütfen."</p>

  <p class="Standard" style="margin-left:0;margin-right:0;text-indent:18.859844px">"Söylerim." McCarron kahvesini bitirmişti. "Dickie'yi tanıdığınıza göre, saklanmak isterse nerelere gidebilir sizce?"</p>

  <p class="Standard" style="margin-left:0;margin-right:0;text-indent:18.859844px">Tom iskemlesinde kıpırdandı, iş biraz zorlanmıştı şimdi. "İtalya'yı her yerden çok sevdiğini biliyorum," dedi. "Fransa'ya gideceğini sanmam. Yunanistan'ı da sever. Bir ara Mayorka'ya gitmekten söz etmişti, ispanya da olabilir sanırım."</p>

  <p class="Standard" style="margin-left:0;margin-right:0;text-indent:18.859844px">Dedektif içini çekti. "Anlıyorum."</p>

  <p class="Standard" style="margin-left:0;margin-right:0;text-indent:18.859844px">"Bugün mü döneceksiniz Roma'ya?"</p>

  <p class="Standard" style="margin-left:0;margin-right:0;text-indent:18.859844px">McCarron'ın kaşları havaya kalktı. "Burada birkaç saat kestirebilirsem öyle olacak herhalde. İki gündür yatağa girmedim."</p>

  <p class="Standard" style="margin-left:0;margin-right:0;text-indent:18.859844px">Tom, çok iyi dayanmış, diye düşündü. "Bay Greenleaf tren saatlerini soruyordu," dedi. "Sabah kalkan iki tren vardı. Öğleden sonra da vardır sanırım. O bugün gitmek istiyordu."</p>

  <p class="Standard" style="margin-left:0;margin-right:0;text-indent:18.859844px">"Bugün gideriz öyleyse." Dedektif hesap pusulasına uzanmıştı. "Yardımınıza teşekkürler, Bay Ripley. Adresiniz ve telefon numaranız bende var. Gerekirse sizi ararım."</p>

  <p class="Standard" style="margin-left:0;margin-right:0;text-indent:18.859844px">Kalktılar.</p>

  <p class="Standard" style="margin-left:0;margin-right:0;text-indent:18.859844px">"Yukarı çıkıp Bay Greenleafle ve Marge'la vedalaşmamın bir sakıncası var mı?"</p>

  <p class="Standard" style="margin-left:0;margin-right:0;text-indent:18.859844px">McCarron için hiçbir sakıncası yoktu. Birlikte çıktılar yukarı. Tom kafasının içinde yankılanan Papa non vuole şarkısını tutturmamak için kendini zor tuttu asansörde.</p>

  <p class="Standard" style="margin-left:0;margin-right:0;text-indent:18.859844px">Odaya girince Marge'a bakarak yüzünde bir düşmanlık belirtisi görülüp görülmediğini anlamaya çalıştı. Ona kalırsa yalnızca keder vardı kızın yüzünde. Az önce dul kalmış bir kadına benziyordu.</p>

  <p class="Standard" style="margin-left:0;margin-right:0;text-indent:18.859844px">Dedektif Bay Greenleaf'e döndü, "izninizle Bayan Sherwood'la da biraz yalnız konuşmak istiyorum," dedi.</p>

  <p class="Standard" style="margin-left:0;margin-right:0;text-indent:18.859844px">"Elbette," dedi Bay Greenleaf. "Ben de gazete almak için aşağı inecektim zaten."</p>

  <p class="Standard" style="margin-left:0;margin-right:0;text-indent:18.859844px">Tom, o gün Roma'ya giderlerse bir daha görüşemeyeceklerini söyleyerek Marge'la ve Bay Greenleaf'le vedalaştı, McCarron'a, "Yardımım dokunabilecekse istediğiniz zaman Roma'ya gelirim," dedi. "En az Mayıs sonuna kadar buradayım."</p>

  <p class="Standard" style="margin-left:0;margin-right:0;text-indent:18.859844px">Dedektif kendine güvenen İrlandalı gülüşüyle güldü. "Bu olayı ondan önce çözümleriz mutlaka."</p>

  <p class="Standard" style="margin-left:0;margin-right:0;text-indent:18.859844px">Bay Greenleaf’le Tom lobiye indiler.</p>

  <p class="Standard" style="margin-left:0;margin-right:0;text-indent:18.859844px">"Bana yine aynı sorulan sordu," dedi Tom. "Aynı sorular ve Richard'ın kişiliği konusundaki düşüncelerim."</p>

  <p class="Standard" style="margin-left:0;margin-right:0;text-indent:18.859844px">Bay Greenleaf, umutsuz bir sesle, "Düşüncen nedir peki? " diye sordu.</p>

  <p class="Standard" style="margin-left:0;margin-right:0;text-indent:18.859844px">Biliyordu Tom; Bay Greenleaf oğlunun saklanmasını da, kendini öldürmesini de aynı derecede kınayacaktı. "Doğru bildiğimi söyledim," dedi. "Dickie saklanmış da olabilir, kendini öldürmüş de."</p>

  <p class="Standard" style="margin-left:0;margin-right:0;text-indent:18.859844px">Bay Greenleaf tek söz etmeden onun kolunu okşadı. "Hoşça kal, Tom."</p>

  <p class="Standard" style="margin-left:0;margin-right:0;text-indent:18.859844px">"Güle güle," dedi Tom. "Bana yazarsınız umarım."</p>

  <p class="Standard" style="margin-left:0;margin-right:0;text-indent:18.859844px">Bay Greenleafle aramız düzeldi, diye düşündü. Marge'la da arası düzelecekti. Marge intihar masalını yutmuştu. Bundan böyle kafası hep o doğrultuda çalışırdı.</p>

  <p class="Standard" style="margin-left:0;margin-right:0;text-indent:18.859844px">Tom öğleden sonra evinden çıkmadı. Önemli bir nokta olmasa bile, McCarron'ın telefon edip bir şey daha soracağını sanmıştı ama dedektif hiç aramadı. Telefon tek bir kere çaldı. Titi -Venedik'teki konteslerden biri- onu akşamüstü bir içki içmeye çağırıyordu. Kabul etti.</p>

  <p class="Standard" style="margin-left:0;margin-right:0;text-indent:18.859844px">Neden Marge'ın sorun yaratabileceğini düşündüm, diye sordu kendine. Marge ona hiçbir gün sorun çıkarmamıştı. Şimdi de intihar fikri kafasında bir saplantı halini almıştı. Sınırlı düş gücü her şeyi o bağlam içinde açıklardı artık.</p>

  <p class="Standard">&nbsp;</p>
</body>
</html>
