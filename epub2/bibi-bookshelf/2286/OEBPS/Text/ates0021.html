<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ayhan Hochai</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1>ONİKİNCİ BÖLÜM</h1>

  <p class="softbreak">&nbsp;</p>
  <hr class="sigil_split_marker" />

  <h3 class="sigil_not_in_toc">SALFAG MAĞARALARI,&nbsp;</h3>

  <h3 class="sigil_not_in_toc">ABARRACH</h3>
  <hr class="sigil_split_marker" />

  <p><br /></p>

  <p>Haplo'nun ve gönülsüz arkadaşının takip ettiği yol daraldı ve sonunda kaygan lavtasından uçurumun çevresinde yerden fırlayan dev dikitlerin arasında sona erdi. Magma denizi uçurumun dibinde ağır ağır çalkalanıyor, kayalar ürkütücü ışığın altında parlıyordu. Uçurumun tepesi üzerlerinde, sisli karanlıkların içinde kaybolana kadar yükseliyordu. O yönden kendilerine yaklaşan bir ordu yoktu.</p>

  <p>Haplo döndü ve küçük deniz kıyısı kasabasının arkasındaki geniş, düz ovaya baktı. Fazla uzağı göremiyordu, toprakların çoğu, kendi merkezindeki hariç, güneş bilmeyen bu âlemin gölgelerinin içinde kayboluyordu. Ama zaman zaman ana akıntıdan bir lav akıntısı ayrılıyor, engin kaya düzlüklere doğru dolanıyordu. Yansıttığı ışık altında, sızan, kaynayan çamurdan çöller; çentikli, çarpık volkanik dağlar ve -tuhaf bir biçimde-karanlığa doğru yükselen, büyük bir kütleye ve genişliğe sahip dev sütunlar gördü.</p>

  <p>"Yapay," diye düşündü Haplo ve düşüncelerini yüksek sesle söylediğini -çok geç- fark etti.</p>

  <p>"Evet," diye yanıt verdi Alfred, başını, neredeyse sırtüstü düşecek kadar kaldırarak. Haplo'nun bir birikintiye düşmek hakkında söylediklerini hatırlayınca, başını indirdi ve telaşla dengesini sağladı. "Bu kocaman mağaranın tavanına kadar yükseliyor olmalılar, ama... neden? Mağaranın desteğe ihtiyacı olmadığı açık."</p>

  <p>Haplo, en çılgın hayallerinde bile kendisini cehennem gibi bir dünyada durmuş, bir Sartan ile jeolojik formasyonları tartışırken düşünmemişti. Alfred ile konuşmaktan hoşlanmıyordu. Onun tiz, aksi sesini dinlemekten hoşlanmıyordu. Ama, onu konuşturarak, Alfred'in güvende olduğu duygusuna sahip olmasını sağlamayı umuyordu. Onu öyle konuşmalara sürükleyecekti ki, dili sürçecek, Sartanlar ve planlan hakkında her ne saklıyorsa, açığa vuracaktı.</p>

  <p>"Bu dünyaya ilişkin resim ya da anlatı gördün mü hiç?" diye sordu Haplo. Ses tonu sıradandı, konuşurken Alfred'e bakmadı, sanki Sartan'ın yanıtı onu hiç ilgilendirmiyormuş gibi.</p>

  <p>Ama Alfred ona keskin bir bakış fırlatıp dudaklarını yaladı. Gerçekten de çok kötü bir yalancıydı.</p>

  <p>"Hayır."</p>

  <p>"Eh, ben gördüm. Halkın bizi Labirent'te, kaderimizle başbaşa bırakıp gittiğinde arkada kalan ve tüm dünyaları tasvir eden çizimleri Lordum keşfetti."</p>

  <p>Alfred bir şey diyecek oldu, kendini kontrol etti ve sessiz kaldı.</p>

  <p>"Halkının yarattığı bu taş dünyası, içinde fareler oturan bir peynire benziyor," diye sözlerine devam etti Haplo. "İçinde durduğumuz bu mağaraya benzer mağaralarla dolu. Bu mağaralar çok büyük. Tek bir mağara, Tribus elf ulusunun tamamını içinde barındırabilir. Taş dünyanın içinde tüneller ve inler var, birbirleri ile kesişiyor, sarmallar çizerek yukarı ve aşağı uzanıyor Ama nereye? Yüzeyde ne var?" Haplo, yukarıdaki gölgelere doğru yükselen kulelere baktı "Yüzeyde ne var, Sartan?"</p>

  <p>"Bana ismimle hitap edeceğini sanıyordum," dedi Alfred ılımlı bir sesle.</p>

  <p>"Edeceğim, bu önemli olunca," diye homurdandı Haplo. "Ağzımda kötü bir tat bırakıyor."</p>

  <p>"Sorunu yanıtlamak gerekirse, yüzeyde ne olduğu konusunda en ufak bir fikrim bile yok. Bu dünya hakkında benim bildiğimden daha fazlasını biliyorsun." Alfred'in gözleri olasılıkları düşünürken parladı. "Ama, bana kalsa derdim ki..."</p>

  <p>"Şşş!" Haplo elini uyarırcasına kaldırdı.</p>

  <p>İçinde bulundukları tehlikeyi hatırlayan Alfred ölü gibi beyazladı ve titreyerek olduğu yerde dondu. Haplo büyük bir çeviklikle, yerinden oynayıp düşecek ve varlıklarını ilan edecek herhangi bir taş parçasına dokunmamaya çalışarak, kırık kayaların üzerine tırmandı. Sahibi gibi yumuşak adımlarla yürüyen köpek, kulakları dikilmiş, tüyleri kabarmış bir şekilde ilerledi.</p>

  <p>Haplo, daha önce düşündüğü gibi yolun uçurumun dibinde sona ermediğini fark etti. Uçurumun dibindeki dikitlerin arasında devam ediyordu. Yolun varlığını gizlemek ya da o yoldan gelmesi beklenen her ne ise, yavaşlatmak için telaşlı ve kaba bir çabada bulunulmuştu. Gizlemek için önüne kayalar yığılmıştı. Eriyik lavlar geçişi son derece tehlikeli kılıyordu. Haplo, sahibinin geçmesi için güvenli yerler bulma konusunda sıradışı bir beceri sergileyen köpeğin arkasında, kaya yığınlarının üzerinde kolayca ilerledi. Alfred arkada kalmış, her tarafı titriyor, sarsılıyordu. Haplo, adamın dişlerinin çatırdadığını işittiğine yemin edebilirdi.</p>

  <p>Son kaya yığınının çevresinden dolanan Patryn, bir mağara ağzına geldi. Yüksek, kemerli girişi kara üzerinden görünmüyordu, ama deniz tarafından açıkça görülebiliyordu. Mağma akıntısı mağaraya doğru uzanıyordu. Lav akıntısının bir tarafında -Haplo'nun tarafında- yol devam ediyor, mağaranın lavla aydınlanmış içine doğru ilerliyordu.</p>

  <p>Haplo girişte durarak dinledi. İlk başta duyduğu sesler şimdi daha anlaşılırdı -mağaranın içinde yankılanan sesler. Zaman zaman gürültü denebilecek kadar yükselen seslere bakılırsa, büyük bir topluluktu bu. Bazen patırtı duruyor, tek kişi konuşmaya devam ediyordu. Yankılanma sözleri çarpıtıyordu, ne dilde konuştuklarını anlayamıyordu ve kendisine yabancı gelen bir ahengi vardı. Arianus'ta ya da Pryan'da duyduğu elf, insan ve cüce lehçelerinden biri olmadığı açıktı.</p>

  <p>Patryn mağarayı dikkatle gözledi. İçeri giden yol genişti ve kırık kaya parçaları, taşlarla kaplıydı. Lav akıntısı yolu aydınlatıyordu, ama tünelin içinde bir adamın -özellikle de gecenin sessizliğinde hareket etmeye alışık bir adamın- kolayca saklanabileceği cepler ve çukurlar vardı. Haplo muhtemelen, tünelin içindeki her ne ya da her kimse, fark edilmeden yaklaşabilir, yakından bakabilir ve planlarını buna göre oluşturabilirdi.</p>

  <p>"Ama Alfred'i ne halt edeceğim?"</p>

  <p>Haplo arkasına bakınca uzun boylu Sartan'ın, dama konmuş bir leylek gibi bir kaya parçasının üzerine tünemiş olduğunu gördü. Patryn sakar ayakların taşların arasında takırdadığını hayal ederek başını salladı. Hayır, Alfred'i yanında götürmesi mümkün değildi. Hiçbir şey yapmasa bile, bir çukura düşmeyi başarırdı gene. Ve Haplo'nun Lordu bu kadar kıymetli bir hediyeyi kaybetmiş olmasından hiç memnun kalmazdı.</p>

  <p>Lanet olsun her şeye, Sartanlar büyü konusunda becerikli olurlardı! Ve bunu saklamasına da gerek yoktu; en azından şimdilik.</p>

  <p>Haplo dikkatle ve sessizce, tünediği yerde titreyen Alfred'in yanına gitti. Elini Sartan'ın kulağına götürerek fısıldadı. "Tek bir kelime bile etme. Yalnızca dinle!" Alfred, anladığını belirtmek için başını salladı. Yüzü, Dehşet isimli bir oyunda maske olarak kullanılabilirdi.</p>

  <p>"Uçurumun altında bir mağara var. Duyduğumuz sesler içeriden geliyor. Muhtemelen sesin düşündürdüğünden daha uzaktalar, mağara sesleri çarpıtıyor." Alfred son derece rahatlamış göründü. Aynı zamanda dönüp, gemiye koşmaya hazır görünüyordu. Haplo mavi, kadife ceketin yıpranmış, yırtık pırtık yenini yakaladı. "Mağaranın içine giriyoruz."Sartan'ın gözleri faltaşı gibi açıldı, solgun mavi irisin çevresindeki kırmızı halkalar göründü. Yutkundu, ensesi kaskatı kesilmiş olmasaydı başını sallayacaktı.</p>

  <p>"O gördüğümüz Sartan işaretleri. Gerçeği bilmek istemiyor musun? Eğer, şimdi burayı terk edersek, bir daha asla öğrenemeyebiliriz."</p>

  <p>Alfred'in başı eğildi, omuzları çöktü. Haplo avını tuzağına düşürdüğünü biliyordu. Şimdi yanında sürüklemesi yetecekti. Sonunda Patryn Alfred'in, yaşamındaki itici gücü anlamıştı. Ne pahasına olursa olsun, Sartan bu evrende gerçekten yalnız olup olmadığını, ırkından hayatta kalan başkaları olup olmadığını, başlarına ne geldiğini öğrenecekti.</p>

  <p>Alfred gözlerini kapattı, derin, titrek bir nefes aldı, sonra başını salladı. "Tamam," sözcüğünü seslendirdi dudakları, "seninle geleceğim."</p>

  <p>"Tehlikeli olacak. Tek bir ses bile çıkarmamalısın. Tek bir ses bile, yoksa ikimizin de ölümüne sebep olabilirsin. Anladın mı?"</p>

  <p>Sartan acı içinde görünüyordu, savunmasızca kendi aşırı büyük ayaklarına, tamamen kontrolü dışındaymış gibi bileklerinde sallanan ellerine baktı.</p>

  <p>"Büyünü kullan!" dedi Haplo ona sinirle.</p>

  <p>Alfred korkarak geri çekildi. Haplo hiçbir şey söylemedi. Önce mağaraya, sonra taş saçılı, tehlikeli yola, sonra da her iki yandaki eriyik lav birikintilerine işaret etti.</p>

  <p>Alfred şarkı söylemeye başladı, genizden gelen sesi yankılanıyordu. Yumuşak bir sesle söylüyordu; yanında duran Haplo zar zor duyuyordu. Ama onları ele verebilecek en ufak bir sese bile hassas olan Patryn, sesini kesmesini söylememek için dilini ısırdı. Sartan rün büyüsü görüntü, ses ve hareket içerir. Eğer Haplo Alfred'in büyü kullanmasını istiyorduysa, bu diş kamaştıran şarkıya katlanmak zorundaydı. Bekleyip izledi.</p>

  <p>Sartan şimdi dans ediyordu. Elleri sesinin yarattığı rünleri çiziyor, beceriksiz ayakları kaya zeminin üzerine zarif desenler çiziyordu. Ve sonra, Alfred artık kayanın üzerinde durmamaya başladı. Yavaşça havaya yükseldi, yerin otuz santim kadar yukarısında süzülmeye başladı. Ellerini alçakgönüllülükle açarak, Haplo'ya gülümsedi.</p>

  <p>"En kolayı bu," dedi.</p>

  <p>Haplo da öyle düşünüyordu, ama bunu rahatsız edici bulmuştu. Ve yerdeyken Alfred'den yeterince hoşlanan, ama havada süzülmesine alınmış görünen köpeği susturmak zorunda kaldı.</p>

  <p>Sartan'ın kendisinden isteneni yaptığı muhakkaktı. Kayaların arasında süzülen Alfred, çevrelerinde esen sıcak rüzgâr dalgalarından daha fazla ses çıkarmıyordu. O zaman sorun ne, diye merak etti Haplo sinirle. Kıskandım mı? Kendim yapamadığım için. Sanki yapmak istermişim gibi!</p>

  <p>Patrynler büyüsel enerjilerini görülen ve hissedilenden, yani fiziksel olandan alırlar; yerden, bitki ve ağaçlardan, kayalardan ve çevrelerindeki tüm nesnelerden. Gerçekliğin boşverilmesi, Patrynler için kaosa düşmek demektir. Buna karşın Sartan büyüsü, havanın, görünmeyenin, inanç ile örülen olasılıkların büyüsüdür. Haplo, bir hayalet tarafından takip edildiği hissi içindeydi.</p>

  <p>Sırtını, arkasında süzülen Sartan'a dondu, köpeği yanına çağırdı ve zihnini yaptığı şeye, yani yolu tekrar bulma işine verdi. Alfred'in başını bir kayaya vuracağını umuyordu.</p>

  <p>Mağaranın içindeki yol Haplo'nun tahmin ettiği gibi çıktı. Genişti, üzerinde yürünmesi, düşündüğünden de kolaydı. Büyük bir araba bile fazla güçlük çekmeden geçebilirdi.</p>

  <p>Haplo mağara duvarının dibinden ayrılmadı, kendini gölgelerle bir kıldı. Uçan Alfred'in büyülemiş olduğu köpek, başını kaldırıp, derin bir inanmazlıkla bu sıradışı görüntüye bakarak arkada kaldı. Ellerini endişeyle önünde kavuşturmuş olan Sartan, sakin sakin arkasından geliyordu. ,</p>

  <p>Mağaranın içindeki sesleri şimdi açıkça duyabiliyorlardı. Sanki bir sonraki köşeyi dönünce, konuşan kişileri göreceklermiş gibi geliyordu. Ama, Haplo'nun söylediği gibi, ses kayalardan ve mağara tavanından yansıyordu. Patryn ve yol arkadaşları, seslerin açıklığı Haplo'yu sonunda yaklaştıkları konusunda uyarana kadar, epeyce yol katettiler.</p>

  <p>Magma akıntısının genişliği azalmış, karanlık çevrelerinde koyulaşmıştı. Alfred, solmakta olan aydınlıkta belirsiz bir bulanıklıktan başka bir şey değildi. Köpek ne zaman bir gölgeye girse, tamamen kayboluyordu. Akıntının eskiden geniş olduğu anlaşılıyordu; Haplo kayaların üstüne oyulmuş akıntı yatağını açıkça görebiliyordu. Ama artık kuruyor, soğuyordu. Haplo mağaranın ısısının düştüğünü hissediyordu. Sonra akıntı tamamen bitti. Işık söndü, onları zifiri bir karanlığın içinde bıraktı.</p>

  <p>Haplo durdu ve anında arkadan gelen ağır bir nesne ona çarptı, içten içe küfrederek, süzülmekte olan Alfred'i kendinden uzaklaştırdı. Patryn'in durduğunu görmeyen Alfred, üstüne gelip toslamıştı. Haplo ışık yaratmayı düşündü -çocuklukta öğrenilen basit bir beceriydi bu-ama mavi rünlerin parıltısı bu dünyadaki varlığını açığa vuracaktı. Alfred de aynı sebepten dolayı işe yaramayacaktı.</p>

  <p>"Burada kal," diye fısıldadı Alfred'e. Alfred başını salladı, itaat etmekten dolayı çok mutluydu. "Köpek, izle onu."</p>

  <p>Köpek yere yerleşti, başını eğdi ve Alfred'i, adamın bu harika şeyi nasıl başardığını anlamak istercesine, dikkatle inceledi.</p>

  <p>Haplo elleriyle yoklayarak kaya duvar boyunca ilerledi. Arkasından gelen lav parıltısı, bir çukura düşmek üzere olmadığını gösterecek kadar ışık sağlıyordu. Yolda bir başka dönemeci aşmaya cesaret etti ve ileride, parlak bir ışık gördü, san ışık, ateş ışığı. Yaşayan varlıkların yarattığı bir ışık, lavdan kaynaklanan bir ışık değil. Ve ışığın çevresinde, karşısında, altında, yüzlerce kişinin silueti hareket ediyordu.</p>

  <p>Mağaranın arka tarafı, bir orduyu rahatça barındıracak kadar geniş bir boşluğa açılıyordu. Bir ordu mu bulmuştu acaba? Kıyılı halkı panik içinde kaçırtan ordu bu muydu? Haplo durup dinledi. Konuştuklarını duydu, ne söylediklerini anladı. Çevresindeki karanlık yoğunlaştı, içinden yükselen ümitsizlik ve yenilgi duygusuyla mücadele etti.</p>

  <p>Bir ordu bulmuştu -bir Sartan ordusu!</p>

  <p>Ne yapmalıydı? Kaç! Ölüm Kapısı'na dön, felaket haberini Lorduna ver. Ama Lordu sorular soracaktı, Haplo'nun şu anda yanıtlayamayacağı sorular.</p>

  <p>Ya Alfred? Onu getirmek hata olmuştu. Haplo kendine acı acı küfretti. Sartan'ı gemide bırakmalıydı, bilgisiz bırakmalıydı. Sonra onu Labirent'e götürürdü, halkının Abarrach üzerinde, taş dünyası üzerinde canlı ve sağlıklı olduğunu bilmesini engelleyebiilrdi. Ama artık, tek bir haykırışla, Alfred Haplo'nun misyonunu, Lordunun umutlarını ve hayallerini, Haplo'nun hayatını bitirebilirdi.</p>

  <p>"Kutsal Sartan," diye fısıldadı yumuşak bir ses arkasından. Haplo neredeyse rün kaplı derisinden dışarı fırlayacaktı.</p>

  <p>Hızla döndü ve Alfred'in başının üstünde süzülmekte, mağarada dolaşan ateşle aydınlanmış bedenleri izlemekte olduğunu gördü. Haplo gerginleşti, güvenine ihanet eden köpeğe öfkeli bir bakış fırlattı.</p>

  <p>En azından, ölmeden önce bir Sartan öldürme zevkini tadarım.</p>

  <p>Alfred mağaranın içine bakıyordu, yansıyan ışıkta yüzü solgun solgun parıldıyordu. Gözleri hüzünlü ve endişeliydi.</p>

  <p>"Hadi, Sartan!" dedi Haplo, vahşi bir fısıltıyla. "Neden işi bitirmiyorsun? Seslen onlara! Onlar senin kardeşlerin!"</p>

  <p>"Hayır, değil!" dedi Alfred kuru bir sesle. "Değil!"</p>

  <p>"Ne demek istiyorsun? Sartan dili konuşuyorlar."</p>

  <p>"Hayır, Haplo. Sartan dili yaşamın dilidir. Onların ki" -Alfred bir elini kaldırdı ve bir hayalet zarifliği ile işaret etti- "ölümün dili."</p>

  <p class="softbreak">&nbsp;</p>
</body>
</html>
