<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ayhan Hochai</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1>KIRK DÖRDÜNCÜ BÖLÜM</h1>

  <p><br /></p>
  <hr class="sigil_split_marker" />

  <h3 class="sigil_not_in_toc">ATEŞ DENİZİ</h3>

  <h3 class="sigil_not_in_toc">ABARRACH</h3>
  <hr class="sigil_split_marker" />

  <p><br /></p>

  <p>Rün bezeli sütun üzerinde cesaret edebildiklerince ilerlediler. Gemilere göre avantajlı durumdaydılar, burası Ateş Denizi'nin en dar noktasıydı. Kıyıya Kleitus ile ordusundan daha yakındılar. Gemilerin görüntüsü onları harekete geçirdi, güçlerini yeniledi. Rünler büyülerini kaybetmiş olabilirlerdi, ama taşa yapılmış oyuntular, kaygan kaya üzerinde ayaklarının sağlam basacağı noktalar sağlıyordu.</p>

  <p>Sonra, kırık parçanın sonuna geldiler.</p>

  <p>Dev, V şekilli bir boşluk iki sütun parçasını birbirinden ayırıyordu. Magma denizi arada dalgalanıyor, keskin, çentikli kenarlardan yukarı kaynıyordu.</p>

  <p>"Buradan geçemeyiz!" dedi Alfred, boşluğa dehşet içinde bakarak.</p>

  <p>"Buradan geçemeyiz." Haplo gözleriyle ölçtü. "Ama aşağıdan geçebiliriz. Sen bile o atlayışı yapabilirsin, Sartan."</p>

  <p>"Ama kayarım! Düşerim! Ben -ben... deneyeceğim." Alfred yutkundu, Haplo'nun kısılmış gözleri, öfkeli bakışları altında bakışlarını indirdi</p>

  <p>"Seçenek yok Seçenek yok Seçenek yok," diye söylenmeye başladı Alfred, dua eder gibi Elinde kalan tüm büyü kaynaklarını korumak zorundaydı. Ve bir şekilde, bu dua işe yarar gibi oldu.</p>

  <p>"Sen bir aptalsın," dedi Haplo, onu duyunca. Patryn boşluğun dibinde durmuş, bacaklarını açmış, bir kedi gibi, düzgün olmayan kaya yüzeyinde denge kurmuştu. Alfred'in ince kolunu yakaladı ve titreyen adamı dengeledi. "Atla."</p>

  <p>Alfred korkuyla, ona inanılmaz bir açıklık gibi gelen lav akıntısına baktı. "Hayır!" Geri çekildi "Yapamam! Asla yapamayacağım! Ben..."</p>

  <p>"Atla!" diye kükredi Haplo. ..</p>

  <p>Alfred dizlerini büktü ve arkadan yapılan güçlü bir iteleme ile aniden uçmaya başladı. Sanki karşı tarafa kanat çırpabilirmiş gibi kolları savrularak, tüm ağırlığıyla, lav denizinin altı metre yukarısındaki kaya çıkıntısına kondu. Kayıyordu. Elleri tutunacak yer aradı. Düşüyordu, altındaki magmaya kayıyordu.</p>

  <p>"Dayan!" diye bağırdı Jonathan çılgınca.</p>

  <p>Alfred bir çıkıntıya vahşice tutundu. Parmakları çıkıntının çevresine sarıldı ve düşüşünü durdurmayı başardı. Elleri terden sırılsıklamdı, eli kayıyor gibi oldu, ama ayağı basacak bir yer bulmuştu ve kendini durdurdu. Harcadığı güçle kollan ve bacakları ağrıyarak, kendini çıkıntının üst kısmına çekti ve titreyerek, güvende olduğunu düşünmeye cesaret edemeyerek, orada büzülüp kaldı.</p>

  <p>Rahatlamaya zamanı yoktu. Ne olup bittiğini anlayamadan, Haplo'nun yorulmaz kollarının yardımıyla, Jonathan boşluğun üstünden atladı Genç Dük kolayca ve zarafetle kondu. Alfred onu yakaladı ve dengeledi.</p>

  <p>"İkimiz için yeterince yer yok. Sen çık," dedi Alfred ona. "Ben burada beklerim."</p>

  <p>Jonathan itiraz etmeye yeltendi.</p>

  <p>Alfred işaret etti. Sütunun üst kısmı dışa doğru uzanıyor, yukarıda, bir başka düzlük oluşturuyordu. Buradan yukarı tırmanmak için güçlü kollar gerekliydi.</p>

  <p>Jonathan gördü, anladı ve yukarıya tırmanmaya başladı. Alfred bir an için onu endişeyle izledi ve Prens Edmund'un cesedinin yanında durmakta olduğunu fark edince oldukça ürktü. Cesedin açıklığı geçmeyi nasıl başardığı, Alfred'in kavrayışının dışındaydı. Hayaletin bedene yardım ettiğini varsaymaktan başka bir şey yapamıyordu.</p>

  <p>Pırıltılı, beyaz şekil, cesedin parlak gölgesiydi ve onları çevreleyen sisten zar zor ayırt edilebiliyordu. Hayalet ne kadar da bağımsız görünüyordu. Neden bu kabuğu arkasında sürüklemeye zahmet ediyor ki?</p>

  <p>"Kenara çekil, Sartan!" diye bağırdı Haplo. "Diğerlerinin yanına tırman!"</p>

  <p>"Bekleyeceğim! Sana yardım ederim!"</p>

  <p>"Sen git kendine," -bir sonraki sözler belirsizdi, magmanın çalkantısı altında kaybolmuştu- "yardım et!"</p>

  <p>Alfred duymamış gibi yaptı, sırtını kayaya dayayarak, aldırışsızca bekledi.</p>

  <p>Haplo kıyıda köpürdü, ama tartışacak zaman yoktu. Beline taktığı kılıcı kontrol etti ve güvenle bağlanmış olduğundan emin oldu. Bacak adaleleri kasıldı. Kendini ileri doğru fırlattı, magmanın üzerinde havada uçtu ve Alfred'in altında, duvara yapışan sinek gibi kaygan kayaya yapıştı. Kaymaya başladı. Köpek, açıklığın karşısından yüksek sesle havladı.Alfred uzandı, Patryn'in rün bezeli bileklerini yakalayıp çekti. Sırtına bir acı saplandı, kaslar boşandı, ayakları üzerinde durduğu çıkıntının kenarında süründü. Dengesini kaybediyordu. Ya bırakacak, ya da aşağı düşme riskini alacaktı.</p>

  <p>Alfred pes etmeyi reddetti. İçini araştırdı ve var olduğunu hiç bilmediği fiziksel güç kaynakları buldu. Sıkıca tutundu ve son, çaresiz bir enerji patlamasıyla, geriye doğru çekildi. Ayakları altında kaydı, ama Haplo'yu çıkıntıya çekmeden önce değil.</p>

  <p>Patryn kayalara ve Alfred'e tutundu, nefesi düzelene kadar bekledi, sonra kalan mesafeyi sürünerek aştı. Hiçbir uyarı olmadan, köpek zarif bir atlayışla karşıya geçti. Yanlarına inerek ikisini neredeyse çıkıntıdan aşağı düşürdü ve sonra her birine parlak gözlerle, görünüşe bakılırsa epeyce eğlenerek bak"Başka gemiler de geçmeye başladı!" diye bildirdi Jonathan yukarıdan. "Acele etmemiz lazım!"</p>

  <p>Alfred'in bedeni ağrıyor, kasları yanıyordu. Yan tarafındaki acı, sanki birisi onu hançerliyormuş gibiydi. Yaralanmış, berelenmişti ve çıkıntıdan yukarı tırmanmak şöyle dursun, yürüyecek gücü olup olmadığını merak ediyordu. Ve aşması gereken kaç tane sütun parçası kalmıştı acaba? Belki de bundan daha geniş olan, kaç tane açıklık kalmıştı? Gözlerini kapattı, sonra, yanmakta olan ciğerlerine hiçbir rahatlama getirmeyen derin bir nefes aldı ve bitkinlik içinde devam etmeye hazırlandı.</p>

  <p>"Sanırım sana teşekkür etmem lazım..." diye başladı Haplo, her zamanki alaycı ses tonuyla.</p>

  <p>"Boş ver! Senin teşekkürünü istemiyorum!" diye bağırdı Alfred ona. Bağırmak iyi gelmişti. Öfkelenmek ve öfkesini serbest bırakmak iyi gelmişti. "Ve lanet hayatını kurtarmamın karşılığını ödemek zorunda gibi de hissetme, çünkü zorunlu değilsin! Yapmak zorunda olduğumu yaptım. O kadar!"</p>

  <p>Haplo, Alfred'e hayretle, boş boş baktı. Sonra Patryn'in dudakları seğirmeye başladı. Kendisini kontrol etmeye çalıştı, ama o da çok yorgundu. Kahkahalar atmaya başladı. Kayalara dayanmak zorunda kalana kadar, göz kapaklarının altından yaşlar süzülene kadar güldü. Alnındaki bir kesikten akan kanı silen Haplo sınttı ve başını salladı.</p>

  <p>"Küfür ettiğini ilk kez duyuyorum, Sar..." Durdu. "Alfred," diye değiştirdi.</p>

  <p>Bir boşluğu aşmayı başarmışlardı, ama bu pek çok boşluğun ilkiydi yalnızca. Ölülerin buharlı ejder gemileri magma denizini aşıyor, alev kırmızısı üzerinde kapkara görünüyorlardı. Alfred kırık sütunun üzerinde güçlükle yürüyor, gemilere, bir sonraki boşluğa bakmama, onu düşünmemeye çalışıyordu. Bir adım, sonra bir adım daha, sonra bir adım daha...</p>

  <p>"Kıyıya asla zamanında..."</p>

  <p>"Şşş! Durun!" diye tısladı Haplo, Jonathan'ın sözünü keserek.</p>

  <p>Alfred çevresine bakındı, Patryn'in gergin seslenişindeki telaş, ağrıyan bedenindeki ve çaresiz zihnindeki uyuşukluğu yırtmıştı. Haplo'nun derisindeki rünler parladı. Normalde mavi olan ışıltıları, magmanın kızıl parıltısı altında pembeleşmişti. Köpek sahibinin yanında hırlayarak, tüylerini kabartarak, bacakları gergin bir halde durdu. Alfred çılgınca arkasına bakındı, sütun üzerinde kendilerini takip eden ölü sürüleri görmeyi umuyordu.</p>

  <p>Hiçbir şey. Onları kovalayan hiçbir şey yoktu. Önlerinde yollarını tıkayan hiçbir şey yoktu. Ama yolunda gitmeyen bir şey vardı. Deniz kıpırdıyor, toparlanıyor, çevrelerinde yükseliyordu. Bir gelgit olayı mı? Magmadan oluşan? Dikkatle denize baktı ve gördüklerinin optik bir yanılsama olduğuna inandırmaya çalıştı kendisini.</p>

  <p>Gözler! Ona bakan gözler vardı! Denizde gözler vardı. Denizin gözleri. Kızıl bir kafa magmanın derinliklerinden fırladı ve onlara doğru kaydı. Kırpılmayan gözler onları daimi bir gözetleme altında tutuyordu. Gözler devasaydı. Alfred başını eğmeden gözbebeklerinin kara açıklığından içeri yürüyebilirdi.</p>

  <p>"Bir ateş ejderi," dedi Jonathan nefes nefese.</p>

  <p>"Demek böyle sona erecek," dedi Haplo yumuşak bir sesle.</p>

  <p>Alfred aldırış edemeyecek kadar yorgundu. Aslında, ilk hissettiği rahatlama olmuştu. Bir başka lanet boşluktan atlamayacağım.</p>

  <p>Bir mızrak ucu kadar düzgün ve keskin bir ejder kafası, yukarı yükseldi. Boynu uzun, dar ve zarifti. Dikitlere benzeyen sivri pullar yele gibi sıralanmıştı üzerinde. Beden, denizden yükseldiğinde, üzerini kaplayan pullar kırmızı kırmızı ışıldadı. Havayla karşılaşınca hemen soğudular, karardılar, yalnızca sönmekte olan bir ateşin içindeki kömür parçaları gibi, geride kızıl bir ışıltı kaldı. Yalnızca gözler canlı, alev alev bir kırmızı idi artık.</p>

  <p>"Onunla savaşacak gücüm kalmadı," dedi Haplo.</p>

  <p>Alfred başını salladı. Konuşacak enerjisi bile yoktu.</p>

  <p>"Buna gerek kalmayabilir," dedi Jonathan. "Yalnızca tehdit altında hissettikleri zaman saldırırlar."</p>

  <p>"Ama bize pek sevgi duymazlar," diye ekledi Prens, "ve bunu söylemek için yeterince sebebim var."</p>

  <p>"Saldırsa da, saldırmasa da, gecikme ölümcül olabilir," diye işaret etti Haplo</p>

  <p>"Benim bir fikrim var." Jonathan yavaşça, dikkatle, sütun boyunca, yaklaşmakta olan ejdere doğru yürüdü. "Hiçbir tehditkâr hareket ya da jest yapmayın."</p>

  <p>Hayvan ona baktı, ama kırmızı gözleri daha çok Prens'in hayaleti üzerindeydi.</p>

  <p>"Sen nesin?"</p>

  <p>Ejder, Prens'e hitap etmiş, Jonathan'ı, kırık sütun üzerinde duran herkesi görmezden gelmişti. Haplo elini köpeğin başına koydu ve sessiz kalmasını sağladı. Hayvan titriyordu, ama sahibine itaat etti.</p>

  <p>"Daha önce hiç sana benzer bir şey görmedim."</p>

  <p>Ejderin sözleri açıkça ayırt edilebiliyor, açıkça anlaşılıyordu, ama yüksek sesle söylenmemişti. Ses, kan gibi, bedenlerinin içinde akıyormuş gibiydi.</p>

  <p>"Ben, olması amaçlanmış olanım," dedi hayalet.</p>

  <p>"Gerçekten mi?" Yarık gözler grup üzerinde dolandı. "Ve bir de Patryn. Bir kayanın üzerinde kısılı kalmış. Sırada ne var? Kehanetin gerçekleşmesi mi?"</p>

  <p>"Büyük ihtiyaç içindeyiz, hanımefendi," dedi Jonathan, yerlere kadar eğilerek. "Necropolis halkının çoğu ölü yatıyor..."</p>

  <p>"Benim halkımın çoğu ölü yatıyor!" Ejder tısladı, siyah dili kıpırdandı. "Bundan bana ne?"</p>

  <p>"Ateş Denizi'ni aşmakta olan gemileri görüyor musunuz?" diye işaret etti Jonathan. Ejder başını çevirmedi, okyanusta neler olup bittiğinin farkında olduğu açıktı. "Lazarları ve ölü ordularını taşıyorlar..."</p>

  <p>"Lazarlar!" Ejderin yarık gözleri kısıldı. "Ölülerin yürümesi yeterince kötü. Lazarları Abarrach'a kim getirdi?"</p>

  <p>"Ben getirdim, hanımefendi," dedi Jonathan. Ellerini kavuşturdu, sıkıca kavradı, acısını içinde tuttu.</p>

  <p>"Benden yardım alamayacaksın!" Ejderin gözleri öfke içinde alevlendi. "Bırak, bu dünyaya getirdiğin kötülük seni de beraberinde götürsün!"</p>

  <p>"O aslında masum, hanımefendi. Aşkı için yaptı," diye bildirdi hayalet. "Karısı öldü, onun hayatı için kendisininkini feda etti. Kocası gitmesine dayanamadı."</p>

  <p>"Aptallık, o zaman. Ama suç içeren bir aptallık. Daha fazla söyleyecek..."</p>

  <p>"Kusurumu telafi etmek istiyorum, hanımefendi," dedi Jonathan. "Bunu gerçekleştirmek için gerekli bilgelik bana verildi. Şimdi, gerekli cesareti bulmaya çalışıyorum..." Sözlerini tamamlayamadı. Yutkundu, derin bir nefes aldı. Elleri birbirini daha sıkı kavradı. "Arkadaşlarım ve ben karşı kıyıya, lazarlardan ve kumanda ettikleri ölülerden önce ulaşmalıyız."</p>

  <p>"Sizi taşımamı istiyorsun," dedi ejder.</p>

  <p>"Hayır..." Alfred ayakkabılarının içinde sarsılıyordu. "Kes sesini!" Haplo elini Sartan'ın koluna koyup susturdu onu.</p>

  <p>"Eğer bize bu onuru bahşederseniz, hanımefendi." Jonathan yine eğildi.</p>

  <p>"Söylediğin şeyi yapacağından nasıl emin olabilirim? Belki de yalnızca, her şeyi daha da kötü bir hale getirirsin."</p>

  <p>"Kehanetin bahsettiği kişi o," dedi Prens.</p>

  <p>Haplo'nun, Alfred'in kolundaki eli seğirdi. Alfred adamın dudaklarının büküldüğünü, kaşlarının merakla çatıldığını gördü. Ama Patryn sessizliğini bozmadı. Şimdi en büyük endişesi, gemisine güvenlik içinde ulaşmaktı.</p>

  <p>"Sen de onunla mısın?" diye sorguladı ejder.</p>

  <p>"Evet." Prens Edmund'un cesedi dimdik duruyordu, hayalet onun parlak gölgesi gibiydi.</p>

  <p>"Patryn de mi?"</p>

  <p>"Evet, hanımefendi" Haplo'nun sözleri kısaydı. O alev alev gözler dikkatle bakarken, başka ne söyleyebilirdi.</p>

  <p>"Sizi götüreceğim. Çabuk olun."</p>

  <p>Ejder kırık sütunun daha yakınına kaydı. Dikenli boynu ve başı, altında duran zayıf figürlerin yanında dev gibi yükseldi. Kaslı, kıvranan bir beden denizden yükseldi. Sırtı düzdü, dikenler belkemiği boyunca uzanıyordu. Dikenli kuyruğun ucu, çok çok uzakta, lav denizinin içinde çırpınıyordu.</p>

  <p>Jonathan hızla indi, dikenlerin birini yakaladı ve inişini dengelemek için kullandı. Ceset onu takip etti, pırıldayan hayaleti cesedin adımlarına rehberlik etti. Alfred arkadan izledi, ejderin boynuna tereddütle dokundu, sıcak olmasını umuyordu. Ama pullar oldukça serindi, siyah cam kadar sert ve parlaktılar.</p>

  <p>Sartan, Arianus'ta ejder sırtına binmişti ve bu ejder o hava dünyasındakilerden oldukça farklı olsa da, başta düşündüğü kadar korkmamıştı. Sütunun üzerinde yalnızca Haplo ile köpek kalmıştı. Patryn, ejderi dikkatle süzüyor, bakışları, sanki en iyi kararın ne olduğunu kestirmeye çalışırmış gibi, ilerideki sütuna kayıyordu. Köpek inledi, sindi, sahibinin arkasına saklandı ve ejderin gözlerinden kaçınmak için elinden geleni yaptı.</p>

  <p>Alfred Patryn'in korkusunu, ikilemini anlayacak kadar biliyordu Labirent'i. Labirent'teki ejderler zeki, kötücül ve ölümcüldür; asla güvenilemezler, her zaman kaçınmak gereklidir onlardan. Ama ölülerin buharlı gemileri okyanusun ortasına ulaşmak üzereydi. Haplo kararını verdi ve ejderin sırtına atladı.</p>

  <p>"Köpek, buraya!" diye seslendi.</p>

  <p>Hayvan sütun üzerinde öne, arkaya koştu, atlamak için çekimser bir teşebbüste bulundu, son anda vazgeçti, sonra sızlanarak bir aşağı, bir yukarı koşmaya devam etti.</p>

  <p>"Çabuk olun!" diye uyardı ejder.</p>

  <p>"Köpek!" diye emretti Haplo, parmaklarını şıklatarak.</p>

  <p>Hayvan kendini topladı ve çaresiz bir zıplayışla tam Haplo'nun kucağına düşüp, onu aşağı devirecek gibi oldu.</p>

  <p>Ejder, Alfred'i hazırlıksız yakalayan bir hızla döndü. Alfred tutunduğu yeri bırakmıştı ve neredeyse sırttan aşağı kayıyordu. Boyu kendisinden uzun bir dikeni yakaladı ve her iki eliyle tutundu.</p>

  <p>Ateş ejderi magma üzerinde, Arianus ejderlerinin havada kayması kadar kolaylıkla kaydı. Kıvranıyor, kanatsız, dev bedenini ileri itmek için güçlü kuyruğunu kullanıyordu. İlerleyişlerinin yarattığı sıcak rüzgâr, Alfred'in tel tel saçlarını uçuruyor, cüppesini dalgalandırıyordu. Köpek tüm yol boyunca dehşet içinde uludu.</p>

  <p>Ejder, gemilerin önünü kesecek bir açıyla ilerledi, sonra onları geride bıraktı. Kendi ortamında rahatça, inanılmaz bir hız yapabiliyordu. Demir gemiler onun hızıyla boy ölçüşemezdi. Ama şimdi yolun yarısını geçmişlerdi. Ejder yakından geçmek ve lider geminin pruvasına yaklaşmak zorunda kaldı. Ölüler onları gördü. Bir ok yağmuru boşandı, ama ejder, okçulara nişan alacak zaman bırakmayacak kadar hızlı ilerliyordu. "Halkım," dedi ceset boş sesiyle.</p>

  <p>Kairn Telest'in ölü ordusu rıhtımda toplanmış, Necropolis'in ölü ordusu ile karşılaşmaya, onları bu kıyıda tutunamadan püskürtmeye hazırlanmıştı.</p>

  <p>Baltazar'ın stratejisi mantıklıydı, ama lazarları bilmiyordu, Necropolis'te olup bitenlere ilişkin hiçbir şey duymamıştı bir savaşa hazırlanmıştı -kentler arasındaki bir savaşa. Bu savaşın yaşayanlar ile ölüler arasında geçeceğine ilişkin hiçbir fikri yoktu. Kendisinin ve halkının, Abarrach üzerinde kalan son yaşayanlardan olduğunu ve belki de, kısa süre sonra kendi ölülerine karşı hayatlarını savunmak zorunda kalacaklarını bilmiyordu.</p>

  <p>"Başaracağız," dedi Haplo, "ama fazla uzakta değiller." Bakışları Alfred'e kaydı. "Benimle Ölüm Kapısı'na geliyorsan, dosdoğru gemiye koş Dük ve ben sana katılacağız."</p>

  <p>"Dük mü?" Alfred şaşırmıştı. "Ama o gelmeyecek. Kendi isteğiyle gelmez." Ve sonra anladı. "Ona bir seçenek bırakmayı düşünmüyorsun, değil mi?"</p>

  <p>"Ölüçağıranı Nexus'a götürüyorum. Sen de geleceksen, gemiye git. Bana teşekkür etmelisin, Alfred," diye ekledi Haplo sert bir gülümsemeyle. "Onun hayatını kurtarıyorum. Burada, ne kadar hayatta kalacağını düşünüyorsun ki?"</p>

  <p>Kıyıda bekleyenlerin görüş alanına girmişlerdi. Prens Edmund'un cesedi, hayaletinin uyarısı ile kollarını kaldırdı. Bir tezahürat koptu; ölü askerler onlara yardım etmek, inerlerken saldırıdan korumak için sürüler halinde koşuyorlardı.</p>

  <p>Ejder rıhtımdan içeri kaydı, yarattığı lavdan dalgalar, kıyıda patladı. Ölülerin gemileri o kadar yakındaydılar ki, Alfred, Kleitus'un lazarının, lider geminin pruvasında dehşet verici bir şekilde kıvrandığını görebiliyordu. Ve Jera da yanındaydı.</p>

  <p class="softbreak">&nbsp;</p>
</body>
</html>
