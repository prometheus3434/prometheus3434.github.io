<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_45">XIV</h2>
				<p class="normal">Öğle üzeri hapishane kaleminde Pavel’in karşısında oturuyor ve dumanlı gözlerle onun sakallı yüzüne bakıyor, parmaklarının arasında sımsıkı tuttuğu pusulayı ona vermek için fırsat kolluyordu.</p>
				<p class="normal">“Sağlığım yerinde. Arkadaşların da öyle,” dedi Pavel usulca. “Ya sen nasılsın?”</p>
				<p class="normal">“Eh, idare ediyoruz! Yegor İvanoviç öldü!” diye karşılık verdi Ana, bir makine gibi.</p>
				<p class="normal">“Öyle mi?” diye bağırdı Pavel ve usulca başını önüne eğdi.</p>
				<p class="normal">“Cenaze töreninde çatışma çıktı. Polis bir kişiyi tutukladı...” diye saf saf sürdürdü Ana. Hapishane müdür yardımcısı öfkeli bir cık cık çektikten sonra yerinden fırlayarak:</p>
				<p class="normal">“Anlasanıza artık! Yasak!” diye homurdandı. “Siyaset konuşmak yasak!”</p>
				<p class="normal">Ana da iskemlesinden kalktı ve anlayamıyormuş gibi suçlu suçlu:</p>
				<p class="normal">“Siyasetten değil, kavgadan söz ediyordum!” dedi. “Cenaze töreninde kavga çıktığı doğru. Hatta bir kişinin kafası yarıldı...”</p>
				<p class="normal">“Olsun! Lütfen susun! Doğrudan doğruya sizi, evinizi, ailenizi ilgilendirmeyen hiçbir şeyden söz etmeyin!”</p>
				<p class="normal">Ne diyeceğini şaşırarak masasına oturdu, önündeki kağıtları karıştırarak, bezgin, yorgun bir sesle okudu:</p>
				<p class="normal">“Evet, kabul ediyorum...”</p>
				<p class="normal">İki yanına bakınan Ana pusulayı hızla Pavel’in eline sokuşturdu, sonra rahat bir soluk alarak:</p>
				<p class="normal">“Neyin serbest neyin yasak olduğunu insan anlayamıyor...” diye söylendi.</p>
				<p class="normal">“Doğrusu ben de anlayamıyorum...” dedi Pavel de gülümseyerek.</p>
				<p class="normal">“O zaman hiç görüşmeyin efendim!” dedi memur, sinirli sinirli. “Hem konuşacak şeyleri yok, hem de gelip insanı rahatsız ediyorlar...”</p>
				<p class="normal">Bir süre susan Ana:</p>
				<p class="normal">“Mahkemene çok var mı daha?” diye sordu.</p>
				<p class="normal">“Geçenlerde savcı buradaydı, yakında yargılanacağımızı söyledi...”</p>
				<p class="normal">Her ikisi için de gereksiz, önemsiz şeylerden söz ettiler; Pavel’in gözlerinin yumuşacık, sevgiyle baktığını fark etti Ana. Her zaman olduğu gibi dengeli, sakindi; hiç değişmemişti; yalnız sakalı çok uzamıştı ve kendisini yaşlanmış gibi gösteriyordu; bir de elleri daha bir beyazlaşmış gibiydi. Pavel’e hoş bir şeyler söylemek, Nikolay’dan söz etmek istiyordu. Deminki ses tonunu değiştirmeden, sanki yine ilgisiz, önemsiz bir şeyden söz ediyormuş gibi:</p>
				<p class="normal">“Vaftiz oğlunu gördüm,” dedi.</p>
				<p class="normal">Pavel gözlerini gözlerinin içine dikip, sessizce, soran bakışlarla baktı. Vesovşçikov’un çiçek bozuğu yüzünü hatırlatmak için parmağıyla yanağına vurur gibi dokundu Ana.</p>
				<p class="normal">“Sağlığı, keyfi yerinde keratanın. Yakında bir işe girip çalışacak...”</p>
				<p class="normal">Anladım der gibi başını salladı Pavel, gözleri sevinçle ışıdı:</p>
				<p class="normal">“Bak bu iyi işte!” dedi.</p>
				<p class="normal">Oğlunun sevincinden içi içine sığmayan Ana, kendinden hoşnut bir havayla:</p>
				<p class="normal">“İşte böyle!” dedi.</p>
				<p class="normal">Vedalaşırlarken Pavel kuvvetle sıktı annesinin elini:</p>
				<p class="normal">“Teşekkürler anne!”</p>
				<p class="normal">Oğluyla bu yürek yakınlaşmasından sevinç sarhoşuna dönen Ana kendinde ona sözle yanıt verecek gücü bulamayınca sessizce elini sıkmakla yetindi.</p>
				<p class="normal">Döndüğünde Saşa’yı buldu evde. Genellikle Ana’nın görüşe gittiği günler uğruyordu genç kız onlara. Hiçbir zaman Pavel’e ilişkin soru sormazdı; eğer Ana kendiliğinden bir şeyler anlatmamışsa, gözlerini onun gözlerine dikip bakar, bu bakışla ne anladıysa, o kadarcığıyla yetinirdi. Ama bu kez tedirginlikle karşıladı Ana’yı ve soruyu yapıştırdı:</p>
				<p class="normal">“E, ne var ne yok?”</p>
				<p class="normal">“Fena değil. Sağlığı yerinde!”</p>
				<p class="normal">“Pusulayı verebildiniz mi?”</p>
				<p class="normal">“Vermez olur muyum! Öyle ustalıkla sokuşturdum ki eline, görmeliydiniz!”</p>
				<p class="normal">“Okudu mu?”</p>
				<p class="normal">“Nerde! Mümkün mü?!”</p>
				<p class="normal">“Öyle ya, unutmuşum...” dedi genç kız ağır ağır. “Bir hafta daha bekleyeceğiz, koca bir hafta daha! Ne dersiniz, kabul edecek mi acaba?”</p>
				<p class="normal">Kaşlarını çatmış, bakışlarını Ana’nın yüzüne saplamıştı.</p>
				<p class="normal">“Bilmem ki...” dedi Ana, dalgın, düşünceli. “Tehlikesi yoksa niye kaçmasın?”</p>
				<p class="normal">Saşa başını salladı, sonra soğuk bir tavırla:</p>
				<p class="normal">“Hastaya yemek olarak ne verebiliriz?” dedi. “Karnının acıktığını söylüyor...”</p>
				<p class="normal">“Her şeyi yiyebilir... her şeyi! Ben hemen hazırlarım!”</p>
				<p class="normal">Mutfağa seğirtti. Saşa ağır ağır onu izledi.</p>
				<p class="normal">“Yardım etmemi ister misiniz?”</p>
				<p class="normal">“Teşekkür ederim, ben yaparım...”</p>
				<p class="normal">Ana bir toprak tencere alarak ocağın üstüne eğildi. Saşa duyulur duyulmaz bir sesle:</p>
				<p class="normal">“Bir dakika...” dedi.</p>
				<p class="normal">Yüzünde renk diye bir şey kalmamıştı, iyice açılmış gözlerinde derin bir keder vardı; titreyen dudaklarından zorlu bir çabayla, ama tutkuyla şu sözler döküldü:</p>
				<p class="normal">“Sizden bir ricam var... Biliyorum, kabul etmeyecek! Onun aklını çelin! Davamız için gerekli olduğunu, onsuz olamadığımızı söyleyin... Hasta olmasından korkuyorum. Siz de görüyorsunuz, daha davaya hangi mahkemenin bakacağı bile belli değil...”</p>
				<p class="normal">Güçlükle konuşuyordu. Dimdik duruyor, yanda bir noktaya bakıyordu. Sesi inişli çıkışlıydı. Gözkapakları yorgunluktan düşüyordu... dudaklarını ısırıyor, parmaklarını çıtlatıyordu.</p>
				<p class="normal">Onun bu coşkusu derinden etkiledi Ana’yı... ama bu coşkuyu anlayabiliyordu... Yüreği heyecanla, hüzünle dolu, Saşa’yı kucakladı, usulca:</p>
				<p class="normal">“Kimseyi dinlemez o, sevgili Saşa!” dedi. “Ve kendi doğru bildiğinden de şaşmaz!”</p>
				<p class="normal">Birbirlerine sımsıkı sarılmış, konuşmadan öylece durdular. Sonunda Saşa usulca Ana’nın kollarından sıyrıldı ve ürpererek:</p>
				<p class="normal">“Haklısınız!” dedi, duyulur duyulmaz bir sesle. “Aptallık bu benimkisi... sinirlerim iyice bozuldu...”</p>
				<p class="normal">Birden ciddileşti, hiçbir şey olmamış gibi:</p>
				<p class="normal">“Hadi hastanın karnını doyuralım!” dedi.</p>
				<p class="normal">İvan’ın yatağına oturarak derin bir ilgi ve sevecenlikle:</p>
				<p class="normal">“Çok ağrıyor mu başınız?” diye sordu.</p>
				<p class="normal">“Fazla sayılmaz! Ama her şey dönüyor başımın içinde! Bir de...” Utanmış gibi yorganını çenesine dek çekti. “Güçsüz hissediyorum kendimi...” diye ekledi. Aşırı ışıktan kamaşmış gibi gözlerini kırpıştırdı. Kendisinin yanında yemek yemekten çekiniyormuş gibi geldi Saşa’ya ve odadan çıktı.</p>
				<p class="normal">İvan yatağında oturup, Saşa’nın ardından baktı. Gözlerini kırpıştırarak:</p>
				<p class="normal">“Güzel kız!” dedi.</p>
				<p class="normal">Neşeli gözleri pırıl pırıl, dişleri ufak ve sıktı; sesi de daha tam yerine oturmamıştı.</p>
				<p class="normal">“Kaç yaşındasınız?” diye sordu Ana dalgın dalgın.</p>
				<p class="normal">“On yedi...”</p>
				<p class="normal">“Ana babanız nerede?”</p>
				<p class="normal">“Onlar köyde; ben on yaşımdan beri buradayım. İlkokulu bitirir bitirmez buraya geldim! Sizin adınız ne yoldaş?”</p>
				<p class="normal">Kendisine böyle seslenmeleri Ana’yı hem güldürür, hem de dokunaklı bir yan bulurdu bunda.</p>
				<p class="normal">“Adımı öğrenip de ne yapacaksınız?” dedi gülümseyerek.</p>
				<p class="normal">Delikanlı utanarak sustu, sonra:</p>
				<p class="normal">“Bizim hücrede bir üniversite öğrencisi var demiştim ya hani...” dedi. “Bize işçi Pavel Vlasov’un annesinden söz etmişti. 1 Mayıs gösterileri yapılmıştı, haberiniz var mı?”</p>
				<p class="normal">Ana başını sallayarak evetledi, kulak kabarttı.</p>
				<p class="normal">“Partimizin bayrağını ilk kez Pavel Vlasov açık açık taşıyıp göğe yükseltti!” diye sürdürdü delikanlı. Sesinde gurur vardı; aynı gurur Ana’nın yüreğinde buldu yankısını.</p>
				<p class="normal">“Ben o gösteride yoktum. O sırada biz de burada kendi gösterimizi örgütlemeye çalışıyorduk... ama olmadı! Sayımız azdı o sıralar. Ama bu yıl... göreceksiniz!”</p>
				<p class="normal">Gelecekteki gösterinin zevkiyle yutkundu, sevincinden içi içine sığmıyordu; kaşığını havada genişçe sallayarak:</p>
				<p class="normal">“Ne diyordum?” diye sürdürdü. “Ha, Vlasova... Ana... o gösteriden sonra, o da partiye yazılmış. Harika bir kadın, inanılır gibi değil diyorlar kendisi için!”</p>
				<p class="normal">Geniş bir gülümseme yayıldı Ana’nın yüzüne; çocuğun coşkulu övgülerini dinlemek hoşuna gitmişti. Ama utanmıştı da. Bir ara çocuğa “Vlasova benim!” demek bile geçti içinden, ama kendini tuttu, yumuşak bir gülümseme ve kederle, ‘Seni uslanmaz, kocamış ahmak!’ diye çıkıştı kendine. Sonra hastanın üzerine eğilerek coşkuyla:</p>
				<p class="normal">“Hadi bol bol yiyin de, davamız için bir an önce ayağa kalkın!” dedi.</p>
				<p class="normal">Kapı açıldı, nemli güz serinliğiyle birlikte Sofia girdi içeri; neşeli, yanakları al aldı.</p>
				<p class="normal">“Sivil polislerden başımı alamıyorum!” dedi. “Zengin kız peşindeki delikanlılar gibiler, bir kur yapmadıkları eksik, inanın! Tası tarağı toplayıp hemen uzaklaşmam gerek buradan... Ee, Vanya<sup class="calibre3"><a href="ANA_GORKIY_split_075.html#footnote-100-13" id="footnote-100-13-backlink" name="footnote-100-13-backlink">[13]</a></sup>, nasılsın bakalım? İyi misin? Pavel nasıl, Nilovna? Saşa burada mı?”</p>
				<p class="normal">Bir sigara yakmış, yanıtlarını beklemeden art arda sorular soruyordu. Çelik grisi gözlerinde Ana’yı ve delikanlıyı okşayan bakışlar vardı. Ana ona baktı ve içinden gülümseyerek şöyle düşündü: ‘Ben de iyi insanlardan biri olmaya başladım galiba!’</p>
				<p class="normal">Yeniden İvan’ın üzerine eğildi:</p>
				<p class="normal">“Bir an önce iyileşin, oğlum!” dedi.</p>
				<p class="normal">Ve yemek odasına geçti. Sofia burada Saşa’yla konuşuyordu:</p>
				<p class="normal">“Üç yüz broşürü basıp bitirmiş bile! Kendini helak ediyor kızcağız! Kahramanlık budur işte! Böyle insanların arasında yaşamak, onlarla birlikte çalışmak, onların yoldaşı olmak gerçek bir mutluluk Saşa...”</p>
				<p class="normal">“Evet!” dedi Saşa usulca.</p>
				<p class="normal">Akşam çay içerlerken Sofia, Ana’ya:</p>
				<p class="normal">“Yeniden bir köy ziyareti yapmanız gerekecek, Nilovna!” dedi.</p>
				<p class="normal">“Sorun değil! Ne zaman?”</p>
				<p class="normal">“Üç güne kadar... gidebilir misiniz?”</p>
				<p class="normal">“Tabii!”</p>
				<p class="normal">“Yürüyerek gitmeyin!” dedi Nikolay usulca. “Bir araba kiralayın ve bu kez bir başka yoldan, örneğin Nikolskoye bucağı üzerinden gidin...”</p>
				<p class="normal">Sustu, kaşlarını çattı. Yüzünün sakin havasına hiç gitmiyordu kaş çatmak; tuhaf bir ifade veriyor, çirkinleştiriyordu onu.</p>
				<p class="normal">“Nikolskoye üzerinden gitmek yolu çok uzatır,” dedi Ana. “Sonra araba tutmak da pahalı...”</p>
				<p class="normal">“Biliyor musunuz...” diye sürdürdü Nikolay. “Ben aslında bu gezilere hepten karşıyım. O bölgeler biraz karışık gibi... tutuklamalar oldu, bir öğretmeni içeri attılar... dikkatli olmalı, uygun zamanı kollamalıyız...”</p>
				<p class="normal">Sofia parmaklarıyla masada trampet çalarak:</p>
				<p class="normal">“Basılı yayın dağıtımında kesinti olmamalı,” dedi. Sonra birden Ana’ya döndü: “Korkmuyorsunuz, değil mi Nilovna, oraya gitmekten?”</p>
				<p class="normal">Kalbi kırıldı Ana’nın bu soruya.</p>
				<p class="normal">“Ne zaman korktum ki ben?” dedi gücenik gücenik. “İlk seferinde de korkmamıştım... şimdi durup dururken...” Sözünü tamamlayamadı, başını önüne eğdi. Kendisine ne zaman korkup korkmadığını, rahat olup olmadığını, şu ya da bu işi yapıp yapamayacağını sorsalar, bu sorularda hep bir rica havası sezer, kendisini bir kenara itiyorlarmış, ona birbirlerine davrandıklarından farklı davranıyorlarmış gibi gelirdi.</p>
				<p class="normal">“Korkup korkmadığımı sormaktan vazgeçin artık!” dedi içini çekerek. “Birbirinize hiç böyle bir şey sormuyorsunuz!”</p>
				<p class="normal">Nikolay telaşla gözlüklerini çıkardı, hemen sonra yine taktı, gözlerini kımıltısızca kız kardeşine dikip bakmaya başladı. İçinde utancın da duyumsandığı sessizlik Ana’yı kaygılandırdı, bir şeyler söylemek için yerinden kalktı, ama Sofia uzanıp usulca eline dokundu ve kısık sesle:</p>
				<p class="normal">“Bağışlayın! Bir daha asla!” dedi.</p>
				<p class="normal">Ana’yı güldürdü bu söz.</p>
				<p class="normal">Birkaç dakika sonra hep birlikte, dostça –ve biraz da kaygıyla– Ana’nın köye yolculuğu konusunu konuşuyorlardı.</p>
				</body>
</html>