<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_30">XXVIII</h2>
				<p class="normal">Yolun sonunun, yüzleri seçilmeyen, tek tip giyimli külrengi bir duvarla kapatılmış olduğunu fark etti Ana. Adamların her birinin omuzları üzerinde süngülerin ince, soğuk pırıltısı seçiliyordu. Ve bu sessiz, kımıltısız duvardan, işçilere doğru buz gibi bir rüzgâr esiyor, rüzgârın dondurucu soğuğu Ana’nın içine işliyordu.</p>
				<p class="normal">Hepsi de en önde, bayrağın çevresinde duran tanıdığı insanların yanına varabilmek için kalabalığın içine daldı. Bir ara iyice sıkıştırdılar kendisini; uzun boylu, tıraşlı bir adam vardı hemen yanında. Tek gözü kör olan adam ona bakmak için başını sertçe çevirdi.</p>
				<p class="normal">“Hey! Sen de kimsin?” diye sordu adam.</p>
				<p class="normal">Ana bacaklarının titrediğini, alt dudağınınsa elinde olmadan sarktığını duyumsayarak:</p>
				<p class="normal">“Pavel Vlasov’un annesi!” dedi.</p>
				<p class="normal">“Ya!” dedi tek gözlü.</p>
				<p class="normal">Yeniden Pavel’in sesi duyuldu bu sırada:</p>
				<p class="normal">“Yoldaşlar! Her şey, bütün hayat ileride! Bizim için bir başka yol yok!”</p>
				<p class="normal">Kaskatı bir sessizlik çöktü ortalığa. Bayrak iyice yükseldi, insanların başları üstünde nazlı nazlı dalgalanarak ileriye, askerlere, külrengi duvara doğru süzüldü. Ana ürperdi, gözlerini kapadı, sessiz bir haykırış koptu içinde: Pavel, Andrey, Samoylov ve Mazin, yalnız dördü kopmuştu kalabalıktan.</p>
				<p class="normal">Aynı anda da Fedya Mazin’in aydınlık, duru sesi yükseldi yavaş yavaş:</p>
				<p class="normal">Vurulup bir bir düştünüz...</p>
				<p class="normal">ve sürdürdü:</p>
				<p class="normal">Girdiğiniz son... savaşta...</p>
				<p class="normal">Ağır bir iç çekişi andıran, boğuk iki ses eşlik ediyordu Mazin’e yalnızca. İnsanlar ayaklarını uyumla yere vurarak ileri doğru kımıldadılar. Havada ışıltılı bir kordela gibi dalgalandı açık, duru sesi Fedya’nın:</p>
				<p class="normal">Her şeyinizi verdiniz...</p>
				<p class="normal">Yoldaşları da Fedya’ya katıldılar:</p>
				<p class="normal">Özgürlük için...</p>
				<p class="normal">Yan taraftan birisi kin kusar gibi bağırdı:</p>
				<p class="normal">“Ah-ha! Demedim mi size: Cenaze havasına geçti itoğlu itler!”</p>
				<p class="normal">Bir başkası hınçla karşılık verdi ona:</p>
				<p class="normal">“Dağıtın şunların suratlarını!”</p>
				<p class="normal">Ana iki elini çapraz yapıp göğsüne bastırdı; daha önce yolu hıncahınç dolduran kalabalığın kararsızca duraksadığını gördü; insanlar bayrağın çevresindeki birkaç kişinin ilerleyişini izliyorlardı. Bayrağın arkasından gidenlere on-on beş kişi daha katılır gibi olduysa da, yürüdükleri yol, yol değil kızgın demirmiş de tabanlarını yakıyormuş gibi, her adımda bunlar da birer ikişer sağa sola sıvışı sıvışıverdiler.</p>
				<p class="normal">Fedya’nın ağzından kehanette bulunan dizeler dökülüyordu:</p>
				<p class="normal">Zorba düzen son bulacak...</p>
				<p class="normal">Kendinden emin, güçlü, tok sesler onun kaldığı yerden sürdürüyordu:</p>
				<p class="normal">Halk ayaklanacak...</p>
				<p class="normal">Su gibi akıp giden marş, fısıltı gibi, tedirgin sözlerle kesildi:</p>
				<p class="normal">“Saldırı emri veriyorlar...”</p>
				<p class="normal">İlerden, külrengi duvarın oradan sert bir komut duyuldu:</p>
				<p class="normal">“Süngü ta-ak!..”</p>
				<p class="normal">Süngülerin havada yay çizen soğuk ışıltıları, hep birden sinsi bir tebessümle bayrağı hedef aldı.</p>
				<p class="normal">“İleri Ma-arş!”</p>
				<p class="normal">“Başladı!” dedi tek göz ve ellerini cebine sokup geniş adımlarla yan tarafa doğru uzaklaştı.</p>
				<p class="normal">Ana gözlerini dikmiş izliyordu. Külrengi duvar hareketlendi, sokağı enlemesine kaplayacak şekilde genişledi, seyrek, gümüşi çelik dişler dümdüz ileri uzandı. Oğluna daha da yakın olmak için kendinden umulmayacak bir çeviklikle ileri atılan Ana, Andrey’in de kendini siper etmek için Pavel’in önüne fırladığını gördü.</p>
				<p class="normal">Pavel sertçe:</p>
				<p class="normal">“Önümden çekil... yanıma geç yoldaş!” diye bağırdı.</p>
				<p class="normal">Andrey ellerini arkasında kavuşturmuş, başını iyice havaya dikmiş, marş söylüyordu. Pavel ona bir omuz attı ve yeniden bağırdı:</p>
				<p class="normal">“Önümde durmaya hakkın yok yoldaş! Yanıma geç! En ön bayrağın yeri!”</p>
				<p class="normal">Ufak tefek bir subay kılıcını savurarak incecik bir sesle bağırdı:</p>
				<p class="normal">“Dağılın!”</p>
				<p class="normal">Bacaklarını dizlerinden hiç kırmadan iyice yukarı kaldırıyor ve ayaklarını büyük bir coşkuyla rap rap yere vuruyordu. Ana onun pırıl pırıl çizmelerinden gözünü alamıyordu.</p>
				<p class="normal">Onun biraz yan gerisinden uzun boylu bir subay daha geliyordu: Hohol gibi elleri arkasına bağlı yürüyordu; tıraşlıydı, ama kırlaşmış gür bıyıkları vardı; kırmızı astarlı, uzun, külrengi bir paltoyla, sarı şeritli geniş bir pantolon giymişti; adam bıyıkları gibi kırlaşmış gür kaşlarını kaldırmış Pavel’e bakıyordu.</p>
				<p class="normal">Bu kadarı artık fazlaydı Ana için; aldığı her solukla her an patlayabilecek müthiş bir çığlık birikmişti göğsünde; bu çığlık boğuyordu onu; ama Ana iki elini birden göğsüne bastırarak çığlığın kopmasına engel oluyor, tutuyordu onu. Sürekli itiliyor, sendeler gibi oluyor, ama yine de, nerdeyse bilinçsizce, ilerlemeye çabalıyordu. Kafileden ardında kalanların iyice azaldığını hissediyordu; üzerlerine gelen buz gibi dalga darmadağın ediyordu hepsini.</p>
				<p class="normal">Kızıl bayrağın çevresindeki bir avuç insanla, külrengi, sımsıkı bir duvar oluşturan askerler birbirlerine iyice yaklaşmışlardı; artık genişlemesine tüm sokağı kirli-sarı bir şerit gibi tutan askerlerin yüzleri seçilebiliyordu; yüzlerin oluşturduğu kirli-sarı şerit üzerine düzensiz bir sıralamayla değişik renklerde gözler tutturulmuştu; hepsinin önündeyse süngülerin acımasız, donuk ışıltıları göz alıyordu. İnsanların göğüslerine çevrilmiş bu çelik dişler daha hiçbir yere değmeden göstericileri birbiri ardınca kalabalıktan koparıyor, iki yana doğru savurup atıyordu.</p>
				<p class="normal">Ana, arkasından kaçanların ayak seslerini duydu. Korku dolu, bezgin, boğuk haykırışlar duyuluyordu her yandan:</p>
				<p class="normal">“Dağılın çocuklar!”</p>
				<p class="normal">“Vlasov kaç!”</p>
				<p class="normal">“Ulan Pavel, kaçsana!”</p>
				<p class="normal">“Bayrağı at Pavel!” diye bağırdı Vesovşçikov sertçe. “Bana ver, saklayayım!”</p>
				<p class="normal">Uzanıp bayrak direğini yakaladı; bayrak geriye doğru salındı.</p>
				<p class="normal">“Bırak!” diye haykırdı Pavel.</p>
				<p class="normal">Bir anda yanmış gibi çekti elini Nikolay. Marş söyleyen de yoktu artık. Birkaç gösterici Pavel’i sıkı bir çember içine aldılar, ama Pavel çemberi yarıp ileri atıldı. Bir an herkes sustu; sessizlik, sanki yukardan görünmez, saydam bir bulut gibi inip bütün göstericileri sarmalamıştı.</p>
				<p class="normal">Bayrağın altında topu topu yirmi kadar gösterici duruyordu; sayıları çok değildi, ama sımsıkı bir halka oluşturmuşlardı. Ana onlar için korkuyor, belirsizce de olsa içinde onlara bir şeyler söyleme isteği duyuyor ve adeta bir çekimle onlara doğru yaklaşıyordu.</p>
				<p class="normal">Birden uzun boylu ihtiyarın tekdüze sesi duyuldu:</p>
				<p class="normal">“Teğmen! Şu... şeyi alın elinden!”</p>
				<p class="normal">Elini uzatmış bayrağı gösteriyordu.</p>
				<p class="normal">Ufak tefek subay Pavel’e doğru atıldı, bayrak direğine yapıştı, ciyak ciyak bir sesle:</p>
				<p class="normal">“Bırak!” diye bağırdı.</p>
				<p class="normal">Pavel tok bir sesle:</p>
				<p class="normal">“Çek elini!” diye haykırdı.</p>
				<p class="normal">Bayrak iki yana kızıl ışıklar saçarak şöyle bir gidip geldikten sonra yeniden dimdik havaya kalktı; ufak tefek subay da birkaç adım öteye fırlayıp kıçının üstüne oturdu. Nikolay’ın kolu ileride, yumruğu sıkılı olarak hızla önünden geçtiğini gördü Ana; şimdiye dek hiç tanık olmadığı bir şeydi onun böylesine hızlı hareket etmesi. Yaşlı subay ayağını yere vurarak böğürdü:</p>
				<p class="normal">“Yakalayın şunları!”</p>
				<p class="normal">Birkaç asker öne atıldı; biri dipçiğini savurdu; bayrak sarsıldı, savruldu ve külrengi asker yığını arasında gözden yitti.</p>
				<p class="normal">“Ah!” diye üzgün bir bağırış duyuldu.</p>
				<p class="normal">Ana’dan da canhıraş bir savaş çığlığı yükseldi. Asker kalabalığı içinde yitip gitmiş Pavel’se şu sözlerle karşılık verdi annesinin çığlığına:</p>
				<p class="normal">“Hoşça kal anne! Hoşça kal canım benim...”</p>
				<p class="normal">Şu iki düşünce aynı anda doğdu zihninde Ana’nın:</p>
				<p class="normal">“Yaşıyor! Ve aklında ben varım!”</p>
				<p class="normal">Ardından, Andrey’in sesini duydu:</p>
				<p class="normal">“Hoşça kal anacığım!”</p>
				<p class="normal">Ayak uçlarında yükselip, kollarını ileri geri sallayarak onları görmeye çalıştı. Askerlerin kafaları üstünde Andrey’in değirmi yüzünü gördü: Bu yüz gülümsüyor, kendisini selamlıyordu.</p>
				<p class="normal">“Canlarım benim... Biricik Andreyim, biricik Pavelim!..” diye bağırdı.</p>
				<p class="normal">Külrengi asker yığını içinde büsbütün gözden yiten bayraktarların sesi son kez duyuldu:</p>
				<p class="normal">“Hoşça kalın, yoldaşlar!”</p>
				<p class="normal">Camlardan, çatılardan yükselen kesik, kopuk birtakım yankılar yanıtladı bu vedayı.</p>
				</body>
</html>