<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_24">XXII</h2>
				<p class="normal">Bir pazar günü bakkaldan dönen Ana evin kapısını açtı ve birden... ılık bir yaz yağmuruna tutulmuş gibi baştan ayağa sevince keserek eşikte kalakaldı: Pavel’in tok sesi duyuluyordu içerden.</p>
				<p class="normal">“İşte geldi!” diye bağırdı Hohol.</p>
				<p class="normal">Pavel’in hızla kapıya doğru döndüğünü gördü Ana; çok şeyler vaad eden, anlatılmaz bir heyecan kasırgası içindeydi oğlunun yüzü.</p>
				<p class="normal">Oğlunun beklenmedik bir şekilde çıkagelmesinin şaşkınlığıyla:</p>
				<p class="normal">“Sonunda gelebildin... evindesin işte!” diye mırıldandı Ana ve kendini bir sandalyeye attı.</p>
				<p class="normal">Pavel ona doğru eğildi; yüzü solgundu; göz pınarlarında minik damlacıklar parlıyor, dudakları titriyordu. İkisi de hiç konuşmadan birbirlerine baktılar.</p>
				<p class="normal">Hohol, başı önde, usulca ıslık çalarak yanlarından geçip avluya çıktı.</p>
				<p class="normal">Pavel titreyen parmaklarıyla onun elini sıkarak:</p>
				<p class="normal">“Sağ ol anne!” dedi kısık, boğuk bir sesle. “Sağ ol canım, bir tanem benim!”</p>
				<p class="normal">Oğlunun yüzünün ifadesi ve sesinin tınısından sevinç sarhoşuna dönen Ana usulca onun başını okşadı, yerinden fırlayacakmış gibi çarpan kalbine eliyle bastırarak:</p>
				<p class="normal">“Tanrı yardımcın olsun!” dedi. “Niye teşekkür ediyorsun ki bana?”</p>
				<p class="normal">“Yüce davamıza katkıların için! İnsanın anasını ruhça da kendine yakın görmesi az mutluluk mudur?”</p>
				<p class="normal">Hiçbir şey söylemeden hayranlıkla, doymazca içiyordu oğlunun sözlerini Ana; buradaydı işte oğlu, hemen karşısındaydı: Bütün ışığıyla, aydınlığıyla, yakınlığıyla.</p>
				<p class="normal">“Pek çok şeyin senin ağrına gittiğini görüyordum, anacığım. Bizimle hiçbir zaman aranın düzelmeyeceğini, bizim düşüncelerimizi hiçbir zaman benimsemeyeceğini sanıyordum. Yaşamın boyunca hep yaptığın gibi bize sessizce katlanacağını düşünüyordum. Senin adına çok zor bir durumdu bu...”</p>
				<p class="normal">“Pek çok şeyi anlamam Andrey sayesinde oldu,” dedi Ana.</p>
				<p class="normal">Pavel gülümseyerek:</p>
				<p class="normal">“Anlattı hepsini bana,” dedi.</p>
				<p class="normal">“Yegor da öyle. Hemşehri çıktık Yegor’la. Hatta Andreyciğim okuma yazma bile öğretmeye çalıştı bana.”</p>
				<p class="normal">“Sense utandın... ve gizlice, kendi kendine çalışmaya başladın derslerine?”</p>
				<p class="normal">“Ah, demek fark ettirmeden izliyormuş beni!” diye bağırdı Ana. Utanmış gibiydi. Yüreğini dolduran taşkın sevinçten tedirginlik duyarak: “Hadi kendisini çağıralım,” dedi oğluna. “Bizi baş başa bırakmak için çıktı dışarı. Biliyorsun öksüz, anası yok...”</p>
				<p class="normal">“Andrey!” diye bağırdı Pavel, sofaya açılan kapıyı iterek. “Nerdesin?”</p>
				<p class="normal">“Buradayım! Odun keseceğim.”</p>
				<p class="normal">“Hemen buraya gel!”</p>
				<p class="normal">Hemen gelmedi Andrey. Mutfağa girerken de ev sahibi havalarında:</p>
				<p class="normal">“Nikolay’a söylemeli de biraz odun getirsin buraya,” dedi. “Odunumuz iyice azalmış. Pavel’i nasıl buldunuz, anacığım? Yöneticilerimiz isyancıları cezalandıracaklarına bir güzel besliyorlar gibi geliyor bana!”</p>
				<p class="normal">Ana gülümsedi. Sevinç sarhoşuydu, yüreği mutluluktan duracaktı sanki; ama bir şeyler bu sevinci hasislikle, ihtiyatla kullanmaya çağırıyordu kendisini; oğlunu da her zaman olduğu gibi, sakin görmeyi diliyordu. Hiç olmadığı kadar sevinç, huzur doluydu yüreği ve yaşamının bu ilk büyük sevincinin, tıpkı yüreğini dolduruverdiği anda olduğu gibi, alabildiğine güçlü, canlı bir şekilde sonsuza dek yer etmesini istiyordu içinde. Ve mutluluğunun azalabileceği ya da bir kuşbazın tesadüfen yakaladığı nadir bir kuş gibi elinden uçup gidivereceği korkusuyla, bir an önce onu gizlemek istiyordu.</p>
				<p class="normal">O yüzden telaşla:</p>
				<p class="normal">“Hadi yemek yiyelim!” dedi. “Bir şey yememişsindir herhalde Pavelciğim?”</p>
				<p class="normal">“Yemedim. Dün gardiyandan salıverileceğimi öğrenince, yemek içmek aklıma bile gelmedi. Buraya gelince ilk ihtiyar Sizov’a rastladım. Karşı kaldırımdaydı, beni görünce hemen yanıma geldi. ‘Bakın, ben tehlikeli biriyim artık,’ dedim. ‘Polis sürekli peşimde, o bakımdan benimle ilişkilerinizde dikkatli olmalısınız!’ ‘Hiç önemli değil!’ dedi. Ve yeğenini sordu... ama soruşunu görmeliydiniz! ‘Nasıl,’ dedi, ‘bizim Yegor sıkı mıydı?’ ‘Hapisteki birinin sıkı olması da ne demek?’ dedim. ‘Yani,’ dedi ‘gevezelik edip, yoldaşları aleyhinde gereksiz şeyler söyledi mi?’ Fedya’nın dürüst, onurlu, akıllı bir arkadaş olduğunu söylediğimde de, sakalını sıvazlayarak, ‘Biz Sizov’lardan yanlış adam çıkmaz!’ diye böbürlendi.”</p>
				<p class="normal">Başını Pavel’i onaylar anlamda sallayan Hohol:</p>
				<p class="normal">“Akıllı adamdır ihtiyar Sizov!” dedi. “Kendisiyle sık sık oturur konuşuruz. Çok iyidir. Ne dersin, Fedya’yı da bırakırlar mı yakında?”</p>
				<p class="normal">“Sanırım herkesi bırakacaklar! İsay’ın ifadesinden başka kimsenin aleyhinde tek bir kanıtları yok çünkü. İsay da ne biliyor ki ne söyleyecek?”</p>
				<p class="normal">Ana bir oraya bir buraya gidip geliyor, oğluna bakıyordu. Andrey pencerenin yanında durmuş, elleri arkasına bağlı, odada ileri geri dolaşarak konuşan Pavel’i dinliyordu. Pavel’in uzayan ve yanakları üzerinde ince halkalar oluşturan sakalı, yüzünün esmerliğini yumuşatıyordu.</p>
				<p class="normal">Masaya dumanları tüten, sıcacık bir çorba koydu Ana:</p>
				<p class="normal">“Sofraya buyurun!” dedi.</p>
				<p class="normal">Yemekte Andrey, Rıbin’le konuşmalarını anlattı. Onu dinleyen Pavel yazıklanarak:</p>
				<p class="normal">“Ben olsam asla bırakmazdım kendisini!” dedi. “Çünkü büyük bir öfke ve karmakarışık bir kafayla çıkıp gitmiş!”</p>
				<p class="normal">“Ne gelir elden!” dedi Hohol gülümseyerek. “Bir insan kırkına gelmiş ve sittin senedir ayılarla boğuşurcasına kendi kendisiyle boğuşmuş, kendi kendini yiyip durmuşsa, böyle birini yeniden yapılandırmak kolay değildir.”</p>
				<p class="normal">Ana’nın anlamadığı birtakım sözlerin geçtiği tartışmalardan biri başladı aralarında. Yemek bitmişti ama onlar makineli tüfek gibi birbirlerine bilgece sözler yağdırmayı bütün acımasızlıklarıyla sürdürüyorlardı. Bazen alabildiğine yalın, anlaşılır oluyordu konuşmaları.</p>
				<p class="normal">“Bir milim bile sapmadan yürümeliyiz yolumuzda!” dedi Pavel kararlılıkla.</p>
				<p class="normal">“Bu yolda bizi düşmanları gibi görecek on milyonlarca insan karşımıza dikilse bile öyle mi..?”</p>
				<p class="normal">Soluğunu tutmuş tartışmayı izleyen Ana’nın anladığına göre Pavel köylüleri sevmiyor, Hohol ise köylülere de iyinin, doğrunun öğretilmesi gerektiğini ve öğretilebileceğini savunarak onlardan yana çıkıyordu. Ana Andrey’in sözlerini daha iyi anlıyor ve onun haklı olduğunu düşünüyordu. Ama Andrey Pavel’e bir şey söylediğinde soluğunu tutarak oğlunun yanıtını bekliyor, daha doğrusu onun Hohol’un sözlerine içerleyip içerlemediğini anlamak istiyordu.</p>
				<p class="normal">Zaman zaman oğluna:</p>
				<p class="normal">“Demek öyle Pavel?” diyordu.</p>
				<p class="normal">Pavel de gülümseyerek:</p>
				<p class="normal">“Evet, öyle!” diye karşılık veriyordu.</p>
				<p class="normal">Andrey bazen iğneli bir dille:</p>
				<p class="normal">“Bayım,” diyordu, “karnınızı tıka basa doyurmuşa benziyorsunuz, ama lokmalarınızı pek iyi çiğnememiş gibisiniz; boğazınıza bir şey takılmış sanki... Bir gargara yapsanız hiç fena olmazdı!”</p>
				<p class="normal">“Ciddi olalım!” oluyordu Pavel’in buna yanıtı.</p>
				<p class="normal">“Ölü evindeymişçesine ciddiyim ben!”</p>
				<p class="normal">Başını sallayıp usulca gülümsüyordu Ana.</p>
				</body>
</html>