<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_20">XVIII</h2>
				<p class="normal">Hohol akşam evden çıktı. Ana lambayı yakıp masaya oturdu ve çorap örmeye başladı. Ama az sonra kalktı, biraz kararsızca odada bir iki adım attı, mutfağa geçti, kapıyı sürgüledi, kaşlarını hızlı bir şekilde yukarı aşağı oynatarak odaya döndü. Perdeleri kapattı, raftan bir kitap alıp yeniden masaya oturdu, iki yanına bakındı, başını kitabın üzerine eğdi; dudakları oynamaya başladı. Dışardan bir ses duydu mu kitabı kapatıp kulak kesiliyor, sonra yeniden gözlerini bir yumup bir açarak hecelemeye başlıyordu:</p>
				<p class="normal">“Ya-şa-dı-ğı-mız dün-ya...”</p>
				<p class="normal">Kapı çalınınca yerinden fırladı, kitabı hemen raftaki yerine soktu, kaygıyla:</p>
				<p class="normal">“Kim o?” diye sordu.</p>
				<p class="normal">“Ben...”</p>
				<p class="normal">Rıbin girdi içeri. Pek ciddi, ağırbaşlı bir edayla sakalını sıvazladı ve:</p>
				<p class="normal">“Eskiden kim o diye sormaz, hemen açardın kapıyı,” dedi. “Yalnız mısın? Hohol’un burda olduğunu sanıyordum. Bugün ona rastladım da... Hapishane hiç de bozmuyor insanı.”</p>
				<p class="normal">Oturdu.</p>
				<p class="normal">“Konuşalım biraz,” dedi.</p>
				<p class="normal">Anlamlı, gizemli bakışlarından Ana tedirgin oldu.</p>
				<p class="normal">Ağır, belirgin bir vurguyla:</p>
				<p class="normal">“Her şeyin başı para!” dedi. “Doğum para, ölüm para... bülten, bildiri para... O bülten ve bildirilerin parası nerden geliyor, biliyor musun?”</p>
				<p class="normal">Bu sözlerde tehlikeye benzer bir şeyler sezinleyen Ana:</p>
				<p class="normal">“Bilmiyorum,” dedi usulca.</p>
				<p class="normal">“Evet... Ben de bilmiyorum. Gelelim ikinci meseleye: Kim yazıyor o bültenleri?</p>
				<p class="normal">“Bilginler...”</p>
				<p class="normal">“Beyzadeler!” dedi Rıbin, sakallı yüzü gerildi, kızardı. “Demek oluyor ki, beyzadelere karşı olan bu bültenleri, bildirileri yine beyzadeler yazıp dağıtıyorlar. Peki, şunu bana açıklayabilir misin: Halkı kendilerine karşı ayaklandırmak için niçin para harcıyor efendiler, ne çıkarları var bundan?”</p>
				<p class="normal">Ana gözlerini kırpıştırdı:</p>
				<p class="normal">“Senin düşüncen ne?” dedi korkuyla.</p>
				<p class="normal">“Ya, gördün mü!” dedi Rıbin, oturduğu yerde hantal bir ayı gibi kıpırdanarak. “Bu düşünceye ulaştığımda benim de içimde bir şeyler koptu!”</p>
				<p class="normal">“Bildiğin bir şey mi var?”</p>
				<p class="normal">“Yalan! Yalan sezinliyorum bu işte! Bildiğim bir şey yok, ama ortada bir yalan olduğu kesin! Besbelli bir şeyler tasarlıyor beyzadeler! Oysa bana gerekli olan, gerçek. Ve ben gerçeği anladım. Beyzadelerle birlikte yürümeyeceğim. Kendilerine gerektiğimde beni öne itekleyiveriyorlar: Köprü gibi kullanmak, kemiklerime basa basa ilerlemek için...”</p>
				<p class="normal">Bu iç karartıcı sözlerle allak bullak olan Ana:</p>
				<p class="normal">“Tanrım!” diye bağırdı derin bir kederle. “Nasıl olur da Pavelciğim görmez bütün bunları? Ve öteki çocuklar...”</p>
				<p class="normal">Yegor’un, Nikolay İvanoviç’in, Saşenka’nın ciddi, dürüst yüzleri geldi gözünün önüne; yüreği daralır gibi oldu. Kafasını olumsuz anlamda sallayarak:</p>
				<p class="normal">“Hayır, hayır!” diye mırıldandı. “İnanamam buna... Onları yönlendiren tek şey vicdanlarının sesi.”</p>
				<p class="normal">Rıbin dalgın dalgın:</p>
				<p class="normal">“Kimden söz ediyorsun?” diye sordu.</p>
				<p class="normal">“Hepsinden... görüp tanıdığım herkesten...”</p>
				<p class="normal">Rıbin başını önüne eğerek:</p>
				<p class="normal">“Görmen gereken yere bakmıyorsun, Ana!” dedi. “Başını kaldır da daha uzakları görmeye çalış... Buraya gelenler, bizim gördüklerimiz yani, belki onlar da bilmiyorlar işin içinde kimlerin olduğunu. Onlar yalnızca inanıyorlar, ki gerekli olan da bu. Onların ardında kendi çıkarlarının peşinde olan birilerinin olmadığını kim bilebilir? Bir insan kendine zarar verecek bir işe kalkışıyorsa işin içinde bir köpoğluluk var demektir!”</p>
				<p class="normal">Ve derin bir köylü inancıyla ekledi:</p>
				<p class="normal">“Beylerden asla hayırlı bir şey gelmez!”</p>
				<p class="normal">Yeniden kuşkuya kapılan Ana:</p>
				<p class="normal">“Peki sen ne karara vardın?” diye sordu.</p>
				<p class="normal">“Ben mi?” dedi Rıbin, bir süre sessizce onun yüzüne baktı. “Bey takımından uzak duracaksın... işte benim vardığım karar!”</p>
				<p class="normal">Yine sustu, suratını astı.</p>
				<p class="normal">“Senin gençlere katılmak, onlarla birlikte olmak istiyordum. Bu işler için benden uygunu yoktur. İnsanlarla nasıl konuşulacağını iyi bilirim. Ama bu işte yokum... güvenmiyorum... çekip gideceğim!”</p>
				<p class="normal">Başını önüne eğdi, düşünceye daldı.</p>
				<p class="normal">“Tek başıma köy köy, belde belde dolaşacağım. Halkı ayaklandıracağım. Halk işi bizzat ele almalı. İşin özünü kavradı mı, kendi yolunu açabilir halk. Ben de işte onların kavramaları için çaba göstereceğim. Tek umudun yine kendisi olduğunu anlamalı halk ve kendi aklından başka akıl olmadığını... İşte böyle!”</p>
				<p class="normal">Ana ona acıdı; yüz yüze olduğu tehlikeden dolayı onun adına korktu. Kendisini her zaman itici bulmuştu, ama şu anda yakınıymış gibi duyumsuyordu onu.</p>
				<p class="normal">“Hemen yakalarlar seni...” dedi usulca.</p>
				<p class="normal">Rıbin ona baktı, baktı, sonra alabildiğine sakin:</p>
				<p class="normal">“Yakalar, sonra da bırakırlar; ben de yeniden başlarım...” dedi.</p>
				<p class="normal">“Hem de başkası değil, köylüler yakalar seni; elini kolunu bağlarlar. Yatar durursun hapiste...”</p>
				<p class="normal">“Yatarım, çıkarım. Sonra yeniden başlarım. Köylüler konusuna gelince... Bir yakalar, iki yakalarlar, sonra benim elimi kolumu bağlamak değil, beni dinlemek gerektiğini anlarlar. Onlara derim ki: ‘Bana inanmayın, beni yalnızca dinleyin!’ Bir dinlesinler, bak nasıl inanıyorlar!”</p>
				<p class="normal">Ağızlamadan önce her sözünü tartıyormuş gibi ağır ağır konuşuyordu.</p>
				<p class="normal">“Şu son sıralarda neler gördüm neler! Elbet benim de bir bildiğim var!”</p>
				<p class="normal">Başını üzünçle sallayan Ana:</p>
				<p class="normal">“Telef olur gidersin Mihaylo İvanoviç!” dedi.</p>
				<p class="normal">Derin, kara gözlerini açıklama bekler gibi Ana’ya dikti Rıbin. Güçlü gövdesi hafif öne eğilmiş; ellerini iskemlesinin iki yanına dayamıştı; kara sakalının çerçevelediği yağız yüzü solgun görünüyordu.</p>
				<p class="normal">“İsa, buğday tanesi için ne demiştir, bilirsin: Buğday tanesi ölmezse yeni bir başakta yeniden dirilemez. Benimse ölümüme daha çok var. Az kurnazlardan değilimdir!”</p>
				<p class="normal">İskemlesinde şöyle bir kımıldandı, ağır ağır ayağa kalktı.</p>
				<p class="normal">“Lokantaya kadar bir uzanayım; oturur insanlarla gevezelik ederim. Hohol gelmeyecek gibi. Yeniden koşuşturmaya başladı mı?”</p>
				<p class="normal">“Evet!” dedi Ana gülümseyerek.</p>
				<p class="normal">“Böyle de olması gerekir... Sana dediklerimi anlat ona...”</p>
				<p class="normal">Yan yana mutfağa yürüdüler; omuzları birbirine değiyor, birbirinin yüzüne bakmadan konuşuyorlardı:</p>
				<p class="normal">“Hadi hoşça kal!”</p>
				<p class="normal">“Yolun açık olsun! Hesabını kapattın mı?”</p>
				<p class="normal">“Evet.”</p>
				<p class="normal">“Ne zaman yola çıkıyorsun?”</p>
				<p class="normal">“Yarın. Sabah erkenden. Tekrar hoşça kal!”</p>
				<p class="normal">Rıbin eğildi, ayakları geri giderce, beceriksizce, hantal gövdesiyle sofaya geçti. Ana bir süre kapıda durup onun ağır adımlarını ve içinde uyandırdığı kuşkuları dinledi. Sonra usulca kapıyı örtüp içeri döndü, perdenin ucunu kaldırıp pencereden baktı; bıçak kesmez, yoğun bir karanlık vardı camın gerisinde.</p>
				<p class="normal">“Geceleri yaşıyorum!” diye düşündü Ana.</p>
				<p class="normal">Bu ağırbaşlı, vakur köylüye acıyordu: Güçlü, geniş yürekli bir insandı.</p>
				<p class="normal">Andrey geldi; daha bir canlanmış, neşelenmiş gibiydi.</p>
				<p class="normal">Rıbin’i anlattı Ana ona.</p>
				<p class="normal">“Eh!” diye bağırdı Andrey. “Varsın o da bildiği gibi yapsın; köy köy dolaşıp gerçekleri anlatsın, halkı uyandırsın! Bizimle uyuşamıyordu. Kendine göre, köylüce birtakım düşüncelerle dolu kafasında bizim düşüncelerimize pek yer kalmamış gibiydi...”</p>
				<p class="normal">Ana, sakına sakına:</p>
				<p class="normal">“Efendilerden,” dedi, “beyzadelerden söz ediyor, işin içinde iş var!” diyordu. “Sakın oyuna geliyor olmayalım?”</p>
				<p class="normal">“Ağrına mı gidiyor bu yoksa?” diye bağırdı Hohol gülerek. “Ah be anacağzım, para, para! Bir paramız olaydı, yok mu! Başkalarının paralarıyla yaşıyoruz hâlâ! Nikolay İvanoviç mesela, ayda kazandığı yetmiş beş rublenin ellisini bize veriyor. Ötekiler için de geçerli bu. Hele kimi üniversite öğrencileri var ki, yarı aç gezdikleri halde aralarında kapik kapik topladıkları paraları bize yollarlar. Yalan dolan peşinde olan da vardır elbet, hiçbir şeye ilişmeyip uzaktan bakan da... bizimle birlikte olanlarsa en iyilerdir...”</p>
				<p class="normal">Ellerini birbirine vurdu, tam bir kararlılıkla:</p>
				<p class="normal">“Bayram diyebileceğimiz gün henüz Kafdağı’nın ardında! Yine de, 1 Mayıs’ta küçük bir kutlamamız olacak! Şenlikli bir bayram...”</p>
				<p class="normal">Hohol’un canlılığı, neşesi, Rıbin’in yarattığı kaygılı havayı dağıtıvermişti. Eliyle saçlarını sıvazlayarak odada ileri geri dolaşıyor, konuşurken yere bakıyordu.</p>
				<p class="normal">“Biliyor musunuz, insanın bazen yüreği kanatlanır gibi oluyor... Nereye baksanız orda bir yoldaşınız var sanki; herkes aynı ateşle yanıyor, herkes coşku dolu, herkes birbirinden iyi, sevimli! Tek kelime bir şey konuşmadan herkes birbirini anlıyor! Herkes koro halinde yaşıyor, ama her yürek kendi ezgisini söylüyor... ve bütün ezgiler küçük dereler gibi aynı nehre dökülüyor, o nehir de alabildiğine engin, özgür, yeni hayatın ışıklı denizine akıyor!”</p>
				<p class="normal">Konuşmanın akışını bozarım, sözünü keserim korkusuyla soluk almadan dinliyordu Ana Hohol’u. Onu her zaman herkesten daha büyük bir dikkatle dinlerdi, alabildiğine açık, yalın olurdu çünkü sözleri ve insanın içine işlerdi. Pavel gelecekte neler gördüğüne ilişkin hiç konuşmazdı. Oysa Hohol için, gelecek içinin bir parçasıydı sanki, yeryüzünü dolduran herkesin, tüm insanlığın gelecekteki büyük bayramını anlatan bir masal gibiydi sözleri: Yaşamın anlamına, oğlunun ve onun arkadaşlarının çabalarına ışık düşüren bir masal.</p>
				<p class="normal">Hohol başını silkeledi:</p>
				<p class="normal">“Bir de gözlerini açar bakarsın ki, her yan buz gibi, çamur, pislik içinde! İnsanlar bitkin, öfkeli...” Durdu, “kuşkusuz kahredici bir şey bu, ama...” diye derin bir kederle ekledi, “insana inanmamak, insandan korkmak... hatta insandan nefret etmek gerek. Çoğu kez sapı samana karıştırır. Örneğin, yalnızca sevmek ister, ama mümkün mü! Üzerine yabanıl bir hayvan gibi yürüyen, seni bir canlı gibi görmeyen ve senin insan yüzüne tekme savuran biri nasıl bağışlanır? Bağışlanamaz! Kendi adıma olsa, her aşağılamaya katlanırım, ama zorbalara göz yummak istemem, birilerinin benim üzerimde başkalarına zulmetmeyi öğrenmesini istemem!”</p>
				<p class="normal">Soğuk yalımlar çakıp sönüyordu gözlerinde, inat edercesine başını önüne eğdi ve büyük bir kararlılıkla:</p>
				<p class="normal">“Bana herhangi bir zararı dokunmamış olsa bile zararlı olan bir şeyi bağışlayamam, bağışlamamalıyım! Dünyada tek başıma yaşamıyorum! Bugün beni aşağılamalarına izin verirsem, beni yaralamadı deyip güler geçersem buna; benim üzerimde gücünü sınayan bu yaratık yarın gider bir başkasının derisini yüzer. Demek ki insanlar arasında ayrım gütmeliyiz, yüreğimizi kavi tutmalı ve insanları bu bizden, bu değil diye birbirinden ayırt edebilmeliyiz. Bunun adil olduğu su götürmez, ama doğrusu insana hiç de teselli vermiyor!”</p>
				<p class="normal">Ana nedense subayla Saşenka’yı anımsadı, göğüs geçirerek:</p>
				<p class="normal">“Ekilmemiş buğdayın ekmeği mi olur!” dedi.</p>
				<p class="normal">“Evet, işin en acı yanı bu işte!” diye bağırdı Hohol.</p>
				<p class="normal">“Öyle!” dedi Ana. Kocası geldi gözünün önüne: Üzeri yosun kaplı, kocaman, ağır bir kayayı andıran suratsız bir adam. Sonra Hohol’u Nataşa’nın kocası olarak düşledi; oğlunun, Pavel’inin de Saşenka’yla evlendiğini.</p>
				<p class="normal">İyice coşan Hohol:</p>
				<p class="normal">“Peki neden kaynaklanıyor bu durum?” dedi. “Her şey apaçık... hatta gülünç denecek derecede ortada! Çünkü insanlar eşit değil! E, gelin herkesin eşit olmasını sağlayalım! İnsan aklının yarattığı, insan eliyle elde edilmiş her şeyi eşit olarak paylaşalım! Birbirimizi korkunun ve kıskançlığın köleliğine, açgözlülüğün ve ahmaklığın tutsaklığına mahkûm etmeyelim!”</p>
				<p class="normal">Sık sık bu türden konuşmalar geçerdi aralarında.</p>
				<p class="normal">Yeniden fabrikada işe alınan Hohol, bütün ücretini getirip Ana’ya veriyordu; o da bu parayı Pavel’in elinden alıyormuşçasına bir rahatlıkla kabul ediyordu.</p>
				<p class="normal">Bazen Andrey gözlerinin içi gülerek:</p>
				<p class="normal">“Okuma çalışması yapalım mı, anacığım?” derdi.</p>
				<p class="normal">Şakayla karışık bir dirençle geri çevirirdi Ana öneriyi; onun gülmesine içerlerdi:</p>
				<p class="normal">‘Ne diye kendime güldüreyim ki onu!’ diye düşünürdü.</p>
				<p class="normal">Bu arada Ana anlamadığı, kitabi birtakım sözcüklerin anlamlarını gitgide daha sık sorar olmuştu Andrey’e. Sorarken bu kendisi için o kadar da önemli değilmiş gibi kayıtsız bir hava takınmaya çalışırdı. Andrey onun kendi kendine çalıştığını, okuma alıştırmaları yaptığını, bunun anlaşılmasından da utandığını fark etmişti; o yüzden, okuma çalışması yapalım mı diye sormuyordu artık.</p>
				<p class="normal">Bir süre sonra:</p>
				<p class="normal">“Gözlerim iyi seçemiyor Andreyciğim,” dedi. “Galiba gözlük gerekiyor...”</p>
				<p class="normal">“Sorun değil,” dedi Andrey. Bu pazar kente gideriz, sizi doktora götürürüm, gözlüğünüze kavuşursunuz!”</p>
				</body>
</html>