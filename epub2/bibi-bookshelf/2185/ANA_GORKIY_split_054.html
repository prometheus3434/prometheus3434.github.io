<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_52">XXI</h2>
				<p class="normal">Akşam, bir bodrum katta, küçücük bir odada, Vesovşçikov’un karşısında bir iskemleye oturan İgnat, kaşları çatık, alçak sesle anlatıyordu:</p>
				<p class="normal">“Orta pencereye dört kez...”</p>
				<p class="normal">“Dört!” diye yineledi Nikolay.</p>
				<p class="normal">“Önce üç... bak şöyle!”</p>
				<p class="normal"> Parmağını büküp masaya vururken saydı:</p>
				<p class="normal">“Bir, iki, üç. Sonra, biraz durup, bir kez daha...”</p>
				<p class="normal">“Anladım.”</p>
				<p class="normal">“Kızıl saçlı bir köylü çıkıp, ebe için mi geldiniz, diye soracak. Siz de, evet, fabrikatör gönderdi, diyeceksiniz. Başka şeye gerek yok, o anlar!”</p>
				<p class="normal">Başlarını birbirlerine doğru eğmişler, alçak sesle konuşuyorlardı. İkisi de sağlam yapılı, güçlü kuvvetliydi. Ana, masanın yanında duruyor, ellerini göğsünde kavuşturmuş, onları izliyordu. Bütün bu gizli gizli pencere tıkırdatmaları, parolaları, işaretleri gülünç buluyor, “Çocuk bunlar!” diye düşünüyordu.</p>
				<p class="normal">Duvara asılı lamba, odanın orasına burasına atılmış, eski, ezik kovaları, levha sac kesiklerini aydınlatıyordu. Pas, yağlıboya ve nem kokuyordu oda.</p>
				<p class="normal">Tüylü kumaştan dikilmiş, kalınca bir palto vardı İgnat’ın üzerinde. Pek hoşuna gittiği belliydi paltonun. Onun, avuçlarıyla paltosunun kol ağızlarını okşadığını, güçlü boynunu bin bir zahmetle çevirerek kendini seyrettiğini gören Ana’nın yüreği sevecenlikle çarptı, “Yavrularım benim! Canım evlatlarım!” diye geçirdi içinden.</p>
				<p class="normal">“Hepsi bu kadar!” dedi İgnat ayağa kalkarken. “Unutmayın: Önce Muratov’a gidip dedeyi soracaksınız...”</p>
				<p class="normal">“Unutmam!” dedi Vesovşçikov.</p>
				<p class="normal">Ama anlaşılan İgnat’ın içi rahat değildi Vesovşçikov’dan yana, bu nedenle bütün vuruşları, parolaları, işaretleri bir kez daha yineledi, sonunda elini uzatarak:</p>
				<p class="normal">“Herkese benden bol bol selam!” dedi. “İyi insanlardır, göreceksiniz...”</p>
				<p class="normal">Keyifle kendine bir göz attı, eliyle paltosunu okşadı, sonra:</p>
				<p class="normal">“Gidebilir miyim?” diye sordu Ana’ya.</p>
				<p class="normal">“Yolu bulabilecek misin?”</p>
				<p class="normal">“Bulurum tabii... Hadi eyvallah, yoldaşlar!”</p>
				<p class="normal">Ve omuzlarını kaldırıp, göğsünü kabartarak çıktı; yeni şapkasını cakayla yana yıkmış, ellerini ağırbaşlı bir edayla ceplerine sokmuştu. Yüzünün bir yanında sarı, kıvırcık bukleler neşeyle sallanıyordu.</p>
				<p class="normal">Vesovşçikov usulca Ana’ya yaklaşarak:</p>
				<p class="normal">“Nihayet bana da yapacak bir iş çıktı!” dedi. “Sıkılmaya başlamıştım... Hapisten boşuna kaçmış gibi oldum... Ha bire gizlen dur! Hapishanede hiç değilse bir şeyler öğreniyordum. Pavel öyle hoş şeyler öğretiyordu ki... büyük keyifti doğrusu! E, Nilovna, Pavel’lerin kaçırılması konusunda bir karara varıldı mı?”</p>
				<p class="normal">Ana derin bir göğüs geçirerek:</p>
				<p class="normal">“Bilmiyorum!” dedi.</p>
				<p class="normal">Kocaman, ağır elini Ana’nın omzuna koyan Nikolay, yüzünü onun yüzüne yaklaştırarak:</p>
				<p class="normal">“Söyle onlara, seni dinlerler...” dedi. “Çocuk oyuncağı bu iş! Bak şimdi: Şurası hapishane duvarı. Duvarın hemen dışında bir sokak lambası var. Karşısı boş arazi, solda mezarlık, sağda yol, onun hemen ötesinde de kent. Lambacı hava kararmadan gelip lambayı temizler. Merdivenini duvara dayayıp tırmanır. Yanında getirdiği ip merdivenin kancalarını duvarın tepesine takıp merdiveni hapishane avlusuna sallandırdı mıydı, vınn! İçerdekiler merdivenin salınacağı zamanı önceden bilecekler; tam o saatte adi mahkûmların bir patırtı çıkarmaları sağlanacak, ya da kendileri yapacaklar bunu... O arada da isteyenler merdivenden birer ikişer tırmanıp tüyecekler... bu kadar kolay!”</p>
				<p class="normal">Planını açıklarken eliyle havada şekiller çiziyordu; korkulacak bir şey yoktu, tereyağından kıl çeker gibi kolayca ve ustalıkla halledilecekti iş. Ana onu ağırkanlı, hantal biri olarak bilirdi. Gözleri de her zaman kuşkuyla, öfkeyle bakardı. Oysa şimdi yüzünde yeni gözler açılmış gibiydi: Ana’yı inandıran, heyecanlandıran, sımsıcak bakışlı gözler!</p>
				<p class="normal">“En önemlisi de bu iş güpegündüz olacak! Kimin aklına gelir, bir mahkûmun bütün hapishanenin gözü önünde, güpegündüz kaçmaya kalkışacağı?”</p>
				<p class="normal">“Ya ateş ederlerse?” dedi Ana içini çekerek.</p>
				<p class="normal">“Kim ateş edecek? Asker yok. Gardiyanlar dersen tabanca tutmayı bile bilmezler...”</p>
				<p class="normal">“İyi de... nasıl bu kadar kolay olabilir her şey..?”</p>
				<p class="normal">“Doğru söylediğimi göreceksin. Konuş onlarla. Ben her şeyi hazırladım: İp merdiven, kancalar, ev sahibim de lambacı olacak...”</p>
				<p class="normal">Kapının ardından sesler geldi, birisi öksürdü, bir metal şakırtısı duyuldu.</p>
				<p class="normal">“İşte kendisi de geldi!” dedi Nikolay.</p>
				<p class="normal">Açılan kapıda sac bir banyo teknesi göründü, birinin kısık sesle:</p>
				<p class="normal">“Girsene köpoğlu!..” diye homurdandığı duyuldu.</p>
				<p class="normal">Derken, ak saçlı yuvarlacık bir baş, fırlak gözler, bıyıklı, tertemiz bir yüz göründü.</p>
				<p class="normal">Nikolay yardım etti teknenin içeri sokulmasına. Böylece ev sahibi içeri girebildi; uzun boylu, hafif kambur biriydi; tıraşlı yanaklarını şişirerek öksürdü, kısık sesle selam verdi:</p>
				<p class="normal">“Merhabalar!”</p>
				<p class="normal">“Hadi, sor ona!” dedi Nikolay.</p>
				<p class="normal">“Bana mı? Ne soracak bana?”</p>
				<p class="normal">“Hapisten kaçma işini...”</p>
				<p class="normal">“Ha-a...” dedi ev sahibi, siyah parmaklarıyla bıyığını sıvazlayarak.</p>
				<p class="normal">“Biliyor musun Yakov Vasilyeviç, bu işin hiçbir zorluğunun olmadığına bir türlü inanmıyor...”</p>
				<p class="normal">“Hımm... inanmıyor demek? Öyleyse kaçmalarını istemiyor? Biz seninle istiyoruz, onun için de inanıyoruz!”</p>
				<p class="normal">Birden iki büklüm oldu, boğuk boğuk öksürmeye başladı. Öksürüğü bitince birkaç kez öhö öhö diyerek gırtlağını temizledi, eliyle göğsünü ovuşturdu. Uzunca bir süre odanın ortasında dikilip, burnunu çeke çeke, belermiş gözlerle Ana’yı inceledi.</p>
				<p class="normal">“Pavel’le yoldaşları karar verecek buna...” dedi Ana.</p>
				<p class="normal">Nikolay düşünceli düşünceli başını önüne eğdi.</p>
				<p class="normal">“Pavel kim?” diye sordu evsahibi.</p>
				<p class="normal">“Oğlum.”</p>
				<p class="normal">“Soyadı ne?”</p>
				<p class="normal">“Vlasov.”</p>
				<p class="normal">Başını salladı, piposunu, tütün kesesini çıkardı, pipoyu doldurdu. Kesik kesik konuşarak:</p>
				<p class="normal">“Duydum bu adı,” dedi. “Yeğenim tanıyor kendisini. Yeğenim de hapiste... Yevçenko, duydunuz mu? Benim adım Yakov, soyadım Gobun. Yakında bütün gençleri hapse tıkacaklar, o zaman biz yaşlılar sıkışıklıktan kurtulup onlardan boşalan yerlerde daha bir ferah yaşayacağız! Jandarma bana yeğenimi Sibirya’ya yollayacağına bile söz verdi! Yollar da itoğlu it!”</p>
				<p class="normal">Piposundan çekti; ikide bir yere tükürüyordu; Nikolay’a dönerek:</p>
				<p class="normal">“Madem istemiyor, kendi bilir!” dedi. “İnsanlar özgürdür: Oturmaktan yoruldun mu, yürü; yürümekten yoruldun mu, otur. Soyuluyor musun, sesini çıkarma; dövüyorlar mı, sık dişini; öldürüyorlar mı, yat, zıbar! Bunlar herkesin bildiği şeyler! Ama ben yeğenimi çekip çıkaracağım oradan! Yapacağım bunu!”</p>
				<p class="normal">Havlamayı andıran kısa, kesik cümleleri şaşkına çevirmişti Ana’yı. Son cümlesi ise kıskançlıkla burdu yüreğini.</p>
				<p class="normal">Soğuk bir rüzgâr ve yağmur vardı dışarıda. Ana yürürken Nikolay’ı düşünerek:</p>
				<p class="normal">“Neydi, ne olmuş?” diye geçirdi içinden.</p>
				<p class="normal">Gobun aklına gelince ise, nerdeyse bir dua gibi şunları geçirdi içinden:</p>
				<p class="normal">‘Yeni bir yaşama başlayan tek ben değilim anlaşılan!..’</p>
				<p class="normal">Hemen sonra da oğlu geldi aklına:</p>
				<p class="normal">‘Bir razı olsa!’</p>
				</body>
</html>