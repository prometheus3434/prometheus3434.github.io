<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_47">XVI</h2>
				<p class="normal">Vilayet polis komiseri kalabalığa doğru ilerliyordu. Uzun boylu, tıknaz, yuvarlak yüzlü bir adamdı. Şapkasını yana yatırmıştı; bıyıklarından biri yukarı, öbürü aşağı doğru kıvrılmıştı; hiçbir hayat belirtisi taşımayan hödükçe bir gülümsemenin zaten çirkinleştirdiği yüzünü büsbütün çarpıtıyordu bıyıklarının bu durumu. Sol elinde kılıç vardı, sağ elini ise havada sallıyordu. Sağlam, kunt ayak sesleri duyuluyordu. O yürüdükçe, kalabalık önünde ikiye ayrılıyordu. Asılan yüzlerde bezgin bir hava görülüyordu. Gürültü gitgide azalarak, yerin dibine geçmişçesine kesildi. Ana, alın derisinin oynamaya, gözlerinin yanmaya başladığını duydu. Yeniden kalabalık içine girmek istedi; öne doğru eğildi, donup kalmış gibi, gergin bir şekilde öylece kaldı.</p>
				<p class="normal">Tam Rıbin’in karşısında duran ve gözleriyle onu şöyle bir tartan komiser:</p>
				<p class="normal">“Neler oluyor?” diye sordu. “Elleri niye bağlı değil bunun? Bekçiler! Bağlayın ellerini!”</p>
				<p class="normal">Pes perdeden, çınlamalı, ama renksiz bir sesi vardı.</p>
				<p class="normal">“Bağlıydı elleri, ama halk çözmüş herhalde...” dedi bekçilerden biri.</p>
				<p class="normal">“Ne? Halk mı? Ne halkı?”</p>
				<p class="normal">Karşısında yarım daire şeklinde duran insanları şöyle bir süzen komiser, deminki renksiz, tekdüze sesiyle:</p>
				<p class="normal">“Halk da kimmiş?” diye sordu.</p>
				<p class="normal">Kılıcının kabzasıyla mavi gözlü köylünün göğsüne vurarak:</p>
				<p class="normal">“Yoksa sen misin halk, Çumakov?” dedi. “Kim ulan, halk?” Sağ eliyle birinin sakalını çekti: “Sakın sen olmayasın, Mişin? Tez dağılın rezil herifler! Yoksa dünyanın kaç bucak olduğunu gösteririm size!”</p>
				<p class="normal">Yüzünde de sesinde de sinirlilik ya da tehdit belirtisi yoktu; sakin konuşuyor, uzun, güçlü kolunu uzatıp, düzgün, tempolu, alışkın olduğu belli hareketlerle insanlara vura vura ilerliyordu. İnsanlar başlarını önlerine eğiyor, yüzlerini öteye çevirerek önünde geriliyorlardı.</p>
				<p class="normal">“E, ne bekliyorsunuz?” diye bağırdı komiser, bekçilere. “Bağlasanıza ellerini!”</p>
				<p class="normal">Birbirinden edepsiz küfürler savurdu, sonra yeniden Rıbin’e baktı.</p>
				<p class="normal">“Eller arkaya!” diye bağırdı sertçe.</p>
				<p class="normal">“Ellerimin bağlanmasını istemiyorum!” dedi Rıbin. “Kaçacak falan değilim, sizinle dövüşmeyeceğim de. Niye bağlıyorsunuz ellerimi?”</p>
				<p class="normal">“Ne?” dedi komiser ona doğru bir adım atarak.</p>
				<p class="normal">“Yeter halka eziyetleriniz canavar herifler!” dedi Rıbin, sesini daha da yükselterek. “Yakında gününüzü göreceksiniz!”</p>
				<p class="normal">Komiser tam karşısında duruyor ve yüzüne bakıyordu Rıbin’in; bıyıkları oynuyordu. Sonra bir adım geriledi, hayret içinde, ıslıksı bir sesle:</p>
				<p class="normal">“Seni itoğlu it!” dedi. “Bunlar nasıl sözler ulan?”</p>
				<p class="normal">Birden sert bir yumruk indirdi Rıbin’in yüzüne.</p>
				<p class="normal">“Yumrukla gerçeği yok edemezsiniz!” diye bağırdı Rıbin ve adamın üzerine doğru yürüdü. “Ve de beni dövmeye hakkın yok, aşağılık köpek!”</p>
				<p class="normal">Komiser ağır ağır, uzata uzata:</p>
				<p class="normal">“Hakkım yok ha? Benim ha?” diye uludu.</p>
				<p class="normal">Ve Rıbin’in başını hedefleyerek, vurmak için bir hamle daha yaptı, ancak Rıbin eğilerek hamleyi savuşturdu; hamlesinin şiddetinden sendeleyen komiser az kalsın yere kapaklanacaktı. Kalabalık arasından birileri yüksek sesle kikirdedi, sonra yeniden Rıbin’in öfkeli sesi duyuldu:</p>
				<p class="normal">“Vuramazsın, diyorum sana, iblis herif!”</p>
				<p class="normal">Komiser çevresine bakındı, insanlar hep öyle asık yüzlü, suskundu ve halkayı biraz daha daraltmışlardı.</p>
				<p class="normal">“Nikita!” diye bağırdı komiser, yeniden çevresine bakınarak. “Hey, Nikita!”</p>
				<p class="normal">Üzerinde bir gocuk bulunan, kısa boylu, bodur bir adam çıktı kalabalık arasından. Karmakarışık saçlı başını önüne eğmiş, yere bakıyordu.</p>
				<p class="normal">Komiser bıyığını burarak, tane tane:</p>
				<p class="normal">“Nikita!” dedi. “Şuna öyle bir vur ki, bir de yer vursun!”</p>
				<p class="normal">Öne doğru bir adım atan köylü, Rıbin’in karşısında durdu, başını kaldırdı. Rıbin, onun gözlerinin içine bakarak kurşun gibi ağır bir gerçeği dile getirdi:</p>
				<p class="normal">“Görün, ey insanlar, yabanıl hayvanlar gibi birbirimizi boğmamızı istiyorlar! Görün ve üzerinde iyice bir düşünün!”</p>
				<p class="normal">Köylü kolunu yavaşça kaldırdı, tembelce, isteksizce, Rıbin’in kafasına vurdu.</p>
				<p class="normal">“Seni itoğlu it, öyle mi vurulur ulan?” diye cıyakladı komiser.</p>
				<p class="normal">“Hey, Nikita!” diye seslendi kalabalıktan biri. “Tanrıyı unutma!”</p>
				<p class="normal">Köylüyü boynundan tutarak iten komiser:</p>
				<p class="normal">“Vur diyorum, ulan!” diye bağırdı.</p>
				<p class="normal">Köylü kenara çekildi, başını yere eğdi, asık yüzle:</p>
				<p class="normal">“Daha fazla vuramam...” diye mırıldandı.</p>
				<p class="normal">“Ne dedin sen?”</p>
				<p class="normal">Komiserin yüzündeki kaslar oynadı, olduğu yerde tepinerek, küfürler yağdırarak Rıbin’in üzerine atıldı. Boğuk bir çarpma sesi duyuldu, Rıbin sendeledi, dengesini bulabilmek için kolunu havada salladı, ama ikinci vuruşuyla komiser onu yere yıktı, çevresinde zıplayarak, böğürür gibi sesler çıkararak Rıbin’in göğsünü, böğürlerini, başını tekmelemeye başladı.</p>
				<p class="normal">Dalgalanan kalabalıktan düşmanca bir uğultu yükseldi, insanlar halkayı daraltıyor, komiserin üzerine yürüyorlardı. Bunu fark eden komiser, bir sıçrayışta halkanın dışına çıkarak kılıcını kınından çekti:</p>
				<p class="normal">“Ne oluyor? İsyan mı ediyorsunuz? Demek öyle?”</p>
				<p class="normal">Sesi titriyordu, sonra ince bir çığlık halini aldı, en sonra da koptu, kısıldı, hırıltıya dönüştü. Sesiyle birlikte birden gücünü de yitirdi, başını omuzlarının arasına çekti, iki büklüm olarak bomboş gözlerle dört yanına bakındı, ayaklarıyla arkasını dikkatle yoklaya yoklaya gerilemeye başladı. Bir yandan da kısık sesiyle telaşlı, kaygılı bağırıyordu:</p>
				<p class="normal">“Pekâlâ! Alın onu, ben gidiyorum! Lanet olası, rezil herifler! Onun hükümdarımıza başkaldıran, ayaklanma çıkarmak isteyen bir siyasal suçlu olduğunu biliyor musunuz? Ve siz ondan yana çıkıyorsunuz? O zaman hepiniz isyancısınız? Öyle olsun..!”</p>
				<p class="normal">Ana, ne kımıldayabiliyor, ne bir şey düşünebiliyordu; korku ve acıma duygularının altında ezilmiş, ağır bir uykudaymış gibi, gözlerini bile kırpmadan öylece duruyordu. Binlerce arıdan yükselen vızıltı gibi kalabalıktan yükselen kırgın, gücenik, öfkeli, hınçlı haykırışlar kafasında uğulduyor, komiserin titreyen sesi, birilerinin fıs fıs konuşmaları buna ekleniyordu...</p>
				<p class="normal">“Suçluysa, tamam, yargılansın!”</p>
				<p class="normal">“Lütfen bağışlayın onu, soylu efendim!”</p>
				<p class="normal">“Gerçekten de, bu ne yahu, yasa falan tanımaz mısınız siz?”</p>
				<p class="normal">“Olur şey değil... herkesi böyle dövecek olurlarsa işin sonu nereye varır?”</p>
				<p class="normal">Kalabalık, iki gruba ayrılmıştı: Bir grup komiserin çevresini sarmış, bağırıyor, onu ikna etmeye uğraşıyordu; sayıları bundan daha az olan öbür gruptakilerse dövülenin çevresini sarmışlar, yüzleri asık, homurdanıyorlardı. Birkaç kişi yaralıyı yerden kaldırdı; bekçiler yeniden ellerini bağlamak isteyince de:</p>
				<p class="normal">“Dursanıza, iblisler!” diye bağırdılar onlara.</p>
				<p class="normal">Rıbin yüzündeki, sakalındaki kanı ve çamuru sildi, sessizce çevresine bakındı. Bakışları bir ara Ana’nın yüzünden kayıp geçince Ana ürpererek tüm bedeniyle ona doğru uzandı, istençsiz bir hareketle el salladı. Bunun üzerine Rıbin yüzünü başka yana döndü. Ama birkaç dakika sonra bakışlarını yeniden ondan yana çevirdi; Ana’ya sanki olduğu yerde doğrulmuş, başını dikmiş, kanlı yanakları ürpermiş gibi geldi... “Tanıdı mı acaba beni..?” diye geçirdi içinden Ana.</p>
				<p class="normal">Bu dehşet verici, kahredici sevinçten ürpererek başını salladı. Ama hemen sonra mavi gözlü köylünün de Rıbin’in yanında durduğunu ve kendisine bakmakta olduğunu fark etti. Köylünün bakışları, içinde bulunduğu tehlikeyi hatırlatmıştı ona...</p>
				<p class="normal">“Ne yapıyorum ben? Her an beni de yakalayabilirler!”</p>
				<p class="normal">Köylü Rıbin’e bir şeyler söyledi; Rıbin başını salladı ve kesik kesik, ama açık, anlaşılır, tok bir sesle konuşmaya başladı:</p>
				<p class="normal">“Bütün bunların hiç önemi yok! Dünyada tek başıma değilim: Tüm gerçeği ele geçirecek halleri yok ya! Bulunduğum her yerde daha sonra beni anımsayacakları bir iz kalıyor benden... bu böyle! Her ne kadar yuvayı bozdularsa da, her ne kadar dostlar, yoldaşlar eski yerlerinde değillerse de artık...”</p>
				<p class="normal">“Bunları bana söylüyor!” düşüncesi geçti Ana’nın kafasından şimşek hızıyla.</p>
				<p class="normal">“Bir gün kartallar özgürlüğe süzülecek, halkı özgürleştireceklerdir!”</p>
				<p class="normal">Bir kova su getirdi kadının biri, ağıt okur gibi ahlar çekerek Rıbin’in yüzünü yıkayıp temizledi. Kadının ince, yakınan sesi Mihal’in sözlerine karışıyor ve Ana’nın bunları açık seçik anlamasına engel oluyordu. Önlerinde komiser, bir köylü grubu geldi, içlerinden biri bağırarak:</p>
				<p class="normal">“Tutuklu için araba gerek!” dedi. “Araba verme sırası kimde?”</p>
				<p class="normal">Sonra komiserin sesi duyuldu; deminkinden farklı, içerlemiş, gücenmiş bir sesti bu:</p>
				<p class="normal">“Ben sana vurabilirim, ama sen bana vuramazsın, ahmak herif... buna hakkın yok!”</p>
				<p class="normal">“Yok yahu! Sen kimsin, Tanrı mı?” diye bağırdı Rıbin.</p>
				<p class="normal">Kalabalıktan yükselen farklı sesler arasında yitip gitti Rıbin’in sözleri:</p>
				<p class="normal">“Bırak tartışmayı, dayı! Hükümeti temsil ediyor o!..”</p>
				<p class="normal">“Kızmayın ona soylu efendimiz! Kendinde değil... ne dediğini bilmiyor!”</p>
				<p class="normal">“Sussana sen ordan!”</p>
				<p class="normal">“Şimdi seni kente götürecekler...”</p>
				<p class="normal">“Kentte daha çok yasa vardır!”</p>
				<p class="normal">Kalabalıktan yükselen kimi uzlaştırıcı, kimi yakarıcı çığlıklar birbirine karışıp kaynaşarak bir uğultuya dönüşüyordu; ancak, içinde umut denen şeyin bulunmadığı, insanın içini acıtan bir uğultuydu bu. Rıbin’i kollarından tutup merdivenlere yönelen bekçiler, bucak müdürlüğünün kapısından girerek gözden yittiler. Alandaki köylüler ağır ağır dağılmaya başladılar; Ana, mavi gözlü köylünün kendine doğru geldiğini gördü: Adam sürekli göz ucuyla ona bakıyordu. Bacakları titremeye başladı Ana’nın; bir bezginlik duygusu, önlenilmez bir bulantıyla yüreğini gitgide içine çekiyordu. “Gitmemeliyim,” diye düşündü Ana. “Gitmemeliyim!”</p>
				<p class="normal">Merdiven korkuluklarına sımsıkı sarılarak bekledi.</p>
				<p class="normal">Komiser merdivenlerde kollarını geniş geniş açarak köylülere çıkışıyordu; yeniden renksiz, ruhsuz bir tona bürünmüştü sesi.</p>
				<p class="normal">“İtoğlu itler! Dangalaklar! Hem bir boktan anlamazsınız, hem de devlet-hükümet işlerine burnunuzu sokuyorsunuz! Hayvan herifler! Size yaptığım bu iyilik için elime ayağıma kapanmanız gerek! İstesem hepinizi küreğe yollarım...”</p>
				<p class="normal">Yirmi dolayında köylü, şapkalarını çıkarmış, dinliyordu. Hava kararmaya başlamıştı, bulutlar iyice alçalmış gibiydiler. Mavi gözlü köylü Ana’nın yanına geldi, göğüs geçirerek:</p>
				<p class="normal">“Bizde işler böyle işte...” dedi.</p>
				<p class="normal">“Ya-a,” dedi Ana usulca.</p>
				<p class="normal">Adam, açık, içten bir bakışla:</p>
				<p class="normal">“Ne işle meşgulsünüz?” dedi.</p>
				<p class="normal">“Köylü kadınlardan dantel, keten bezi alırım...”</p>
				<p class="normal">Köylü, ağır ağır sakalını sıvazladı. Sonra bucak müdürlüğünden yana bakarak, keyifsiz bir havayla:</p>
				<p class="normal">“Bizim buralarda bulunmaz öyle şeyler...” dedi.</p>
				<p class="normal">Ana onu tepeden tırnağa süzüyor, handaki odasına dönmenin uygun anını kolluyordu. Düşünceli, hoş bir yüzü vardı köylünün; gözleri hüzünlüydü. Boyu uzun, omuzları genişti; üzerinde temiz bir basma gömlek, onun da üzerinde baştan aşağı yamalar içinde bir kaftan vardı; köy işi, bakır kırmızısı çuha pantolonla, çıplak ayaklarına geçirdiği yıpranmış pabuçlar giyimini tamamlıyordu.</p>
				<p class="normal">Her nedense içi rahatlamıştı Ana’nın. Ansızın, pek de belirgin olmayan bir düşünceyi önceleyen bir sezginin etkisiyle, kendisini de şaşırtan bir soru yöneltti adama:</p>
				<p class="normal">“Bu gece senin evde kalmam mümkün mü?”</p>
				<p class="normal">Soruyu sormasıyla birlikte tüm bedeni gerildi. Gözleri adamın üzerinde, sırtını dikleştirdi. Zihnini adeta dağlayan düşünceler birbiri ardına belirip yitiyordu: “Nikolay İvanoviç’i mahvettim! Uzunca bir süre Pavel’i görmeyi de unut! Benim de canımı çıkaracaklar!”</p>
				<p class="normal">Köylü kaftanının önünü kapattı, yere bakarak, tane tane:</p>
				<p class="normal">“Gece benim evde kalmanız..? Mümkün tabii! Niye mümkün olmasın? Yalnız evime ev demeye bin şahit ister...”</p>
				<p class="normal">Ana adeta içgüdüsel olarak:</p>
				<p class="normal">“Şımarık yetişmiş biri değilim ben!” dedi.</p>
				<p class="normal">“Mümkün tabii!” diye yineledi köylü, meraklı bakışlarla Ana’yı ölçüp biçiyordu.</p>
				<p class="normal">Hava daha da kararmıştı; alacakaranlıkta köylünün gözleri soğuk soğuk parlıyordu; yüzü de son derece soluk görünüyordu.</p>
				<p class="normal">Ana, dağdan aşağı yuvarlanıyormuş gibi bir duyguyla:</p>
				<p class="normal">“Öyleyse hemen geliyorum,” dedi usulca. Sen de bavulumu alırsın...”</p>
				<p class="normal">“Tamam.”</p>
				<p class="normal">Köylü omuzlarını hafifçe yukarı kaldırdı, kaftanını yeniden önünde kavuşturdu,</p>
				<p class="normal">“İşte, araba da geliyor...” dedi usulca.</p>
				<p class="normal">Bucak müdürlüğünün merdivenlerinde Rıbin göründü; elleri yeniden bağlanmıştı, yüzü boz renkli sargıların gerisinde kaybolmuştu.</p>
				<p class="normal">“Elveda iyi insanlar!” diye çınladı sesi, serin alacakaranlıkta. “Gerçeği arayın ve onun üzerine titreyin! Size temiz, doğru söz söyleyene inanın ve gerçek uğruna gücünüzü esirgemeyin!”</p>
				<p class="normal">Bir yerlerden komiserin bağırdığı duyuldu:</p>
				<p class="normal">“Kes sesini köpek! Bekçi olacak ahmak, ne bekliyorsun, sürsene arabayı!”</p>
				<p class="normal">“Yitirmekten korkacak neyiniz var? Hayat mı şu yaşadığınız?”</p>
				<p class="normal">Araba kımıldadı, iki yanında iki bekçi, Rıbin hâlâ boğuk sesiyle bağırıyordu:</p>
				<p class="normal">“Açlıktan kırılıyorsunuz! Peki ne uğruna? Özgürlük için çabalayın: Ekmeğinizi de verir o size, gerçeği de... Elveda, iyi insanlar!”</p>
				<p class="normal">Tekerleklerin telaşlı tıkırtısı, atların nal sesleri ve komiserin küfürleri arasında kaybolup gitti sesi.</p>
				<p class="normal">“Bittin!” dedi köylü, başını silkeleyerek; sonra Ana’ya döndü, usulca: “Handa bekleyin beni, az sonra dönerim...” dedi.</p>
				<p class="normal">Hana dönüp semaverli masasına oturdu Ana, eline bir parça ekmek aldı; bir süre ekmeğe baktı, sonra usulca yeniden tabağa bıraktı. Canı bir şey yemek istemiyordu; göğüs boşluğunun hemen altında duyduğu bulantı –gücünü kesen, yüreğindeki kanı emen, başını döndüren iğrenç bir sıcaklığı andırıyordu– yeniden başlamıştı. Mavi gözlü köylünün yüzü geldi gözünün önüne: Tuhaf bir yüzdü bu, tamamlanmamış, eksik kalmıştı sanki ve güven vermiyordu insana. Her nedense, açıkça ve doğrudan doğruya onun kendisini ele vereceğini düşünmüyordu, ama bu düşünce bir kez doğmuştu ve olanca ağırlığıyla, anlamsızlığıyla, kımıltısız, öylece duruyordu yüreğinde. ‘Kim olduğumu anladı!’ diye düşünüyordu, hiç gücü kalmamış gibi, uyuşuk uyuşuk. ‘Anladı, kim olduğumu...’ Ama düşüncesini geliştiremiyordu; balçığı andıran mide bulantısıyla, içinde bulunduğu tasa, bezginlik, bitkinlik içinde boğulup gidiyordu düşüncesi.</p>
				<p class="normal">Kasabanın içinde bulunduğu sindirilmişliği, ürkmüşlüğü çırılçıplak açığa çıkaran bir sessizlik almıştı az önceki gürültünün yerini; ürkek, camların gerisine sinen bir sessizlikti bu ve Ana’nın yalnızlık duygusunu keskinleştirerek içini kül gibi yumuşak, boz bir alacakaranlıkla dolduruyordu.</p>
				<p class="normal">Küçük kız geldi, kapının eşiğinde durup:</p>
				<p class="normal">“Sahanda yumurta ister misiniz?” diye sordu.</p>
				<p class="normal">“İstemem. Canım bir şey istemiyor... bağırışlar korkuttu beni!”</p>
				<p class="normal">Kız yaklaştı, heyecanlı, ama alçak sesle:</p>
				<p class="normal">“Nasıl vurdu ama komiser!” dedi. “Hemen yanlarında duruyordum, her şeyi gördüm, bütün dişleri kırıldı... bir tükürdü adam: Koyu, kara bir kan! Gözleri de hiç belli değildi! Katrancıdır o. Kazak erbaş bizde yatıyor, öyle sarhoş ki... ama hâlâ içki istiyor... Dediğine göre koca bir çeteymiş bunlar, o sakallısı da elebaşılarıymış, yani atamanları. Üçünü ele geçirmişler, ama biri kaçmış. Bir de onlarla birlikte olan bir öğretmeni yakalamışlar. Bunlar Tanrıya inanmazlarmış ve kiliseleri soyup yağmalamaya kışkırtırlarmış herkesi... Ya, böyle insanlarmış! Bizim köylüler acıyorlardı adama, ama öldürün, bitirin işini diyen köylüler de vardı... Böyle de kötü yürekli köylülerimiz var işte!”</p>
				<p class="normal">Ana, tedirginliğini gidermek, beklemenin tasasını dağıtmak için kızın hızla anlattığı bu tutarsız öyküyü dikkatle dinliyordu. Kız da kendini dinleyen birini bulmanın sevinciyle olacak, sesini biraz daha alçaltmakla birlikte gitgide coşarak, sözcükleri yuta yuta anlatmayı sürdürüyordu:</p>
				<p class="normal">“Babam diyor ki, bütün bunlar hep kıtlıktan, diyor! İki yıldır toprak ürün vermiyormuş, o yüzden de kimsenin dayanacak hali kalmamış! Bu türden köylülerin ortaya çıkması da bu nedenleymiş. Felaket! Her toplantıdan bağırış, çağırış, kavga dövüş! Geçenlerde vergi borcunu eksik ödedi diye Vasyukov’un bazı mallarını haczedip sattılardı; bunun üzerine o da, ‘Al sana eksik ödediğim vergi!’ deyip muhtarın yüzüne öyle bir yumruk çaktı ki..!”</p>
				<p class="normal">Kapının ardından tok ayak sesleri duyuldu. Ana elleriyle masaya abanarak ayağa kalktı...</p>
				<p class="normal">Mavi gözlü köylü girdi içeri, şapkasını çıkarmadan:</p>
				<p class="normal">“Bavulunuz nerde?” diye sordu.</p>
				<p class="normal">Bavulu kuş gibi kaldırdı, havada şöyle bir silkeledi ve:</p>
				<p class="normal">“Boşmuş!” dedi, sonra küçük kıza döndü: “Marina, konuğu bizim eve götür!”</p>
				<p class="normal">Ve kimseye bakmadan çıkıp gitti.</p>
				<p class="normal">“Bu gece burada mı kalacaksınız?” diye sordu kız.</p>
				<p class="normal">“Evet! Dantel almak için geldim... Dantel toplarım ben...”</p>
				<p class="normal">“Bizde dantel örmezler ki! Tinkov’da, Darino’da örerler, ama bizde örülmez dantel!”</p>
				<p class="normal">“Ben de yarın oralara giderim o zaman...”</p>
				<p class="normal">Çay parasını öderken, üç kopek de kıza verdi. Sevindi kız paraya. Dışarda, ıslak toprak üzerinde yalınayak yürürken:</p>
				<p class="normal">“İsterseniz,” dedi kız, “yarın bir koşu Darino’ya gidip kadınlara dantellerini buraya getirmelerini söyleyeyim? Hemen gelirler, sizin oraya kadar gitmenize gerek yok. Ne de olsa on iki verstlik yol...”</p>
				<p class="normal">“Buna hiç gerek yok, canım!” dedi Ana.</p>
				<p class="normal">Soğuk hava canlandırmıştı Ana’yı. Yavaş yavaş bir karar oluşuyordu kafasında. Henüz açık seçik olmaktan uzak, ama umut vaad eden ve sağlam bir şekilde gelişip ete kemiğe bürünen bu kararın olgunlaşmasını çabuklaştırmak için Ana durmadan kendi kendine:</p>
				<p class="normal">“Ne yapmalı?” diye soruyordu. “Açıkça vicdanlarına seslenip...”</p>
				<p class="normal">Karanlık, nemli ve soğuktu hava. Kulübelerin pencerelerinde soluk kırmızımsı ışıklar donuk donuk parlıyordu. Sessizlikte hayvanların cansız, uyuşuk böğürmelerine, kısa, kesik bağırışlar karışıyordu. Ezici bir bezginliğin karanlık kolları sarıyordu köyü...</p>
				<p class="normal">“Bu taraftan!” dedi kız. “Gecelemek için hiç iyi bir yer seçmemişsiniz kendinize... Pek yoksuldur bu köylü...”</p>
				<p class="normal">El yordamıyla kapıyı açıp, canlı, çın çın öten bir sesle bağırdı:</p>
				<p class="normal">“Tatyana teyze!”</p>
				<p class="normal">Sonra, geri dönerek hızla uzaklaştı, hemen ardından da karanlığın içinden sesi duyuldu:</p>
				<p class="normal">“Hoşça kalın!”</p>
				</body>
</html>