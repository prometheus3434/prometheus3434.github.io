<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_17">XV</h2>
				<p class="normal">Yemek satan kadınların değiştiğini hemen fark etti işçiler. Kimileri Ana’nın yanına gidip bu tutumunu onayladığını belirtmek ister gibi:</p>
				<p class="normal">“Çalışmaya başladın ha Nilovna?” diyordu.</p>
				<p class="normal">Kimileri, Pavel’i yakında salıvereceklerini söyleyerek yüreğine su serperken, kimileri geçmiş olsun diyerek yüreğindeki yarayı tazeledi; kimileri de Ana’nın yüreğinde olumlu yankılar yaratarak fabrika yönetimine, jandarmalara bastı küfrü. Kendisine oh olsun der gibi bakanlar da vardı; puantör İsay Gorbov pis pis gülerek:</p>
				<p class="normal">“Vali olsam oğlunu astırırdım!” dedi dişlerinin arasından. “Milletin kafasını karıştırmak neymiş görürdü!”</p>
				<p class="normal">Bu öç alırcasına verilen gözdağında ölümün soğuk rüzgârını hissetti Ana. Karşılık vermedi İsay’a; adamın ufak, çilli yüzüne şöyle bir baktı, sonra göğüs geçirip bakışlarını yere çevirdi.</p>
				<p class="normal">Fabrikada müthiş bir gerginlik vardı. İşçiler küçük gruplar halinde toplanıp alçak sesle aralarında bir şeyler konuşuyorlar, ustabaşıların telaşla bir oraya bir buraya koşuşturdukları görülüyor, arada bir sağdan soldan küfürler, sinirli gülüşler duyuluyordu.</p>
				<p class="normal">Az ilerisinden Samoylov’un geçtiğini gördü; iki polisin arasındaydı. Bir elini cebine sokmuş, öbürüyle kızılımsı sarı saçlarını sıvazlıyordu.</p>
				<p class="normal">Yüz dolayında bir işçi grubu da polislere söverek, alaycı sözler söyleyerek ardları sıra yürüyordu.</p>
				<p class="normal">“Hayrola, Grişa, dolaşmaya mı çıktın?” diye bağırdı birisi.</p>
				<p class="normal">Bir başkası da ona destek çıktı:</p>
				<p class="normal">“Bir işçi için ne büyük şeref! Yanında korumalarıyla dolaşıyor!”</p>
				<p class="normal">Ve ağır bir küfür savurdu.</p>
				<p class="normal">Uzun boylu, tek gözlü bir işçi hınçla bağırdı:</p>
				<p class="normal">“Hırsızları yakalamak işlerine gelmiyor, namuslu adamları içeri tıkıyorlar!”</p>
				<p class="normal">Kalabalıktan bir başkası:</p>
				<p class="normal">“Bari gece yapsalar şu işi!” diye bağırdı. “Böyle güpegündüz... hiç utanma yok alçak heriflerde!”</p>
				<p class="normal">Polisler yüzleri bir karış, kendilerine eşlik eden kalabalığı görmüyor, duymuyor gibi hızlı hızlı yürüyorlardı. Tam karşılarından üç işçi geliyordu; işçiler ellerindeki kalın demir çubukları polislere doğru sallayarak:</p>
				<p class="normal">“Sizi acemi avcılar!” diye bağırdılar.</p>
				<p class="normal">Tam Vlasova’nın önünden geçerken Samoylov gülümseyerek başını salladı:</p>
				<p class="normal">“Çalyaka ettiler, götürüyorlar!” dedi.</p>
				<p class="normal">Ana karşılık vermedi, yerden bir selamla sessizce selamladı onu; bu ağızlarına içki koymayan, genç, dürüst çocukların gülümseyerek hapse gitmeleri ona çok dokunuyordu; koruyucu, anaç bir sevgiyle doluydu onlara karşı yüreği.</p>
				<p class="normal">Fabrika dönüşü tüm zamanını Mariya’nın yanında, ona yardım ederek ve gevezeliklerini dinleyerek geçirdi. Gecenin bir vakti ancak dönebildi evine: Bomboş, soğuk, tedirgin ediciydi evi. Bir oraya bir buraya gitti geldi evin içinde, nereye oturacağını, ne yapacağını bilemiyordu. Zamanın ilerlemiş olmasına karşın, Yegor İvanoviç’in söz verdiği bildirileri getirmemiş olmasından tedirgindi.</p>
				<p class="normal">Dışarda külrengi bir güz karı bir görünüp bir yitiyordu: Camlara yumuşacık yapışan kar, ardında ıslak bir iz bırakarak sessizce aşağı doğru kayıyor ve eriyordu. Oğlunu düşünüyordu Ana...</p>
				<p class="normal">Kapı hafifçe çalındı. Hızla koşup çengelini indirdi kapının; Saşenka girdi içeri. Uzunca bir süredir görmüyordu Ana onu, bu nedenle dikkatini ilk, genç kızın aşırı kilo almış olması çekti.</p>
				<p class="normal">Nihayet biri gelmişti, hiç değilse gecenin kalanında yalnız olmayacaktı:</p>
				<p class="normal">“Merhaba!” dedi sevinçle. “Ne zamandır ortalarda yoktunuz... Bir yere mi gittiniz?”</p>
				<p class="normal">“Hayır, hapisteydim,” dedi genç kız gülümseyerek. “Nikolay İvanoviç’le birlikte... Hatırlıyor musunuz onu?”</p>
				<p class="normal">“Hatırlamaz olur muyum!” diye bağırdı Ana. “Salıverildiğini dün Yegor İvanoviç söylüyordu... Ama sizin durumunuza ilişkin... hiç bilmiyordum... kimse bir şey söylemedi.”</p>
				<p class="normal">“Söylenecek, konuşulacak bir şey yok ki!” dedi genç kız; sonra çevresine bakınarak ekledi: “Yegor İvanoviç gelmeden üstümü değiştirsem iyi olacak!”</p>
				<p class="normal">“Sırılsıklamsınız!”</p>
				<p class="normal">“Bildirileri, broşürleri getirdim...”</p>
				<p class="normal">Ana, telaşlı:</p>
				<p class="normal">“Hadi verin,” dedi, “verin hepsini!”</p>
				<p class="normal">Hızla paltosunun düğmelerini açan genç kız olduğu yerde silkinmeye başladı ve tıpkı bir ağaçtan yapraklar dökülür gibi üzerinden tomar tomar bildiriler, broşürler dökülmeye başladı. Ana gülümseyerek yerden kağıtları toplarken:</p>
				<p class="normal">“Ben de bu kadar çok kilo almanıza bakıp, herhalde evlendi, gebe kaldı diye düşünüyordum...” dedi. “Oy oy, ne kadar da çokmuş! Yoksa bütün bu yolu yürüyerek mi geldiniz?”</p>
				<p class="normal">“Evet!” dedi Saşenka; fazlalıklarından kurtulunca yeniden incecik, zarif bir genç kız olup çıkmıştı. Ana onun yanaklarının çökmüş, gözlerinin irileşmiş olduğunu, göz altlarında ise mor lekeler bulunduğunu fark etti. Göğüs geçirdi, başını sallayarak:</p>
				<p class="normal">“Daha yeni çıkmışsınız hapisten,” dedi. “Dinlenmeniz gerekirken siz kalkmış...”</p>
				<p class="normal">“Yapılması gereken bir işti,” dedi genç kız irkilerek. “Pavel Mihayloviç nasıl? Fazla heyecanlanmamıştır umarım?”</p>
				<p class="normal">Ana’ya bakmadan sormuştu bunu; başını eğmiş, saçlarını düzeltiyor, saçlarının arasında parmakları titriyordu.</p>
				<p class="normal">“Yok canım!” dedi Ana. “Kolay koyvermez kendini Pavel...”</p>
				<p class="normal">Saşenka usulca:</p>
				<p class="normal">“Bir sağlık sorunu yoktu değil mi?” dedi.</p>
				<p class="normal">“Hayatında hiç hasta olmamıştır! Ama siz.... tir tir titriyorsunuz! Hemen bir çay yapayım size... yanında da ahududu reçeli...”</p>
				<p class="normal">“Çok iyi olur! Yalnız... siz rahatsız olmayın... gecenin bir vakti... izin verin ben yapayım!”</p>
				<p class="normal">“Bu yorgunlukla mı?” dedi Ana, sitemli; semaverle uğraşmaya başladı. Saşenka da onun ardından mutfağa geldi, tahta sıraya oturdu, ellerini başının arkasında birleştirerek:</p>
				<p class="normal">“Yine de insanı epey bir gevşetiyor, güçsüz düşürüyor hapishane!” dedi. “En kötüsü de eli kolu bağlı oturmak... yapılacak onca iş varken kafese kapatılmış vahşi hayvan gibi durmak dayanılır şey değil!”</p>
				<p class="normal">“Bütün bunlardan dolayı kim ödüllendirecek sizi?”</p>
				<p class="normal">Göğüs geçirerek kendisi yanıtladı sorusunu:</p>
				<p class="normal">“Tanrıdan başka hiç kimse... Ama korkarım siz de inanmıyorsunuz Tanrıya?”</p>
				<p class="normal">Saşenka başını olumsuz anlamda sallayarak, kısaca:</p>
				<p class="normal">“İnanmıyorum!” dedi.</p>
				<p class="normal">Ana birden canlanarak:</p>
				<p class="normal">“Ben de şu anda size inanmıyorum!” dedi. Kömürün kararttığı ellerini çabucak önlüğüne silip derin bir inançla: “Kendi inancınızın farkında değilsiniz siz!” diye sürdürdü. “Tanrıya inanmadan insan böyle bir hayatı nasıl yaşar?”</p>
				<p class="normal">Dışardan birinin ayaklarını pat pat yere vurduğu ve homurdandığı duyuldu. Ana ürperdi, genç kız hızla yerinden fırladı ve çabuk çabuk:</p>
				<p class="normal">“Açmayın kapıyı!” diye fısıldadı. “Eğer jandarmaysa bu gelen, beni tanımıyorsunuz... evleri şaşırdım ve rastlantıyla geldim buraya... içeri girer girmez de bayılıp düştüm... paltomun düğmelerini çözünce bildirileri, broşürleri buldunuz... Tamam mı?”</p>
				<p class="normal">“Canım benim... ne gerek var bunlara?” dedi Ana sevecenlikle.</p>
				<p class="normal">“Durun bir dakika!” dedi Saşenka; kulak kabarttı, sonra: “Sanırım bu Yegor...” dedi.</p>
				<p class="normal">Evet, Yegor’du gelen: Sırılsıklam olmuştu ve yorgunluktan ayakta duramaz haldeydi.</p>
				<p class="normal">“Vay vay vay, semaverimiz de yanıyor ha! Dünyada şu semaverden daha güzel bir şey var mıdır acaba, anacığım! Erken gelmişsiniz Saşenka?”</p>
				<p class="normal">Hırıltılı sesi ufacık mutfağı dolduruyor, ıslanıp ağırlaşmış paltosunu yavaş yavaş çıkarırken, durmamacasına konuşuyordu:</p>
				<p class="normal">“Şu kızı görüyor musunuz, anacığım, resmi makamlar hiç sevmezler kendisini! Hapishanede gardiyanın birine kızıp açlık grevi yaptı, adam kendinden özür dileyene dek tam sekiz gün ağzına bir şey koymadı. Az kalsın dünyasını değiştirecekti. Çok ayıp değil mi? Peki benim göbekçiğimi nasıl buluyorsunuz?”</p>
				<p class="normal">Bir yandan konuşurken, bir yandan da kısacık kollarıyla biçimsizce öne doğru sarkan göbeğine destek olarak öbür odaya geçti, kapıyı arkasından kapadı, ama gittiği yerden de bir şeyler söylemeyi sürdürüyordu.</p>
				<p class="normal">“Demek sekiz gün bir şey yemediniz ha?” diye sordu Ana, çok şaşırmış.</p>
				<p class="normal">Üşümekten omuzları ürperen genç kız:</p>
				<p class="normal">“Özür dilemesini ancak böyle sağlayabilirdim!” dedi.</p>
				<p class="normal">Sakinliğinde ve inadındaki katılıkta siteme, serzenişe benzer bir şeyler vardı sanki.</p>
				<p class="normal">‘Demek böyle!...’ diye geçirdi içinden Ana, sonra da genç kıza dönerek: “Ya ölseydiniz?” diye sordu.</p>
				<p class="normal">“Ne gelir elden!” dedi genç kız, duyulur duyulmaz bir sesle. “Sonunda geldi özür diledi. Birisi bizi aşağıladığı zaman bunu bağışlamamalıyız!”</p>
				<p class="normal">“Öyle ya-a...” dedi Ana ağır ağır. “Biz kadınları ömrümüz boyunca aşağılar dururlar...”</p>
				<p class="normal">“Yükümü boşalttım!” dedi kapıyı açarak içeri giren Yegor. “Semaverimiz de hazır mı? Durun ben getireyim...”</p>
				<p class="normal">Semaveri getirirken bir yandan da konuşuyordu:</p>
				<p class="normal">“Benim babacağzım günde en az yirmi bardak çay içerdi. Hastalık nedir bilmeden, şu dünyada sessiz, sakin bir şekilde yetmiş üç yıl saltanat sürebilmesini de buna borçludur. Kendisi sekiz pud<sup class="calibre3"><a href="ANA_GORKIY_split_069.html#footnote-100-7" id="footnote-100-7-backlink" name="footnote-100-7-backlink">[7]</a></sup> çekerdi ve Voskresenskiy köyü kilisesinin mukaddes eşya koruyucusuydu.”</p>
				<p class="normal">“Yoksa siz Peder İvan’ın oğlu musunuz?” diye sordu Ana; hayret içindeydi.</p>
				<p class="normal">“Tam üzerine bastınız! İyi ama siz babamı nerden tanıyorsunuz?”</p>
				<p class="normal">“Ben de Voskresenskiy’liyim!”</p>
				<p class="normal">“Hemşehriyiz, desenize! Kimlerden olursunuz?”</p>
				<p class="normal">“Komşuyduk sizinle... Ben, Seregina...”</p>
				<p class="normal">“Topal Nil’in kızı Seregina mı? Yüzü şu anda bile hatırımda annenizin, çünkü kaç kez, kaç kez kulağımı çekmişti!”</p>
				<p class="normal">Karşılıklı duruyorlar ve birbirlerine ardı ardına sorular sorup gülüşüyorlardı. Saşenka hem gülümseyerek onları izliyor, hem de çayları dolduruyordu. Bardak tabak sesleri Ana’yı kendine getirdi.</p>
				<p class="normal">“Ah, bağışlayın, konuşmaya kaptırdım kendimi! İnsanın bir hemşehrisini görmesi ne güzel oluyor!”</p>
				<p class="normal">“Aslında kendi başıma işe giriştiğim için benim sizden özür dilemem gerekir! Ama saat gecenin on biri ve benim çok uzun bir yolum var...”</p>
				<p class="normal">“Nereye gideceksiniz? Kente mi?” diye sordu Ana, hayretle.</p>
				<p class="normal">“Evet.”</p>
				<p class="normal">“Olacak şey mi! Karanlık! Her yer yağmur yaş! Sonra, yorgunsunuz! Bu gece burda kalın... Yegor İvanoviç mutfakta yatar, biz de sizinle şurada...”</p>
				<p class="normal">“Olmaz, gitmem gerek benim!”</p>
				<p class="normal">“Evet, hemşerim, bu küçük bayanın derhal kaybolması gerekiyor...” dedi Yegor. “Onu burada tanıyorlar. Yarın ortalıkta görünürse, sonucu hiç iyi olmaz!”</p>
				<p class="normal">“İyi ama nasıl olacak bu? Tek başına mı gidecek?”</p>
				<p class="normal">“Gider, gider!” dedi Yegor gülümseyerek.</p>
				<p class="normal">Genç kız kendine çay doldurdu, bir parça çavdar ekmeği kopardı, üzerine tuz serpti, dalgın dalgın Ana’ya bakarak yemeye başladı.</p>
				<p class="normal">“Nasıl gidebiliyorsunuz hayret! Nataşa da böyle yapıyor! Ben olsam korkar, gidemezdim!”</p>
				<p class="normal">“Onun korkmadığını kim söylüyor ki!” dedi Yegor. “Korkuyor musunuz Saşa?”</p>
				<p class="normal">“Korkuyorum!” dedi genç kız.</p>
				<p class="normal">Ana bir Yegor’un, bir genç kızın yüzüne baktı, sessiz bir çığlık gibi:</p>
				<p class="normal">“Ne kadar acımasızsınız!” dedi.</p>
				<p class="normal">Çayını içen Saşenka, hiçbir şey söylemeden Yegor’un elini sıktı, mutfağa geçti; Ana da onu uğurlamak için çıktı.</p>
				<p class="normal">“Pavel Mihayloviç’i görürseniz,” dedi Saşenka, “lütfen selamlarımı söyleyin!”</p>
				<p class="normal">Kapının mandalını tutmuşken birden geri döndü:</p>
				<p class="normal">“Sizi öpebilir miyim?” dedi usulca.</p>
				<p class="normal">Ana bir şey söylemedi. Onu sımsıkı kucaklayıp öptü.</p>
				<p class="normal">“Teşekkür ederim,” dedi kız duyulur duyulmaz bir sesle ve başını eğip gitti.</p>
				<p class="normal">Ana içeri dönünce kaygıyla pencereye bir göz attı. Karanlıkta sulu sepken bir kar ağır ağır savruluyordu.</p>
				<p class="normal">“Peki Prozorovları hatırlıyor musunuz?”</p>
				<p class="normal">Bacaklarını genişçe açmış oturuyor, çayını sesli sesli üflüyordu, Yegor. Kızarmış, terli yüzünde kendinden hoşnut bir ifade vardı.</p>
				<p class="normal">Yan yan masaya doğru yürürken:</p>
				<p class="normal">“Hatırlar gibiyim...” dedi Ana, dalgın dalgın. Gelip masaya oturdu; Yegor’a hüzün dolu gözlerle bakarak, sözcükleri uzata uzata: “Ah, Saşenka, canım benim, nasıl gidecek onca yolu?” dedi.</p>
				<p class="normal">“Yorulacak, tabii,” dedi Yegor, onun kaygısını paylaşarak. Mahpusluk sarstı kendisini... eskiden daha sağlıklıydı... El bebek gül bebek yetiştirildiğini de unutmamak gerek... akciğerlerinden de hasta galiba...”</p>
				<p class="normal">Saşa hakkında daha çok bilgilenmek isteyen Ana:</p>
				<p class="normal">“Ana babası kim?” diye sordu usulca.</p>
				<p class="normal">“Babası büyük toprak sahibi... ve dediğine göre alçağın, düzenbazın teki... Peki, anacığım, sizin onların evlenmeye niyetlendiklerinden haberiniz var mı?”</p>
				<p class="normal">“Kimlerin?”</p>
				<p class="normal">“Saşa’yla Pavel’in... Ama fırsat bulamıyorlar bir türlü... Ya Pavel serbestken Saşa içerde oluyor, ya da tersi...”</p>
				<p class="normal">Ana karşılık vermedi. Bir süre sonra:</p>
				<p class="normal">“Bundan haberim yoktu,” dedi. “Pavel kendinden hiç söz etmez bana...”</p>
				<p class="normal">Şimdi genç kıza daha da acımıştı; elinde olmadan konuğuna sitemle bakarak:</p>
				<p class="normal">“Gideceği yere kadar geçirebilirdiniz kızcağızı...” dedi.</p>
				<p class="normal">“Mümkün değil!” dedi Yegor, çok sakin. “Yapacak yığınla işim var burada... Sabah erkenden yola çıkacağım ve bütün gün yürüyüp duracağım... Kabul edersiniz ki, astımlı biri için hiç sevimli bir iş değil!”</p>
				<p class="normal">Aklı Yegor’un az önce söylediklerinde olan Ana:</p>
				<p class="normal">“İyi bir kız!” diye mırıldandı, pek de belirgin olmayan bir tonla. Durumu oğlundan değil, yabancı birinden öğrenmek ağrına gitmişti. Dudaklarını sıkıp kaşlarını iyice aşağı eğdi.</p>
				<p class="normal">“İyi bir kız!” diye onayladı onu Yegor. “Ona acıyor gibisiniz,” diye sürdürdü sonra. “Hepimize, düzene başkaldıranların tümüne birden acıyacak olursanız, yüreğinizdeki merhametin tümünü kullansanız bile yetmez. Doğrusunu söylemek gerekirse hiçbirimizin rahat bir yaşamı yok. Geçenlerde bir arkadaşım sürgünden dönüyordu. O Nijnıy dolaylarındayken, karısıyla çocuğu onu Smolensk’te bekliyorlardı; o Smolensk’e vardığında, karısıyla çocuğu Moskova’da hapisteydiler. Şimdi Sibirya’ya sürgün gitme sırası karısında. Benim de bir karım vardı, harika bir insandı, beş yıl süren böylesi bir yaşamdan sonra, öldü...”</p>
				<p class="normal">Çayını bir dikişte bitirdi ve anlatmayı sürdürdü. Hapislikte, sürgünde geçen yıllarını, aylarını sayıp döktü, başlarından geçen çeşitli felaketlerden, hapishanelerde yedikleri dayaklardan, Sibirya’da nasıl açlık çektiklerinden söz etti. Ana ona bakıyor, anlattıklarını dinliyor ve onun acılarla, kovuşturmalarla, aşağılanmalarla dolu böylesi bir hayattan nasıl bu kadar sakin söz edebildiğine hayret ediyordu.</p>
				<p class="normal">“Neyse, işimize dönelim!” dedi Yegor.</p>
				<p class="normal">Sesi değişmiş, yüzü ciddileşmişti. Ana’ya sorular sormaya başladı: Bildirileri fabrikaya nasıl sokacaktı? Bu konuda bir planı var mıydı? Onun, konuya ilişkin olarak ne denli ayrıntılı bilgiye sahip olduğunu görmek Ana’yı çok şaşırttı.</p>
				<p class="normal">Bu konuyu bitirince yine doğdukları köye döndüler. Yegor şakalar yapıyor, Ana ise dalgın, düşünceli, geçmişinde dolaşıyordu... ve bu geçmiş tuhaf bir şekilde, tümseklerinde titrekkavakların ürperdiği, tümsekler arasında yollarını yitirmiş gibi oraya buraya serpilmiş akkayınlarla, fazla boylanamamış köknarların görüldüğü bir bataklığa benziyormuş gibi geliyordu ona. Yavaş büyürdü kayınlar; bu oynak, çürümüş çamur üzerinde ancak beş yıl kadar yaşayabilir, sonra onlar da çürürdü. Gözünde canlanan bu bataklık tablosu, bir şeylere karşı dayanılmaz bir acıma duygusu uyandırıyordu Ana’nın yüreğinde. Sert, inatçı yüzlü bir genç kız canlanıyordu gözünde. Yapayalnız, yorgun, karlar içinde yürüyordu genç kız... Beri yanda, oğlu hapisteydi... Uyumuyor, düşünüyordu belki de... Ama onu, annesini değil; kendine annesinden daha yakın duyduğu bir başkası vardı artık. Renk renk, biçim biçim, birbirine girmiş, karmaşmış bulutlar üzerine abanıyormuşçasına, birbirinden ağır düşünceler yüreğini sıkıştırdıkça sıkıştırıyordu Ana’nın.</p>
				<p class="normal">“Yoruldunuz, anacığım, hadi yatalım artık!” dedi Yegor gülümseyerek.</p>
				<p class="normal">Ana ona iyi geceler diledi ve yüreğinde o yakıcı, kavurucu duygu, yan yan, usul usul yürüyerek mutfağa geçti.</p>
				<p class="normal">Sabah, çay içerlerken:</p>
				<p class="normal">“Ya sizi yakalarlar da,” dedi Yegor, “bu din ve devlet düşmanı bildirileri nereden aldınız diye sorarlarsa, ne yanıt vereceksiniz onlara?”</p>
				<p class="normal">“Bu sizi hiç ilgilendirmez, diyeceğim!” dedi Ana.</p>
				<p class="normal">“Kesinlikle kabul etmeyeceklerdir bu yanıtı. Bunun tam da kendilerini ilgilendiren bir iş olduğundan hiçbir kuşkuları olmadığı için tekrar tekrar, üsteleye üsteleye soracaklardır size...”</p>
				<p class="normal">“Olsun, yine de hiçbir şey söylemeyeceğim!”</p>
				<p class="normal">“Hapse atarlar sizi!”</p>
				<p class="normal">Ana göğüs geçirdi:</p>
				<p class="normal">“Atsınlar! Bir işe yaradığım için Tanrıya şükrederim! Kimin için gerekliyim ki ben? Hiç kimse için! Dediklerine göre işkence de yapmıyorlarmış...”</p>
				<p class="normal">Yegor, Ana’yı dikkatle süzdü:</p>
				<p class="normal">“Hmm! Evet, işkence yapmayacaklardır. Ama sizin gibi iyi bir insanın kendini koruması gerekir...”</p>
				<p class="normal">Ana gülümsedi:</p>
				<p class="normal">“Bana kendini koruma dersi verene bakın hele!”</p>
				<p class="normal">Yegor karşılık vermedi, sessizce odayı adımlamaya başladı, sonra gelip onun tam karşısında durdu ve:</p>
				<p class="normal">“Zor be hemşerim!” dedi. “Yani sizin için çok zor olacağını hissediyorum bunun!”</p>
				<p class="normal">Boş ver, der gibi elini salladı Ana:</p>
				<p class="normal">“Tek benim için değil, herkes için zor! Belki yalnız anlayanlar için kolaydır... Ben de biraz biraz anlamaya başladım, iyi yürekli insanların ne istediklerini...”</p>
				<p class="normal">Yegor, çok ciddi:</p>
				<p class="normal">“Bunu gerçekten anlıyorsanız eğer anacığım, bilin ki siz onların hepsi için gereklisiniz, hepsi için!”</p>
				<p class="normal">Ana karşılık vermedi; ona baktı, sessizce gülümsedi.</p>
				<p class="normal">Öğleye doğru göğsünü bağrını bildirilerle, broşürlerle doldurdu: Öyle sakindi ve öyle ustalıkla yapmıştı ki bu işi, Yegor keyfinden dilini şaklatarak:</p>
				<p class="normal">“Zer gut!” dedi. “Koca bir kova bira içen her iyi Almanın dediği gibi: Zer gut! İçinize tıkıştırdığınız onca bildiri, broşür sizi hiç değiştirmedi, anacığım: Hep öyle uzun boylu, balıketinde, iyi yürekli, olgun bir kadınsınız! Ne kadar tanrı varsa bu ilk eyleminizde hepsi yardımcınız olsun!”</p>
				<p class="normal">Yarım saat sonra yükünün ağırlığı altında iki büklüm, sakin, kendine güvenli fabrikanın kapısında duruyordu. İşçilerin alaylarından, takılmalarından deliye dönmüş iki bekçi, fabrikanın kapısından her girenin üstünü hoyratça arıyor, işçilerin küfürlerine küfürle karşılık veriyordu. Az ötede bir polisle, kırmızı suratında gözleri fıldır fıldır dönen, cılız bacaklı bir adam duruyordu. Ana, uçlarında yemek kaplarını taşıdığı uzun sırığı bir omzundan öbürüne aktarırken, belli etmeden o adamı süzüyordu. Adamın ispiyoncu olduğuna karar vermişti.</p>
				<p class="normal">Ensesine yıktığı şapkasının altından kıvırcık saçları fırlamış uzun boylu bir delikanlı üzerini arayan bekçilere:</p>
				<p class="normal">“Aradığınız şey ceplerimde değil, kafamda, dangalak herifler, kafamı arayın!” diye bağırdı.</p>
				<p class="normal">“Kafanda bitten başka bir şey yok!” diye karşılık verdi bekçilerden biri.</p>
				<p class="normal">“İyi ya, siz de bitlerimi ayıklayın!”</p>
				<p class="normal">İspiyoncu, delikanlıya hızlı bir bakış fırlatıp öfkeyle yere tükürdü.</p>
				<p class="normal">“İzin verin de geçeyim!” dedi Ana. “Gördüğünüz gibi yüküm ağır... Belim koptu!”</p>
				<p class="normal">“Geç hadi geç!” dedi bekçi, öfkeyle. “Dilinin de maşallahı var!”</p>
				<p class="normal">Ana yerine varınca sırığın ucundan kapları indirdi, terini silerken çabucak çevresine bir göz attı.</p>
				<p class="normal">Çok geçmeden, tesviyeci Gusev kardeşler geldiler yanına; büyükleri olan Vasiliy, kaşlarını çattı, adeta bağırarak:</p>
				<p class="normal">“Börek var mı?” dedi.</p>
				<p class="normal">“Yarın getiririm,” diye karşılık verdi Ana.</p>
				<p class="normal">Parolaydı bu. Kardeşlerin yüzleri aydınlandı. İvan, dayanamayıp coşkuyla bağırdı:</p>
				<p class="normal">“Yamansın be Ana!”</p>
				<p class="normal">Vasiliy eğildi, tencerenin içine bakıyormuş gibi yaptı, aynı anda da bir tomar kağıdı ceketinin içine, koltuk altına sokuverdi.</p>
				<p class="normal">“İvan,” dedi etrafın da duyabileceği bir sesle, “bugün yemeğe eve gitmeyelim, burda yiyelim...” Bunları söylerken kaşla göz arasında çizmesinin konçuna bir sürü broşürü tıkıştırıverdi. “Yeni satıcı kadına katkımız olsun...”</p>
				<p class="normal">“Doğru, katkımız olsun...” dedi İvan da kıh kıh gülerek.</p>
				<p class="normal">Dikkatle çevresine göz gezdiren Ana:</p>
				<p class="normal">“Yok mu lahana çorbası isteyen! Erişte isteyen!” diye bağırıyor, o arada da koynundan çıkardığı kağıt tomarlarını hızla iki kardeşin ellerine tutuşturuyordu. Uzattığı kağıtlar kardeşlerin ellerinde kaybolurken, karanlık odada çakılmış kibrit alevini andıran sarı bir leke gibi jandarma subayının suratı canlanıyordu gözünün önünde ve öç alırca bir sevinçle:</p>
				<p class="normal">“Sen bunu al!” diyordu.</p>
				<p class="normal">Sonraki tomarı uzatırken de yine büyük bir keyifle ekliyordu:</p>
				<p class="normal">“Sen de bunu!”</p>
				<p class="normal">İşçilerden ellerinde tabaklarıyla oraya yönelenler oldu mu İvan Gusev bunlar iyice yaklaştıkları anda yüksek sesle gülerek uyarıda bulunuyor, böylece de Ana bildiri-broşür dağıtımına ara verip lahana çorbasıyla erişte dağıtmaya başlıyordu. O arada Gusevler de Ana’ya takılmaktan geri durmuyorlardı:</p>
				<p class="normal">“Bu ne çalışkanlık Nilovna!”</p>
				<p class="normal">“Yok-yoksul olunca çalışmayıp da n’apacaksın!” dedi asık yüzlü bir ateşçi. “Evine ekmek getirenini elinden aldılar kadıncağızın! Aşağılık herifler! Üç kopeklik erişte doldur bana Ana... Ve sakın kafana takma, bunun da üstesinden gelirsin sen!”</p>
				<p class="normal">Ana, ateşçiye gülümseyerek:</p>
				<p class="normal">“Güzel sözleriniz için teşekkür ederim!” dedi.</p>
				<p class="normal">İşçi yana çekilirken:</p>
				<p class="normal">“Güzel söz söylemek parayla değil ki!” diye homurdandı.</p>
				<p class="normal">Vlasova yeniden bağırdı:</p>
				<p class="normal">“Hadi sıcak lahana çorbası! Erişte! Duru çorba!”</p>
				<p class="normal">Oğluna bu ilk deneyimini nasıl anlatacağını düşünüyor, bu sırada da gözünün önünde hep jandarma subayının sarı suratı beliriyordu: Şaşkın, akıl erdiremeyen, kötücül bir surat. Şaşkınlığından kara bıyıkları kımıl kımıl oynuyor, öfkesinden hafif yukarı kıvrılmış üst dudağının altından sımsıkı kenetlediği dişlerinin beyazı görünüyordu. Ana’nın ise sevinçten kanatlanmış yüreği cıvıl cıvıldı; kaşlarını cilveyle yukarı kaldırıyor, uzatılan kaplara yemekleri ustalıkla doldururken, kendi kendine:</p>
				<p class="normal">“Al bu da sana!..” diye mırıldanıyordu.</p>
				</body>
</html>