<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_49">XVIII</h2>
				<p class="normal">Ana sırtını duvara dayayıp başını geriye atmış, onların alçak sesli değerlendirmelerini dinliyordu. Tatyana yerinden kalktı, çevresine bakındı, sonra yeniden oturdu. Erkeklerin yüzüne hoşnutsuz, küçümser bakışlar fırlattığında gözlerinde soğuk bir pırıltı beliriyordu.</p>
				<p class="normal">Birden Ana’ya döndü:</p>
				<p class="normal">“Anlayabildiğim kadarıyla çok acı çekmişsiniz?” dedi.</p>
				<p class="normal">“Öyle!” dedi Ana.</p>
				<p class="normal">“Güzel konuşuyorsunuz, insan kapılıp gidiyor sözlerinize, Sonra da, ‘aman Tanrım, böyle insanlara, böylesi bir hayata göz ucuyla da tanık olsam,’ diye düşünüyor insan! Koyun gibi yaşıyoruz! Benim okumam yazmam var, kitaplar okur, çok düşünürüm; kimi geceler düşünmekten uyuyamam. Peki ne yararı var bunca düşünmenin? Düşünsen de boş, düşünmesen de...”</p>
				<p class="normal">Gözlerinde alaycı bir bakış vardı konuşurken... ve bazen dişleriyle bir ipliği koparır gibi konuşmasını kesiveriyordu. Erkekler susuyorlardı. Rüzgâr, kulübenin camlarını okşuyor, damdaki samanları hışırdatıyor, bacada belli belirsiz uğultular çıkarıyordu. Bir köpek uludu. Yağmur taneleri arada bir isteksiz isteksiz camlara vuruyordu. Lambada alev titreşiyor, sönecek gibi oluyor, ama hemen sonra yeniden canlanıp düzgün, güçlü bir aleve dönüşüyordu.</p>
				<p class="normal">“Sözlerinizi dinledim... ve insanların ne için yaşadıklarını anladım. Ne tuhaf, sizi dinlerken, söylediklerinizin hepsini biliyormuşum gibi geldi bana. Oysa sizden önce bunları kimseden duymamıştım, kafamdan da böyle düşünceler hiç geçmemişti...”</p>
				<p class="normal">“Yemeğimizi yiyip lambayı da söndürelim Tatyana!” dedi Stepan ters ters. “Yoksa herkes fark edecek: Çumakovlar’ın ışığı geç vakte kadar yandı, diyecekler. Bizim için önemli değil, ama konuğun başına bir tatsızlık gelebilir...”</p>
				<p class="normal">Tatyana kalkıp ocağın başına gitti.</p>
				<p class="normal">Pyotr, hafifçe gülümseyerek:</p>
				<p class="normal">“Eve-et!” dedi. “Şu andan başlayarak kulağımızı dört açmalı, tetik olmalıyız, hısım. Köyde gazetelerin görülmesiyle birlikte...”</p>
				<p class="normal">“Ben kendim için kaygılandığımdan söylemedim bunu,” dedi Stepan. “Beni tutuklasalar ne olacak!”</p>
				<p class="normal">Tatyana geldi masaya:</p>
				<p class="normal">“Çekil ordan..!” dedi Stepan’a.</p>
				<p class="normal">Stepan kalkıp kenara çekildi, karısının masayı hazırlayışını izlerken, gülümseyerek:</p>
				<p class="normal">“Köylü kısmının değeri ne ki!” dedi. “Yığını beş metelik! O da yığında yüzlerce köylü varsa eğer...”</p>
				<p class="normal">Ana birden acıdı ona; şimdi daha da hoşlanıyordu ondan. Deminki konuşmasıyla günün kirli ağırlığından kurtulmuş, hafiflemişti; kendinden hoşnuttu, onlara iyi, güzel bir şeyler söylemek, gönüllerini almak istedi.</p>
				<p class="normal">“Doğru değil bu düşünceniz!” dedi. “Hiç kimse, kanına susamış olanların kendisi için biçtiği değeri kabul edemez, etmemelidir. Kendi değerinizi kendiniz biçmelisiniz; düşmanlarınız için değil, dostlarınız için taşıdığınız değeri...”</p>
				<p class="normal">“Dost mu? Ne dostumuz olacak bizim!” diye haykırdı sessizce köylü. “Paylaşılacak en ufak bir şey ortaya çıkmaya görsün ne dostluk kalır, ne bir şey burada!”</p>
				<p class="normal">“Ben ise diyorum ki, halkın dostları vardır...”</p>
				<p class="normal">“Vardır var olmasına da, burada değil, sorun da bu!” dedi Stepan dalgın dalgın.</p>
				<p class="normal">“O zaman burada dostlar edinin siz de kendinize...”</p>
				<p class="normal">Stepan düşündü, sonra usulca:</p>
				<p class="normal">“Evet, galiba öyle yapmalıyız...” dedi.</p>
				<p class="normal">Tatyana’nın sesi duyuldu bu sırada:</p>
				<p class="normal">“Yemeğe buyrun!”</p>
				<p class="normal">Ana’nın sözlerinden yılgınlığa kapılan, biraz da kafası karışmış gibi görünen Pyotr, yemekte yeniden hızla, coşkuyla konuşmaya başladı:</p>
				<p class="normal">“Kimsenin dikkatini çekmemeniz için erkence bir saatte ayrılmalısınız buradan, anacığım. Bir posta arabasına binip, doğrudan kente değil de, bir sonraki konak yerine dek gidin...”</p>
				<p class="normal">“Neden?” dedi Stepan. “Ben götüreceğim onu...”</p>
				<p class="normal">“Sakın ha! Yoksa en ufak bir şeyde yakana yapışır, sorarlar: Sende mi geceledi o kadın? Evet! Peki nereye kayboldu? Ben götürdüm! Ya, demek sen götürdün? O zaman buyur bakalım zindana! Niye acele ediyorsun hapse girmek için? Her şeyin bir zamanı var: Vakti gelir, çar bile ölür, demişler. Durum şöyle olmalı: Evet, burada geceledi, ertesi gün de bir araba kiralayıp çekti gitti! Geceyi köylülerin evinde geçiren az mı yolcu çıkıyor! Yol çatında, işlek bir köy burası...”</p>
				<p class="normal">“Nerde öğrendin sen böyle korkmayı Pyotr?” dedi Tatyana alaylı alaylı.</p>
				<p class="normal">Stepan eliyle dizine vurarak:</p>
				<p class="normal">“Her şeyi bileceksin, hısım!” diye bağırdı. “Korkmayı da bileceksin, yürekli olmayı da! Bucak müdürünün gazete yüzünden Vaganov’u nasıl okşadığını unuttun mu? Şimdi Vaganov’u kessen, elini kitaba sürmez! İnanın bana anacığım, beni burada herkes maskaranın teki olarak tanır. İstediğiniz kadar kitapçık, broşür bırakın, hepsini hiç sorunsuz dağıtabilirim. Bura insanları fazla aydın değildir, ürkektirler üstelik, ancak zaman onları o hale getirdi ki, insanlar ister istemez gözlerini fal taşı gibi açıp neler olup bitiyor, diye ilgileniyorlar. Kitaplar ise onun bu sorusuna son derece yalın bir yanıt veriyor: Şunlar şunlar oluyor, düşün, kafayı çalıştır! Okuryazar olmayanlar kimi kez okuryazar olanlardan daha iyi anlıyorlar, örnekleri var, özellikle de okuryazar olanın karnı tok, sırtı pekse! Ben çok dolaşırım, pek çok şey görürüm. İnsan yaşayabilir burada, ama yaş tahtaya basmamak, paçayı kaptırmamak için akıl gerek, hüner gerek. Hükümetin de burnu keskin: Köylüden soğuk yeller estiğinin farkında; ne yüzü gülüyor köylünün, ne de sevecenlik duyuyor kendilerine, kısacası hükümetten yüz çevirmeye eğilimli... Geçenlerde, Smolyakovo diye buraya yakın bir köy var, oraya vergi toplamaya gitmişler... Köylüler, yabaya dirgene sarılıp karşı çıkmışlar. ‘Vay, itoğlu itler!’ demiş komiser. ‘Demek çara baş kaldırıyorsunuz!’ Spivakin adında bir köylü var, ‘Ulan,’ demiş, ‘senin de çarının da ananızdan avradınızdan başlatma şimdi!.. Bu nasıl çarmış ki, adamın sırtındaki son gömleği de çıkarıp alıyor!’ İşlerin nereye vardığını görüyor musunuz, anacığım? Tabii, çalyaka edip kodese tıktılar Spivakin’i, ama sözü dışarıda kaldı, ufacık çocuklar bile ezberledi Spivakin’in o sözünü... sözün sahibi hapiste, ama sözü kulaklarda çınlıyor, yaşıyor!”</p>
				<p class="normal">Ağzına tek lokma koymuyor, hızlı bır mırıltıyla konuşuyor da konuşuyordu; kara, kurnaz gözlerinde canlı, cevval ışıltılar, kırsal yaşamdan sayısız gözlemleri Ana’nın önüne bozuk para döker gibi cömertçe saçıyordu.</p>
				<p class="normal">Stepan bir iki kez kendisini “Yahu hiçbir şey yemedin...” diye uyarınca Pyotr ekmekle kaşığa sarılıyor, ancak hemen sonra yavru sakakuşu gibi bitmez tükenmez şakımalarına başlıyordu.</p>
				<p class="normal">Sonunda yemek bitti, Stepan ayağa fırladığı gibi:</p>
				<p class="normal">“Ben de gideyim artık!” dedi.</p>
				<p class="normal">Ana’nın karşısında durup başıyla bir selam verdi, sonra elini sıkarken:</p>
				<p class="normal">“Elveda, anacığım!” dedi. “Belki bir daha görüşemeyiz! Bilin ki, her şey çok güzel oldu! Sizinle görüşmek, konuşmanızı dinlemek harikaydı! Bavulcuğunuzda basılı kağıtlar dışında bir şeyler daha var mıydı? Yün bir atkı mı? Çok güzel, bir tane yün atkı, Stepan, unutma! Az sonra Stepan bavulunuzu getirecek. Gidelim Stepan! Hoşça kalın! Her şey gönlünüzce olsun!”</p>
				<p class="normal">Onlar çıkınca hamamböceklerinin hışırtıları, damda gezinen, bacaya çarpan rüzgârın sesi, camlara vuran ince yağmurun tekdüze tıpırtıları duyuldu. Tatyana, ocak üzerindeki yatma yerinden giysiler getirip tahta sıra üzerine sererek Ana’nın yatacağı yeri hazırladı.</p>
				<p class="normal">“Canlı, kıpır kıpır bir adam!” dedi Ana.</p>
				<p class="normal">Tatyana ona kaş altından bakarak:</p>
				<p class="normal">“Cır cır öter durur, ama sesi pek duyulmaz!” dedi.</p>
				<p class="normal">“Ya sizin kocanız?” diye sordu Ana.</p>
				<p class="normal">“Zararsız, iyi bir adam... içki içmez... sürtüşmesiz yaşayıp gidiyoruz... Yalnız biraz zayıf karakterli...”</p>
				<p class="normal">Doğruldu, bir süre sustuktan sonra:</p>
				<p class="normal">“Şimdi... yapılacak olan halkı ayaklandırmak galiba?” dedi. “Tabii ya! Herkes böyle düşünüyor, ama herkes kendi köşesinde ve içinden düşünüyor bunu. Oysa yüksek sesle dile getirmek gerek gerçeği... Bir kişinin çıkıp bu cesareti göstermesi gerek...”</p>
				<p class="normal">Geçip tahta sıraya oturdu.</p>
				<p class="normal">“Babaları toprak sahibi olan genç kızların da bu işle uğraştıklarını, gidip işçilere kitap okuduklarını söylediniz... yani iğrenmiyorlar işçilerden, korkmuyorlar?”</p>
				<p class="normal">Ana’nın yanıtını dikkatle dinledi, derin derin göğüs geçirdi. Sonra, gözleri yarı kapalı, başını önüne eğdi, yeniden başladı konuşmaya:</p>
				<p class="normal">“Bir kitapta okumuştum: Yaşam anlamsızdır, diyordu. Bununla ne demek istenildiğini hemen anladım. O tür yaşamı biliyorum çünkü: Düşünceler insanın kafasında çobansız koyunlar gibi, birbiriyle bağlantısız, kopuk kopuk dolaşır durur, onları toparlayacak kimse yoktur... Anlamsız yaşam dedikleri bu işte! Bir kaçabilsem bu yaşamdan! Dönüp ardıma bakmaksızın... insanın aklı bir şeylere erdi mi, nasıl da acı çekiyor!”</p>
				<p class="normal">Ana bu acıyı onun yeşil gözlerinin soğuk pırıltılarında, zayıf yüzünde görüyor, sesinde duyuyordu. Okşayıcı, avutucu bir şeyler söylemek istedi genç kadına.</p>
				<p class="normal">“Siz ne yapılacağını biliyorsunuz, canım benim!” dedi.</p>
				<p class="normal">“Bilmek yetmez... yapabilmek gerek! Yatağınız hazır, hadi yatın artık!”</p>
				<p class="normal">Ocağın oraya gidip tüm varlığıyla tek bir noktaya odaklanmış gibi, sessiz, dimdik, kaskatı durdu. Ana soyunmadan uzandı, bütün kemikleri sızım sızım sızlıyordu yorgunluktan; hafifçe inledi. Tatyana lambaya üfledi, kulübe zifiri karanlığa bürününce yeniden Tatyana’nın kısık, tekdüze sesi duyuldu; boğucu karanlığın dümdüz yüzünden bir şeyi kazır gibiydi sesinin tınısı:</p>
				<p class="normal">“Dua etmiyorsunuz. Bence de Tanrı yok. Mucize diye bir şey de yok.”</p>
				<p class="normal">Ana tedirginlikle döndü yattığı yerde. Kaskatı, kopkoyu bir karanlık, pencereden doğruca kendisine bakıyor gibiydi. Sessizlikte duyulur duyulmaz birtakım hışırtılar geliyordu kulağına. Nerdeyse fısıldar gibi ve ürkekçe:</p>
				<p class="normal">“Tanrıyı bilmem ama İsa’ya inanırım ben... Onun sözlerine de inanırım... Yakınlarınızı sevin, kendinizi sever gibi... evet, buna inanırım!”</p>
				<p class="normal">Tatyana susuyordu. Ana karanlıkta dimdik duran genç kadını, ocağın simsiyah fonu üzerinde gri çizgiler halinde, belli belirsiz seçebiliyordu.</p>
				<p class="normal">“Bebelerimin ölümünden dolayı Tanrıyı da, insanları da hiçbir zaman bağışlamayacağım!”</p>
				<p class="normal">Sesi buz gibiydi genç kadının.</p>
				<p class="normal">Ana, tedirginlikle yattığı yerde yarı doğruldu; bu sözleri söyleten acının keskinliğini yüreğinin derinlerinde duyuyordu.</p>
				<p class="normal">“Gençsiniz daha, yeniden çocuklarınız olur,” dedi sevecenlikle.</p>
				<p class="normal">Genç kadın hemen karşılık vermedi; bir süre sonra fısıltıyla:</p>
				<p class="normal">“Hayır!” dedi. “Bir yerlerim harap olmuş... Doktor bir daha doğuramayacağımı söyledi...”</p>
				<p class="normal">Hızla kaçan bir farenin sesi duyuldu. Görülmez bir şimşeğin ardından katı, kımıltısız karanlık, kuru bir çatırtıyla yerinden oynadı sanki. Güz yağmurunun damdaki kuru otlarda çıkardığı hışırtılar duyuldu yeniden: Biri, incecik parmaklarıyla korka korka otları yokluyor gibiydi. İri damlalar, güz gecesinin ne denli ağır ilerlediğini vurgular gibi meyus, mahzun tıpırtılarla düşüyordu yere.</p>
				<p class="normal">Uykuyla uyanıklık arasında önce yoldan, sonra sofadan boğuk ayak sesleri geldi Ana’nın kulağına. Kapı usulca açıldı. Biri hafif bir sesle:</p>
				<p class="normal">“Tatyana, yattın mı?” diye sordu.</p>
				<p class="normal">“Hayır.”</p>
				<p class="normal">“Peki, o? Uyuyor mu?”</p>
				<p class="normal">“Uyuyor galiba.”</p>
				<p class="normal">Bir alev parladı, hemen sonra titreyerek karanlığın içinde yok oldu. Köylü, Ana’nın yattığı yere yaklaştı, gocuğu düzelterek, Ana’nın ayaklarını güzelce sardı. Bu candan davranıştaki yalınlık Ana’ya dokundu, yeniden gözlerini yumdu, gülümsedi. Stepan sessizce soyundu, ocaktaki yatma çıkıntısına tırmandı. Kulübeye sessizlik çöktü.</p>
				<p class="normal">Uykulu sessizlikte kulak kesilen Ana kımıltısız yatıyor, gözünde Rıbin’in kana bulanmış yüzü canlanıyordu.</p>
				<p class="normal">Ocak çıkıntısından bir fısıltı yükseldi.</p>
				<p class="normal">“Kimler sarılmışlar işe, görüyorsun değil mi? Yaşlı başlı insanlar, cehennemi acılar çekmişler, çalışmışlar, yorulmuşlar, artık dinlenme zamanları, ama onlar bu kez bu işin ucundan tutmuşlar! Ve sen genç, aklı başında bir insan olarak Stepa...”</p>
				<p class="normal">Köylünün tok sesi karşılık verdi:</p>
				<p class="normal">“Böyle işlere girişmeden önce enine boyuna düşünmeli insan...”</p>
				<p class="normal">“Hep böyle söylersin...”</p>
				<p class="normal">Sesler kesildi, sonra yeniden Stepan’ın boğuk sesi duyuldu:</p>
				<p class="normal">“En iyisi şöyle galiba: Önce köylülerle tek tek konuşmalı. Alyoşa Makov, mesela... gözüpek, okuryazar ve hükümete karşı. Sonra Sergey Şorin, o da akıllı bir köylü. Knyazev dürüst, yürekli bir köylü. Şimdilik bu kadarı elverir! Sonra, yaşlı kadının sözünü ettiği adamları da bir görmeli. Baltamı alıp kente giderim, sanki odun kesip para kazanacakmışım gibi... Dikkati elden bırakmamalı. Doğru söylüyor yaşlı kadın: İnsan değerini kendi biçmeli! Bugün işkence ettikleri şu köylü, mesela... kimseden korkup yılacak bir adam değil! Ya Nikita’ya ne dersin? Nasıl da utandı, vicdanı sızladı... Harika bir şey bu!”</p>
				<p class="normal">“Gözünüzün önünde bir insanı dövdüler, siz de ağzınızı ayırıp seyrettiniz!”</p>
				<p class="normal">“Orada dur! Dua et ki, biz de girişmedik adama!”</p>
				<p class="normal">Epeyce konuştu köylü; sesini bazen iyice kısıyor, o zaman Ana söylediklerini duyamıyordu, bazen de boru gibi ötmeye başlıyordu sesi, o zaman da karısı uyarıyordu kendisini:</p>
				<p class="normal">“Yavaş ol, uyandıracaksın...!”</p>
				<p class="normal">Soluksuz bırakıcı, yoğun bir kara bulut üzerine abanmış da kollarına alıp götürmüş gibi derin bir uykuya daldı Ana.</p>
				<p class="normal">Tatyana, Ana’yı uyandırdığında şafağın külrengi, cılız ışıkları kulübenin pencerelerinde ölgünce ışıyor, kilisenin çanı köyü saran soğuk sessizlikte uykulu uykulu geziniyordu.</p>
				<p class="normal">“Semaver hazır... sabah sabah çay içmeden yola çıkarsanız donarsınız...”</p>
				<p class="normal">Stepan, karmakarışık olmuş sakalını tararken, iş bilir bir edayla Ana’ya kentte kendisini nasıl bulabileceğini sordu. Bugün yüzü daha bir eksiksiz, daha bir hoş gibiydi. Çaylarını içerlerken gülümseyerek:</p>
				<p class="normal">“İnanılır gibi değil doğrusu!” dedi.</p>
				<p class="normal">“Ne inanılır gibi değil?” diye sordu Tatyana.</p>
				<p class="normal">“Tanışmamız! Öyle kolayca, kendiliğinden gelişiverdi ki her şey..!”</p>
				<p class="normal">Ana düşünceli, ama kendinden emin:</p>
				<p class="normal">“Bu işle ilgili her şeyde böyledir bu: Şaşılası ölçüde yalın, kolay!”</p>
				<p class="normal">Ev sahipleri ayrılık esnasında pek konuşmadılarsa da, yolculuğunun rahat geçmesi için pek çok ayrıntıyla ilgilendiler, özenli bir yakınlık gösterdiler.</p>
				<p class="normal">Arabadaki yerine oturunca Ana, Stepan’ı düşündü; onun bir köstebek gibi dikkatli, gürültüsüz ve durup dinlenmeksizin çalışacağından emindi. Çalışmalarından hoşnutsuz olan, onları yetersiz bulan karısının sesi çınlayıp duracaktı kulaklarında; ve genç kadın yaşadığı sürece, ne o yeşil gözlerde tutuşan kor ateşler sönecek, ne de ölen çocukları için ana yüreğine çöreklenen öç duygusu yok olacaktı.</p>
				<p class="normal">Rıbin’i anımsadı sonra, onun kanlı yüzünde kor gibi yanan gözlerini, dövülürken söylediği sözleri... Yırtıcı hayvanlar karşısındaki güçsüzlük duygusu yüreğini sıkıştırdı. Ve kente kadar, tüm yol boyunca, külrengi günün donuk, solgun fonunda, kapkara sakalı, paramparça gömleği, arkasına bağladığı elleri, karmakarışık saçları, güçlü bedeni, öfkesi ve gerçeğine inanmışlığıyla Mihail bir an olsun gitmedi gözlerinin önünden. Ve köyleri düşündü: İyice toprağa yapışmış, sinmiş köyleri; buralarda gizli gizli gerçeğin kendilerine ulaşmasını bekleyen insanlar da vardı, ömürleri boyunca hiçbir şey beklemeden, anlamsızca, sessizce çalışan insanlar da...</p>
				<p class="normal">Hayat, toprağı sürülmemiş engebeli bir tarla gibiydi. Sıkıntılı, dilsiz ağızsız bir şekilde kendisini işleyecek insanları bekliyor ve dürüst, onurlu ellere şu sözü veriyordu:</p>
				<p class="normal">“Gelin ve aklın, gerçeğin tohumuyla dölleyin beni! Göreceksiniz, bire yüz vereceğim size!”</p>
				<p class="normal">Yolculuğunun başarılı geçmesini anımsamasıyla, yüreğinin derinlerinde sessiz bir çırpıntı duydu; ama utanarak bastırdı bunu.</p>
				</body>
</html>