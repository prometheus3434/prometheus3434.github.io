<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_22">XX</h2>
				<p class="normal">Bir akşam Ana masa başında oturmuş çorap örüyor, Hohol ise yüksek sesle Romalı kölelerin ayaklanmalarına değgin bir kitap okuyordu. Birden kapı çalındı, Hohol kapıyı açtığında şapkasını ensesine yıkmış, koltuğunun altında bir çıkın, dizlerine dek çamura batmış bir halde, Vesovşçikov girdi içeri.</p>
				<p class="normal">“Geçiyordum, baktım içerde ışık var, hadi dedim, girip bir merhaba diyeyim...” Durdu, tuhaf bir sesle, “Doğruca hapishaneden geliyorum,” diye ekledi; sonra Ana’nın ellerini yakalayarak coşkuyla silkeledi:</p>
				<p class="normal">“Pavel’in çok selamı var!”</p>
				<p class="normal">Ne yapacağına tam karar verememiş gibi, ikircikli, sandalyeye çöktü, somurtkan, kuşkulu, çevresine göz gezdirdi.</p>
				<p class="normal">Ana pek hoşlanmazdı ondan. Kısacık kesilmiş saçları, dört köşe kafası, birbirine yakın ufacık gözlerinden hemen hep ürküntü duyardı; ama bu kez sevinç, sevecenlik doluydu ona karşı:</p>
				<p class="normal">“Süzülmüş, iğne ipliğe dönmüşsün!” dedi. “Hemen ona çay yapalım Andreyciğim...”</p>
				<p class="normal">Mutfaktan Hohol’un sesi duyuldu:</p>
				<p class="normal">“Ben de tam semaveri yakıyordum...”</p>
				<p class="normal">“E, Pavel nasıl? Başka salıverdikleri de var mı, yoksa bir tek seni mi bıraktılar?”</p>
				<p class="normal">Nikolay başını yere eğdi:</p>
				<p class="normal">“Pavel yatıyor... o hâlâ içerde... bir tek beni bıraktılar.” Bakışlarını yerden kaldırıp Ana’nın gözlerine dikti, dişlerinin arasından, ağır ağır: “Heriflere, yeter artık, dedim, ya beni bırakırsınız, ya da ben burada elimi kana bulayacağım, sonra da kendi canıma kıyacağım! Bıraktılar!”</p>
				<p class="normal">“Ya-a-a!” diye mırıldandı Ana, kendini ondan uzaklaştırarak; bakışları onun ufacık gözlerinin delici bakışlarıyla karşılaşınca elinde olmadan gözlerini kırptı.</p>
				<p class="normal">“Fedya Mazin nasıl?” diye bağırdı Hohol mutfaktan. “Şiir yazıyor mu?”</p>
				<p class="normal">“Yazıyor!” dedi Nikolay. Sonra başını sallayarak ekledi: “Doğrusu, anlayamıyorum onu; saka kuşu sanki mübarek: Kafese tıkılmış, yine de şakıyor! Benim anladığım tek şey, şu anda canımın hiç mi hiç eve gitmek istemediği...”</p>
				<p class="normal">“Eve gidip de ne yapacaksın?” dedi Ana dalgın dalgın. “Bomboş, buz gibi bir ev... nicedir ısıtıldığı da yok...”</p>
				<p class="normal">Nikolay karşılık vermedi; gözlerini kısıp öyle kaldı. Cebinden sigara paketini çıkarıp bir sigara yaktı, yüzünün hemen önünde yükselen duman halkalarına bakarak ağır ağır içti sigarasını; asık yüzlü bir köpeğin gülümsemesini andırır çarpık bir gülümseme yerleşmişti yüzüne.</p>
				<p class="normal">“Öyle... buz gibidir şimdi ev... Donmuş hamamböcekleriyle doludur her yan. Fareler bile soğuktan dünyalarını değiştirmişlerdir!” Sonra Ana’nın yüzüne bakmadan boğuk bir sesle ekledi: “Pelageya Nilovna, bu gece burda kalmama izin verir misin?”</p>
				<p class="normal">“Tabii, sorman bile gereksiz!” dedi Ana çabucak; böyle dedi ama onun yanında kendini hiç rahat hissetmiyordu.</p>
				<p class="normal">“Öyle bir devirde yaşıyoruz ki, çocuklar ana babalarından utanıyorlar...”</p>
				<p class="normal">“Efendim?” dedi Ana, ürpererek.</p>
				<p class="normal">Nikolay Ana’ya bir göz attı, gözlerini kapadı; böyle gözleri yumukken çopur yüzü körlerinkine benzemişti.</p>
				<p class="normal">“Çocuklar, diyorum, ana babalarından utanır oldular!” Sesli sesli soludu. “Tabii Pavel senden asla utanmaz... Ama bak, ben babamdan utanıyorum... Ve bir daha da onun evine adam atmak niyetinde değilim. Bundan böyle ne babam, ne de evim var benim! Polis gözetiminde olmasaydım durmaz Sibirya’ya giderdim... Özgürlüklerine kavuşmaları için kürek mahkûmlarının kaçmalarına yardım ederdim orda...”</p>
				<p class="normal">Duyarlı yüreğiyle Nikolay’ın zor durumda olduğunu sezinlemesine karşın, Ana nedense ona acıyamıyordu. Ama suskun kalırsa onun kırılabileceğinden çekindiği için:</p>
				<p class="normal">“O zaman en iyisi gitmen,” dedi.</p>
				<p class="normal">Bu sırada Andrey mutfaktan çıktı ve gülümseyerek:</p>
				<p class="normal">“Gene ne vaazlar veriyorsun, ha?” dedi.</p>
				<p class="normal">Ana:</p>
				<p class="normal">“Gidip yiyecek bir şeyler getireyim,” diyerek yerinden doğruldu.</p>
				<p class="normal">Vesovşçikov bir süre Hohol’a dik dik baktıktan sonra:</p>
				<p class="normal">“Bana kalırsa,” dedi, “kimilerini eşek cennetine yollamadan bu iş olmaz!”</p>
				<p class="normal">“Allah allah! O niye peki?”</p>
				<p class="normal">“Yok olmaları gerek de ondan...”</p>
				<p class="normal">Hohol, öyle uzun boylu, zayıf, odanın ortasında dikiliyor, elleri cebinde, bacakları üstünde yaylanarak Nikolay’ı tepeden süzüyordu. Solgun yüzüne allar basmış Nikolay ise çevresinde sigara dumanından bulutçuklar, sandalyesinde sımsıkı oturuyordu.</p>
				<p class="normal">“İsay Gorbov’un kellesini koparacağım, göreceksin!”</p>
				<p class="normal">“Ne için?</p>
				<p class="normal">Vesovşçikov, Andrey’e düşmanca baktı:</p>
				<p class="normal">“Bir daha ispiyonculuk yapıp da kimseyi ele vermemesi için! Babam onun yüzünden her şeyini kaybetti, şimdi ispiyoncu olarak işe girmek için onun çevresinde dört dönüyor!”</p>
				<p class="normal">“Demek öyle!” dedi Andrey. “İyi ama bundan dolayı seni kim suçlayabilir ki! Ahmak mı bunlar!”</p>
				<p class="normal">Nikolay hep öyle ters:</p>
				<p class="normal">“İkisi de aynı kapıya çıktıktan sonra, ahmak olmuş akıllı olmuş fark eder mi?” dedi. “Örneğin seni alalım: Sen akıllısın... Pavel de öyle... Ama ben sizin için Fedya Mazin’le ya da Samoylov’la bir miyim? Ya da ikiniz birbirinizi gördüğünüz gibi mi görürsünüz beni de? Yalan söylemeye yeltenme, nasılsa anlarım... hepiniz bir olup beni elinizin tersiyle itiyorsunuz.</p>
				<p class="normal">Hohol geçip onun yanına oturdu, usulca ve son derece sevecen:</p>
				<p class="normal">“Hastasın sen Nikolay!” dedi.</p>
				<p class="normal">“Hasta mıyım? Sizler de hastasınız o zaman! Ancak, kendi hastalıklarınız size benim hastalığımdan daha soylu geliyor. Hepimiz rezilin tekiyiz aslında. İşte benim görüşüm! Var mı buna verecek bir yanıtın? Ha...”</p>
				<p class="normal">Bakışlarını Andrey’in yüzüne mıhladı ve meydan okurca bir sırıtmayla vereceği yanıtı bekledi. Çopur yüzünde en ufak bir kımıltı yoktu; yalnız kalın, etli dudakları kızgın bir şeye dokunmuş gibi ince ince titriyordu.</p>
				<p class="normal">Vesovşçikov’un düşmanca bakışlarını mavi gözlerinde beliren hüzünlü bir gülümsemeyle karşılayan Hohol:</p>
				<p class="normal">“Hiçbir şey söylemeyeceğim sana,” dedi sevecenlikle. “Çünkü içi dağlanmış, yüreği paramparça biriyle tartışmaya girmek onu daha da yaralar, dostum! Bunu çok iyi biliyorum!”</p>
				<p class="normal">“Benimle tartışılmaz zaten,” diye homurdandı Nikolay, bakışlarını yere indirerek. “Ben kim tartışmak kim!”</p>
				<p class="normal">“Sanırım,” diye yeniden başladı Hohol, “biz hepimiz cam kırıkları üzerinde yalınayak yürümeye kalkıştık... her birimiz içimizin karardığı anlarda şimdi senin soluduğun gibi soluduk!”</p>
				<p class="normal">“Senin bana söyleyecek sözün olamaz!” dedi Vesovşçikov ağır ağır. “Ruhum bir kurt gibi çığlık çığlığa!”</p>
				<p class="normal">“Bir şey de söyleyecek değilim zaten! Yalnız şundan eminim ki, bütün bunlar geçecek... Belki tümüyle değil, ama geçecek!”</p>
				<p class="normal">Gülümsedi, eliyle Nikolay’ın omzuna vurarak sürdürdü sözlerini:</p>
				<p class="normal">“Bu, kardeş, bir tür çocukluk hastalığıdır... kızamık gibi tıpkı... hepimiz geçiririz bunu: Güçlüler daha hafif atlatır, güçsüzler biraz daha ağır... İnsanın kendini bulduğu, ama yaşamı ve yaşamdaki yerini henüz tam algılayamadığı bir anda tutuluruz bu hastalığa. Kendini çok körpe, herkesin ağzını sulandıran bir hıyar gibi görürsün; Sanırsın ki bir tek sen böylesin ve herkes seni yemenin peşinde! Bir süre sonra sende en iyi olan yanların başkalarında da bulunduğunun ayırdına varırsın ve bu seni rahatlatır. Biraz da vicdanını sızlatır: Sızlatır, çünkü, elindeki minicik çıngırağı çalmak için koca çan kulesine tırmanmışsındır; oysa bayramları duyuran büyük çanın ağır uğultusu altında senin çıngırakçığın sesi vızıltı gibi kalır. Sonra bir şeyin daha ayırdına varırsın: Bakarsın ki, senin çıngırağın sesi genel koro içinde duyuluyor, ama tek başınayken büyük çanın ağır uğultusu yanında tereyağına batmış sinek gibi umarsızca çırpınıyor. Anlıyorsun değil mi ne demek istediğimi?”</p>
				<p class="normal">“Anlamaya anlıyorum da...” dedi Nikolay, başıyla da evetleyerek, “inanmıyorum!”</p>
				<p class="normal">Hohol gülümsedi, ayağa kalktı, hızlı hızlı dolaşmaya başladı:</p>
				<p class="normal">“Önceleri ben de inanmazdım! Ah, kafa değil yük arabası!”</p>
				<p class="normal">Hohol’a bakan Nikolay’ın yüzünde somurtmakla gülmek arası bir ifade belirdi:</p>
				<p class="normal">“Yük arabası mı? Niye?”</p>
				<p class="normal">“Hiç! Benzerlikten!”</p>
				<p class="normal">Vesovşçikov birden kahkahalarla gülmeye başladı.</p>
				<p class="normal">Volta atan Hohol tam onun karşısında durdu; şaşırmıştı:</p>
				<p class="normal">“Niye güldün?”</p>
				<p class="normal">“Hakaret edip seni kıracak birinin aptal olması gerek diye düşünürdüm hep!”</p>
				<p class="normal">Hohol omuz silkti:</p>
				<p class="normal">“Kim ne diye hakaret etsin ki bana?”</p>
				<p class="normal">Hoşgörür bir gülümsemeyle yüzü aydınlanan Vesovşçikov:</p>
				<p class="normal">“Bilmiyorum!” dedi “Bana öyle geliyor ki, sana her kim hakaret eder, seni kırarsa, daha sonra buna çok pişman olur... söylemek istediğim yalnızca buydu.”</p>
				<p class="normal">“Ah, demek sözü buraya getirecektin!” dedi Hohol gülümseyerek.</p>
				<p class="normal">Bu sırada Ana mutfaktan seslendi:</p>
				<p class="normal">“Andreyciğim!”</p>
				<p class="normal">Andrey çıktı.</p>
				<p class="normal">Odada yalnız kalan Vesovşçikov çevresine bakındı, bacağını gererek uzattı; ayağındaki kalın, ağır çizmeleri inceledi; sonra eğildi, eliyle baldırını yokladı; elini yüzü hizasına kaldırıp önce avuç içini, sonra da elinin sırtını dikkatle inceledi. Eli kalınca, parmakları ise kısa ve küttü; üzerleri sarı tüylerle kaplıydı. Elini havada salladıktan sonra doğrulup kalktı.</p>
				<p class="normal">Andrey kucağında semaverle içeri girdiğinde, aynanın önünde durmakta olan Vesovşçikov:</p>
				<p class="normal">“Ne zamandır gördüğüm yoktu suratımı!” dedi.</p>
				<p class="normal">Sonra kıs kıs gülerek ekledi:</p>
				<p class="normal">“Meğer ne iğrençmiş suratım!”</p>
				<p class="normal">Andrey onu dikkatle süzerek:</p>
				<p class="normal">“Başka işin yok mu senin?” dedi.</p>
				<p class="normal">Vesovşçikov tane tane:</p>
				<p class="normal">“Saşenka’ya göre yüz, ruhun aynasıymış!” dedi.</p>
				<p class="normal">“Ne alakası var!” dedi Hohol. “Kendisinin de burnu kemerli, yüzü kemikli, ama tertemiz, dupduru bir ruhu var!”</p>
				<p class="normal">Vesovşçikov onu dikkatle süzdü, gülümsedi.</p>
				<p class="normal">Çaylarını içmeye başladılar.</p>
				<p class="normal">Vesovşçikov irice bir patates aldı, kopardığı ekmek parçasını kısa, kesik hareketlerle bolca tuzladı, sonra tıpkı öküzlerin geviş getirmesi gibi hiç acele etmeden, ağır ağır çiğnemeye başladı.</p>
				<p class="normal">“Burda işler ne durumda?” diye sordu, ağzı tıka basa doluyken.</p>
				<p class="normal">Andrey, keyifle fabrikada propaganda çalışmalarının nasıl başarıyla yürütüldüğünü anlatmaya başlayınca, yüzü yeniden asıldı Nikolay’ın ve boğuk bir sesle:</p>
				<p class="normal">“Ölme eşeğim, ölme!” dedi. “Zaman yitirmekten başka bir şey değil bütün bunlar! Oysa elimizi çabuk tutmamız gerek bizim.”</p>
				<p class="normal">Ana bakışlarını Vesovşçikov’a yöneltti; göğsünde usuldan bu adama karşı düşmanca bir şeylerin kımıldadığını duyumsuyordu.</p>
				<p class="normal">“Hayat at değildir,” dedi Andrey. “Onu kamçılayamazsın!”</p>
				<p class="normal">Vesovşçikov kafasını olumsuz anlamda sallamayı sürdürerek:</p>
				<p class="normal">“Ölme eşeğim ölme!” diye yineledi. “Ben o kadar sabredemem! Ama ne yapmam, nerden başlamam gerektiğini bilemiyorum?”</p>
				<p class="normal">Ellerini umarsızca iki yana açmış, susarak Hohol’un vereceği yanıtı bekliyordu.</p>
				<p class="normal">Andrey başını önüne eğdi:</p>
				<p class="normal">“Hepimiz öğrenmeli ve başkalarına da öğretmeliyiz! Yapmamız gereken şey bu!”</p>
				<p class="normal">“Ne zaman dövüşeceğiz?”</p>
				<p class="normal">“Önce epeyce bir dayak yiyeceğiz!” dedi Hohol gülümseyerek. “Bundan kesin eminim. Ne zaman dövüşeceğimizi ise bilemem... Ama bana soracak olursan, elimize silah almadan önce kafalarımızı silahlandıracağız!”</p>
				<p class="normal">Nikolay yeniden ağzına iri bir lokma attı. Ana, sezdirmeden onun geniş, iri yüzünü izliyor; bu yüzde, kendisini Nikolay’ın o kocaman, dört köşe, ağır bedeniyle barıştıracak bir şeyler bulmaya çalışıyordu.</p>
				<p class="normal">Ve bakışları onun küçücük gözlerinin delici bakışlarıyla karşılaştığında ürkmüş gibi kaşlarını oynatıyordu. Andrey ise alabildiğine sakindi; birden bir konu açıp bir şeyler söylüyor, sonra uzun uzun gülüyor, derken birden konuşmayı kesip ıslık çalmaya başlıyordu.</p>
				<p class="normal">Onun tedirgin bir ruh hali içinde bulunduğuna karar verdi Ana. Nikolay ise köşesinde konuşmadan oturuyor, Hohol kendisine bir şey sorduğunda isteksizce kısa yanıtlar veriyordu. Çok geçmeden ufacık odanın iki sakinini darallar bastı, boğuluyormuş gibi duyumsadılar kendilerini; bazen Ana, bazen de Andrey konuğa kaçamak bakışlar fırlatıyorlardı.</p>
				<p class="normal">Sonunda Nikolay yerinden kalktı:</p>
				<p class="normal">“Gidip yatayım bari... tutukevinde işimiz gücümüz yatmaktı... sonra birden salıverdiler... ben de yürüdüm durdum... yorgunum...”</p>
				<p class="normal">Mutfağa yöneldi, bir süre çıkardığı sesler duyuldu o yönden, sonra birden sanki ölmüş gibi kaskatı bir sessizlik egemen oldu ortalığa. Sessizliği dinleyen Ana:</p>
				<p class="normal">“Korkunç şeyler geçiyor kafasından!” diye fısıldadı Andrey’e.</p>
				<p class="normal">Hohol başını sallayarak Ana’yı onayladı:</p>
				<p class="normal">“Zor bir adam! Ama geçer bu halleri! Bende de böyle olduydu. Yürekte yanan ateş yeterince parlak değilse, kurum birikir insanın içinde. Hadi siz de yatın, anacığım, ben bir süre daha oturup okuyacağım.</p>
				<p class="normal">Yatağına, bir basma perdeyle ayrılmış köşeye yöneldi Ana. Masa başında oturan Andrey epey bir süre onun ılık bir mırıltı halinde okuduğu dualarını ve soluk alıp verişini dinledi. Kitabın sayfalarını hızlı hızlı çeviriyor, heyecanla alnını ovuşturuyor, uzun parmaklarıyla bıyıklarını buruyor, oturduğu yerde bacaklarını sallıyordu. Camların gerisinde uğuldayan rüzgâra, saatin düzenli tik takları eşlik ediyordu.</p>
				<p class="normal">Derken, Ana’nın usul mırıltısı duyuldu:</p>
				<p class="normal">“Ah, Tanrım! Dünyada bunca insan, bunca insanın her birinin de kendine göre bir derdi var. Hiç mi mutlu insan yok? Varsa nerdeler?”</p>
				<p class="normal">Hohol bir yankı gibi yanıtladı onu:</p>
				<p class="normal">“Var öyle insanlar... var! Yakında sayıları daha da artacak!”</p>
				</body>
</html>