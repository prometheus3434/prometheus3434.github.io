<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_16">XIV</h2>
				<p class="normal">Gün ağır ağır sona erdi... Uykusuz geçen bir gece... Sonra çok daha ağır geçen yeni bir gün... Birini bekliyordu, ama kimsenin geldiği yoktu. Akşam oldu. Sonra gece. Soğuk bir yağmur ve onun duvarlarda ah çeker gibi çıkardığı sesler. Bacadan gelen uğultular; döşemenin altında ince ince birtakım kımıltılar. Çatıdan akan suyun tekdüze, bezgin sesi ve tuhaf bir şekilde buna eşlik eden saatin tik takları. Sanki bütün ev usul usul sallanırken, çevrede her şey derin bir keder içinde: Alabildiğine gereksiz, ıssız, tenha.</p>
				<p class="normal">Biri camı tıklattı: Bir kez, sonra bir kez daha... Bildiği bir sesti bu; korkutmazdı onu. Ama bu kez sevinçten ürperdiğini hissetti. Belli belirsiz bir umutla fırlayıp kalktı, şalını omuzuna aldı, gidip kapıyı açtı...</p>
				<p class="normal">Samoylov’du gelen; ardında biri daha vardı: Kaşlarına kadar inik şapkasından ve paltosunun kalkık yakalarından yüzü görülmeyen biri.</p>
				<p class="normal">“Uyandırdık mı sizi?” dedi Samoylov, selam bile vermeden. Yüzü kaygılıydı; onda pek görülen bir durum değildi bu.</p>
				<p class="normal">“Uyumuyordum!” dedi Ana; gözleri gelenlerin gözlerinde, sessizce beklemeye başladı.</p>
				<p class="normal">Samoylov’un yol arkadaşı derin bir göğüs geçirdi –soluğu hırıltılıydı–, şapkasını çıkardı, kısa parmaklı, büyükçe elini Ana’ya uzattı, eski bir dost gibi içten, sevecen:</p>
				<p class="normal">“Merhaba, anacığım!” dedi. “Tanıyamadınız galiba?”</p>
				<p class="normal">“Siz misiniz?” diye bağırdı Ana, sevinçle. “Yegor İvanoviç?”</p>
				<p class="normal">Zebur okuyucusu papazlar gibi uzun saçlı başını önüne eğen konuk:</p>
				<p class="normal">“Ta, kendisi!” dedi. Yuvarlak, dolgun yüzünde aydınlık, sevecen bir gülümseme belirdi; küçük, gri gözleri Ana’ya içtenlikle bakıyordu. Kısa boyu, kısa kolları, toparlak bedeni, kalın boynuyla bir semavere benziyordu. Yüzü parlıyordu. Sesli sesli soluk alıp veriyordu; göğsünde titreşen, pır pır eden bir şey vardı sanki...</p>
				<p class="normal">“İçeri geçin, ben şimdi giyinir gelirim,” dedi Ana.</p>
				<p class="normal">Samoylov ona kaş altından bakarak, epeyce bir kaygılı:</p>
				<p class="normal">“Aslında bizim sizinle bir işimiz vardı,” dedi.</p>
				<p class="normal">İçeri geçen Yegor İvanoviç:</p>
				<p class="normal">“Bu sabah, canım anacığım,” dedi, “herhalde tanıyorsunuz kendisini, Nikolay İvanoviç, hapisten çıktı...”</p>
				<p class="normal">“Hapiste miydi Nikolay İvanoviç?”</p>
				<p class="normal">“İki ay on bir gündür... Hohol’la Pavel’i görmüş orada. Her ikisinin de size çok selamları varmış. Pavel ayrıca kendisi için kaygılanmamanızı rica etmiş: Bizleri çok düşünen iyiliksever yöneticilerimiz sayesinde, hapishanenin kendisi için sık sık dinleneceği bir yer olacağını unutmamanızı söylemiş oğlunuz. Şimdi gelelim asıl konuya anacığım. Dün kaç kişinin tutuklandığını biliyor musunuz?”</p>
				<p class="normal">“Aa! Pavel’den başkaları da mı var?” diye bağırdı Ana, şaşkınlıkla.</p>
				<p class="normal">Yegor İvanoviç alabildiğine sakin, soğukkanlı:</p>
				<p class="normal">“Pavel, kırk dokuzuncu!” dedi. “On kadar kişiyi daha tutuklamalarını bekliyoruz... Şu bay da onların arasında...”</p>
				<p class="normal">Samoylov suratı bir karış:</p>
				<p class="normal">“Evet, sanırım beni de alacaklar,” dedi.</p>
				<p class="normal">Pelageya kendini rahatlamış hissetti, daha rahat soluk alıyordu sanki.</p>
				<p class="normal">‘İyi, orda yalnız değilmiş!’ diye geçti kafasından.</p>
				<p class="normal">Üzerini giyinip geldi. Canlı, coşkulu bir gülümsemeyle:</p>
				<p class="normal">“Tutuklanmış bu kadar insan..! Çok tutmazlar herhalde onları içerde?”</p>
				<p class="normal">“Doğru!” dedi Yegor İvanoviç. “Onlardan daha kurnaz davranır da oyunlarını bozabilirsek, neye uğradıklarını şaşırırlar! Demek istediğim, şu: Fabrikada broşürlerimiz görülmez olursa, jandarmalar bu olaya dört elle sarılır ve bunu Pavel’le arkadaşlarının aleyhlerine kanıt olarak değerlendirirler.”</p>
				<p class="normal">Ana son derece kaygılı:</p>
				<p class="normal">“Nasıl yani?” diye sordu.</p>
				<p class="normal">“Çok basit!” dedi Yegor İvanoviç, yumuşacık bir sesle. “Bazen jandarmalar da doğru akıl yürütürler. Şimdi, düşünün: Pavel dışardayken, bildiriler, broşürler dağıtılıyordu; Pavel içeri atıldı, bildiriler, broşürler bıçakla kesilmiş gibi kesildi! Demek ki hep onun marifetiymiş bunlar!.. Böylece de içerdekilere kök söktürmeye başlayacaklar! Jandarma bu işi öyle sever ve bu işte öyle beceriklidir ki, düşman başına!”</p>
				<p class="normal">“Anlıyorum, anlıyorum!” dedi Ana; son derece kaygılanmıştı. “Tanrım! Ne yapacağız peki?”</p>
				<p class="normal">Mutfaktan Samoylov’un sesi geldi:</p>
				<p class="normal">“Hemen herkesi yakaladı alçak herifler! Bildiri işini eskisi gibi sürdürebilmenin bir yolunu bulmalıyız: Hem davamız için gerekli bu, hem de içerdeki arkadaşlarımızı kurtarabilmemiz için!”</p>
				<p class="normal">“Ama bu işi yapacak kimse kalmadı elimizde,” diye ekledi Yegor, gülümseyerek. “Harika bildiriler hazırladık... Ben yazdım, ben çoğalttım... Ama işte bunları fabrikaya nasıl sokacağız? Sorun, bu!”</p>
				<p class="normal">“Girişte herkesin üstünü arıyorlar artık,” dedi Samoylov.</p>
				<p class="normal">Ana, kendisinden bir şeyler beklediklerini hissediyordu. Telaşlı:</p>
				<p class="normal">“Peki nasıl olacak? Ne yapılacak?” diye sordu.</p>
				<p class="normal">Samoylov kapının eşiğine gelerek:</p>
				<p class="normal">“Pelageya Nilovna,” dedi, “siz şu... satıcı Korsunova ile tanışıyorsunuz, değil mi?”</p>
				<p class="normal">“Evet?”</p>
				<p class="normal">“Acaba, diyoruz, söyleseniz o içeri sokmaz mı?”</p>
				<p class="normal">Ana olumsuz anlamda elini salladı:</p>
				<p class="normal">“Yok, cancağzım,” dedi. “Gevezenin tekidir o kadın. Dünyada olmaz! Hemen öğrenirler bu işin benim aracılığımla, bu evden yürütüldüğünü. Olacak şey değil!”</p>
				<p class="normal">Birden aklına gelen bir düşünceyle yüzü aydınlandı, heyecanla:</p>
				<p class="normal">“Verin onları, verin bana!” dedi. “Bulurum... ben kendim bir yolunu bulurum! Beni yanına yardımcı almasını rica ederim Mariya’ya! Öyle ya, yiyecek ekmeğimi kazanmam gerek benim de! Yemekleri fabrikaya ben götürürüm! Beceririm bu işi!”</p>
				<p class="normal">Ellerini göğsüne bastırarak telaşla konuşuyor, bu işi becereceğine, kimsenin bir şey fark etmeyeceğine güvenceler veriyordu. Sözlerinin sonunda zafer coşkusuyla:</p>
				<p class="normal">“Görecekler!” diye bağırdı. “Pavel’i içeri atmakla bir şeyin değişmediğini... elinin hapishaneden ta buraya uzandığını görecekler!”</p>
				<p class="normal">Üçü de canlanmıştı. Keyfinden hızla ellerini birbirine sürten Yegor gülümseyerek:</p>
				<p class="normal">“Harika, anacığım!” dedi. “Bir bilseniz hem de ne kadar harika oldu bu! Harikadan da öte: Büyüleyici!”</p>
				<p class="normal">“Valla bu iş olursa yok mu,” dedi Samoylov, keyifle ellerini ovuşturarak, “hapishane bana huzurevi gibi gelecek!”</p>
				<p class="normal">Yegor, hırıltılı sesiyle:</p>
				<p class="normal">“Biliyor musunuz, siz dünya güzelisiniz!” dedi.</p>
				<p class="normal">Ana gülümsedi. Durum apaçık ortadaydı: Fabrikada yeniden bildiriler görülürse, Müdürlük bunları dağıtanın onun oğlu olmadığını anlayacaktı. Bu işin altından kalkabileceğini hissetmek müthiş keyiflendirmişti kendisini.</p>
				<p class="normal">“Pavel’in ziyaretine gittiğinizde,” dedi Yegor, Samoylov’a, “harika bir annesi olduğunu söyleyin ona!”</p>
				<p class="normal">“Sanırım, ziyaret gününden önce göreceğim onu!” dedi Samoylov gülümseyerek.</p>
				<p class="normal">“Ne gerekiyorsa yaptığımı söyleyin ona,” dedi Ana. “Bunu bilmesini istiyorum...”</p>
				<p class="normal">Yegor, Samoylov’u göstererek:</p>
				<p class="normal">“Peki ya onu tutuklamazlarsa?” dedi.</p>
				<p class="normal">“Ne gelir elden!”</p>
				<p class="normal">Konukların ikisi birden kahkahalarla gülmeye başladılar. Yaptığı gafı anlayan Ana da gülmeye başladı, ama sessiz, utangaç ve birazcık da cilveyle gülüyordu.</p>
				<p class="normal">“Kendi derdinden insan başkasını düşünemez oluyor...” dedi gözlerini yere indirerek.</p>
				<p class="normal">“Bu çok doğal!” dedi bağırarak Yegor. “Pavel konusunda içiniz rahat olsun... Hiç merak etmeyin onu! Göreceksiniz, girdiğinden çok daha iyi durumda çıkacak hapisten! Orada hem dinlenir, hem kendini yetiştirirsin... Oysa dışardayken arkadaşlar böyle şeylere hiç zaman bulamazlar. Ben, mesela, üç kez içeri girdim... elbet isteyerek olmadı bu ziyaretler, ama her seferinde kafaca da, bedence de kazançlı çıktım.”</p>
				<p class="normal">Ana onun yalın, duru yüzüne sevgiyle baktı:</p>
				<p class="normal">“Ama solumakta güçlük çekiyorsunuz?”</p>
				<p class="normal">Yegor, parmağını yukarı kaldırarak:</p>
				<p class="normal">“Bunun özel nedenleri var!” dedi. “Evet, demek ki, anlaştık anacığım! Yarın bütün malzemeleri ulaştıracağız size... böylece, yüzyılların karanlığını kesecek testere yeniden çalışmaya başlayacak! Yaşasın düşünce özgürlüğü! Yaşasın anaların yüreği! Şimdilik hoşça kalın!”</p>
				<p class="normal">“Hoşça kal!” dedi Samoylov da Ana’nın elini kuvvetle sıkarak. “Ben kendi anama böyle bir şeyin sözünü bile açamam! Ya, böyle işte!”</p>
				<p class="normal">“Bir gün herkes her şeyi anlayacak!” dedi Ana, onun içini rahatlatmak için.</p>
				<p class="normal">Konukları gidince kapıyı sıkıca kapadı, odanın ortasına gelip diz çöktü, yağmur gürültüsü altında dua etmeye başladı. Sözsüzdü duası; bir büyük düşünceden ibaret bir duaydı bu, Pavel’in onun yaşamına soktuğu insanlara dair büyük bir düşünce... Bu insanlar kendisiyle karşısında duran aziz tasvirleri arasından ağır ağır geçiyorlardı: Hepsi de o kadar yalın, tuhaf denecek kadar birbirlerine yakın ve o kadar yalnızdılar ki...</p>
				<p class="normal">Sabah erkenden Mariya Korsunova’ya gitti.</p>
				<p class="normal">Satıcı kadın hep olduğu gibi yağ içindeydi, hep olduğu gibi gevezeydi. Pek duygulu bir şekilde karşıladı Ana’yı:</p>
				<p class="normal">Yağlı eliyle omuzuna pat pat vurarak:</p>
				<p class="normal">“Üzülüyor musun?” dedi. “Boşver! N’oldu yani alıp götürdüler de! Sıkma canını, bir şey olmaz! Eskiden hırsızı uğursuzu atarlardı hapse, şimdi doğru söylemek suç oldu! Pavel, söylenmemesi gereken bir şey söylemiş olabilir... ama bütün işçiler adına ortaya atıldığını herkes biliyor... onun için dert etme! Kimin iyi, temiz insan olduğunu belki herkes söylemiyor, ama herkes biliyor. Hep ziyaretine gelmek istedim ama bir türlü zaman bulamadım. Ha babam pişir-kotar-götür sat! Yine de yok yoksul öleceğim! Aşığım olacak üçkağıtçılar yedi bitirdiler beni! Hamamböcekleri gibi... doymak bilmiyorlar! Bir kenara on rublecik koymaya göreyim, aşağılık namussuzun biri çıkıyor, anında yok ediyor parayı! Kadın olmak mı, illallah! Dünyanın en iğrenç zanaatı! Yalnız yaşamak bir dert, biriyle yaşamak daha da büyük bir dert!”</p>
				<p class="normal">Vlasova kadının gevezeliğini kesmek zorunda kaldı:</p>
				<p class="normal">“Ben buraya... beni yanına yardımcı alıp alamayacağını sormak için gelmiştim!”</p>
				<p class="normal">Mariya, önce:</p>
				<p class="normal">“Nasıl yani?” dedi, arkadaşının açıklamalarını dinledikten sonra, başını onaylar anlamda sallayarak: “Kabul!” dedi. “Hatırlar mısın, kocam üzerime yürüdüğünde bana siper olurdun? Ben de yoksulluğuna karşı sana siper olacağım! Aslında sana herkesin yardım etmesi gerek, çünkü senin oğlun toplumun ortak davası uğruna kendini feda etti. Yaman bir delikanlı, bunu herkes kabul ediyor ve herkes ona acıyor. Bak, demedi deme, bu tutuklamalardan hiç hayırlı bir sonuç elde edemeyecek fabrika yönetimi. Olup bitenlere bak, anlarsın! Herkes gidişatın kötü olduğunu söylüyor. Müdüriyet, tabii, adamı bacağından vurduk, bu bacakla fazla yol alamaz diye düşünüyor! Oysa gerçek bambaşka: On kişiyi vursan bile, yüzlerce işçiyi öfkelendirmiş oluyorsun!”</p>
				<p class="normal">Konuşma şu anlaşmayla sona erdi: Ertesi gün Mariya’nın yaptığı yemekleri Vlasova iki tencere içinde fabrikaya götürecek, Mariya da pazara alışverişe gidecekti.</p>
				</body>
</html>