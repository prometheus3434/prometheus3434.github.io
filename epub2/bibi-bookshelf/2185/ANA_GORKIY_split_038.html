<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_36">V</h2>
				<p class="normal">İki gün sonra bir köye vardılar; Ana tarlada çalışan bir köylüye katran farikasının nerede olduğunu sordu; az sonra orman içinde, ağaç köklerinin adeta merdiven basamakları oluşturduğu dik bir keçiyolundan inip yuvarlacık, küçük bir açıklığa çıktılar. Açıklıkta her yan kömür, yonga gibi ince ince kesilmiş dal parçaları ve katranla doluydu.</p>
				<p class="normal">“İşte geldik!” dedi Ana, tedirginlikle çevresine bakınarak.</p>
				<p class="normal">Dal ve sırıklardan yapılmış bir kulübenin yanında, yere çakılı kazıklara tutturulmuş üç kalın tahtadan oluşan masanın çevresine Rıbin, Yefim ve iki delikanlı oturmuş yemek yiyorlardı. Rıbin’in yüzü gözü kapkaraydı ve gömleğinin göğüs düğmeleri çözüktü. Gelenleri ilk Rıbin gördü; elini gözüne siper ederek bir süre baktı ve sessizce beklemeye başladı.</p>
				<p class="normal">“Merhaba, Mihaylo kardeş!” diye bağırdı Ana, uzaktan.</p>
				<p class="normal">Mihaylo gelenleri karşılamak için kalktı, Ana’yı tanıyınca durdu, gülümsedi, kapkara eliyle sakalını sıvazladı.</p>
				<p class="normal">“Hacı olmaya gidiyoruz!” diye bağırdı Ana yaklaşırken. “Hadi, dedim, geçerken bir uğrayayım kardeşime! Bu da arkadaşım, adı Anna...”</p>
				<p class="normal">Buluşu pek hoşuna gitti, gururla Sofia’nın sert, ciddi yüzüne baktı göz ucuyla.</p>
				<p class="normal">“Merhaba!” diye karşılık verdi Rıbin, yarım bir gülümsemeyle; Ana’nın elini sıktı, başıyla Sofia’yı selamladı, sonra: “Bırak yalanı!” dedi. “Burası kent değil... yalana gerek duyulmaz burada... Ve aramızda yabancı da yoktur...”</p>
				<p class="normal">Yefim masada oturup hac yolcularına dikkatle bakıyor ve öbür iki gence bir şeyler söylüyordu. Kadınlar masaya iyice yaklaşınca, yerinden kalkıp sessizce eğilerek selamladı onları; öbür iki genç ise konukları görmemişlerdi sanki, aldırışsız oturuyorlardı.</p>
				<p class="normal">Rıbin, Vlasova’nın omuzuna şaplak atar gibi hafifçe vurarak:</p>
				<p class="normal">“Valla keşişler gibi yaşıyoruz burada!” dedi. “Kimse ziyaretimize gelmiyor, bizim patron köyde değil, karısı hastanede; kahya olarak buralar şimdi benden soruluyor. Buyurun, masaya oturun. Çay içer misiniz, karnınız aç mı? Yefim, hadi biraz süt getiriver!”</p>
				<p class="normal">Yefim ağır ağır kulübeye yöneldi; yolcular omuzlarından torbalarını indirdiler; gençlerden zayıf, uzun boylu olanı yerinden kalkıp onlara yardım etti; tıknaz, eski püskü giysili olanı ise dalgın, düşünceli masaya dirseklerini dayamış onlara bakıyor, arada bir başını kaşıyarak duyulur duyulmaz bir sesle şarkı mırıldanıyordu.</p>
				<p class="normal">Ağır bir katran kokusu, çürümüş yaprak kokusuna karışıyor, insanın başını döndürüyordu. Zayıf, uzun boylu delikanlıyı gösteren Rıbin:</p>
				<p class="normal">“Bunun adı Yakov,” dedi. “Bu da İgnatiy... Senin oğlundan ne haber?”</p>
				<p class="normal">“Hapiste!” dedi Ana, göğüs geçirerek.</p>
				<p class="normal">“Yine mi?” diye bağırdı Rıbin. “Pek sevdi galiba...”</p>
				<p class="normal">İgnatiy şarkıyı kesti. Yakov, Ana’nın elindeki sopayı alarak:</p>
				<p class="normal">“Otursana!” dedi.</p>
				<p class="normal">Rıbin de Sofia’ya dönerek:</p>
				<p class="normal">“Ne duruyorsunuz, otursanıza!” dedi. Sofia dikkatle Rıbin’i süzerek sessizce bir kütüğe oturdu.</p>
				<p class="normal">Kendisi de Ana’nın karşısına oturan Rıbin:</p>
				<p class="normal">“Ne zaman götürdüler?” diye sordu; sonra başını iki yana sallayarak, “Talih yüzüne gülmüyor hiç Nilovna,” dedi.</p>
				<p class="normal">“Ne gelir elden!” dedi Ana.</p>
				<p class="normal">“Yani? Alışıyor musun duruma?”</p>
				<p class="normal">“Hayır, alışmıyorum, ama işlerin ancak böyle yürüyebileceğini görüyorum.”</p>
				<p class="normal">“Pekala!” dedi Rıbin. “Hadi anlat şimdi olup bitenleri...”</p>
				<p class="normal">Yefim çanak içinde süt getirdi, masadaki fincanlardan birini suyla çalkaladı, sonra süt doldurup Sofia’nın önüne sürdü; bu sırada dikkatle Ana’nın anlattıklarını dinliyordu. Yürürken, süt koyarken son derece sessiz ve dikkatliydi. Ana’nın kısa öyküsü bittiğinde bir süre kimse konuşmadı; herkes kendi önüne bakıyordu. İgnatiy tırnağıyla masanın tahtasına bir desen çizmeye çalışıyor; Yefim, Rıbin’in arkasında, dirseğiyle onun omuzuna dayanmış, ayakta duruyor; ellerini göğsünde çapraz kavuşturmuş Yakov ise bir ağacın gövdesine dayanmış, başı önünde duruyordu. Sofia kaş altından köylüleri inceliyordu.</p>
				<p class="normal">Olup bitenlere canı sıkılan Rıbin ağır ağır ve uzata uzata:</p>
				<p class="normal">“Ya-a, işte böyle!” dedi. “Adamlar açık açık yapıyorlar yapacaklarını!”</p>
				<p class="normal">“Burda öyle bir yürüyüş düzenleseydik, köylüler anamızı ağlatırlardı bizim!” dedi Yefim kederli bir gülümsemeyle.</p>
				<p class="normal">“Vallahi öyle!” dedi İgnatiy başıyla Yefim’i onaylayarak. “Ellerinden kimse kurtaramazdı bizi! Ben fabrikada çalışacağım... orası daha iyi...”</p>
				<p class="normal">“Pavel’i yargılayacaklarını söylüyorsun...” dedi Rıbin. “Peki ne ceza verirlermiş, duyduğun bir şey var mı?”</p>
				<p class="normal">“Ya kürek cezası ya da ömür boyu Sibirya’ya sürgün...” dedi Ana usulca.</p>
				<p class="normal">Delikanlıların üçü birden Ana’ya baktılar; Rıbin’se başını önüne eğip ağır ağır:</p>
				<p class="normal">“Bu işe girişirken başına gelecekleri biliyordu herhalde?” dedi.</p>
				<p class="normal">Yanıt Sofia’dan geldi; sert bir sesle, bağırır gibi:</p>
				<p class="normal">“Biliyordu!” dedi.</p>
				<p class="normal">Herkes sustu, kimse kımıldamıyordu; akıllarına gelen buz gibi bir düşünceyle donup kalmışlardı sanki.</p>
				<p class="normal">“Evet!” dedi Rıbin, azametli bir tavırla ve sertçe. “Bence de biliyordu! Başına neler geleceğini bilmeden, onlara katlanabilmeyi göze almadan bir işe girişmeyecek kadar ciddi bir delikanlı çünkü kendisi! Görüyorsunuz, değil mi, gençler? Askerin, elindeki süngüyü kendisine saplayabileceğini; kürek, sürgün cezalarına çarptırılabileceğini biliyor, yine de yürümekten vazgeçmiyor! O anda anası ayaklarına kapansa, üzerinden atlar geçerdi. Geçerdi değil mi Nilovna?”</p>
				<p class="normal">Ana ürperdi, çevresine bakındı, derin bir göğüs geçirerek:</p>
				<p class="normal">“Geçerdi!” dedi.</p>
				<p class="normal">Sofia usulca elini okşadı onun; sonra kaşlarını çatıp sert sert Rıbin’e bakmaya başladı.</p>
				<p class="normal">“İşte adam diye buna derim ben!” dedi Rıbin usulca ve kara gözlerini çevresindekilerde gezdirdi. Altı kişi yeniden sustu. Havada asılı güneş ışınları incecik altın teller gibiydi. Bir karganın kendinden emin bir sesle gakladığı duyuldu. 1 Mayıs’ta olup bitenleri, oğlunun ve Andrey’in başına gelenleri anımsayan Ana içi ezilerek çevresine bakınıyordu. Küçücük orman açıklığında, orda burda boş katran fıçıları, kesilmiş ağaç kütükleri görülüyordu. Orman açıklığını dört yandan sıkı sıkıya saran meşe ve kayınlar, sessizce açıklığa doğru ilerleyerek boş alanı daraltıyorlar; kımıltısız, koyu, ılık gölgelerini toprağa seriyorlardı.</p>
				<p class="normal">Yakov birden yaslandığı ağaçtan ayrılıp ileri doğru üç beş adım yürüdü, sonra durup başını salladı ve kuru bir sesle, bağırarak:</p>
				<p class="normal">“Yani Yefim’le beni bunun gibi insanların üzerine mi sürecekler?” dedi.</p>
				<p class="normal">“Ya sen kimin üzerine süreceklerini sanıyordun?” dedi Rıbin ters ters. “Kendi ellerimizle boğuyorlar bizi! Ve işin püf noktası da tam burada!”</p>
				<p class="normal">Yefim, sesini fazla yükseltmeden, ama dediğim dedikçi bir tavırla:</p>
				<p class="normal">“Olsun!” dedi. “Ben yine de gideceğim askere...”</p>
				<p class="normal">“Uğurlar olsun!” dedi İgnat. “Gitmezsen hatırım kalır!” Ve Yefim’in gözünün damarına bakıp gülümseyerek: “Yalnız bana ateş edeceğin zaman tam başıma nişan al ve işimi hemen bitir... Sakat makat bırakma beni!”</p>
				<p class="normal">“Tamam tamam!” dedi Yefim sertçe. “Daha önce de kaç kez söyledin bunları!”</p>
				<p class="normal">Rıbin, delikanlıların her ikisinin birden gözlerine bakarak:</p>
				<p class="normal">“Durun çocuklar!” dedi, sonra elini ağır ağır kaldırıp Ana’yı göstererek: “Şu kadına bir bakın!” dedi. “Oğlu mahvolmuş bir kadındır o...”</p>
				<p class="normal">“Niye böyle şeyler söylüyorsun?” dedi Ana üzgün bir sesle, usulca.</p>
				<p class="normal">“Niye?” dedi Rıbin ters ters. “Saçların boşuna mı ağardı? Evet çocuklar, oğlunu koparıp almakla ve sürgünlere yollamakla öldürebilmişler mi bu kadını? Nilovna, bize kitap getirdin mi?”</p>
				<p class="normal">Ana ona şöyle bir baktı, bir süre karşılık vermedi, sonra:</p>
				<p class="normal">“Getirdim...” dedi.</p>
				<p class="normal">Rıbin, açık avucunu şak diye masaya vurdu ve:</p>
				<p class="normal">“Ev-vet! Seni görür görmez anlamıştım bunu!” diye bağırdı. “Kitap getirmeyecek olduktan sonra buralara niye gelsin ki, dedim! Görüyorsunuz, değil mi gençler? Saflarda oğlundan boşalan yeri o almış!”</p>
				<p class="normal">Yumruğunu gözdağı verirce savurarak ana avrat küfretmeye başladı.</p>
				<p class="normal">Ana’yı bayağı ürküttü onun bu hali; Rıbin’in esaslı bir şekilde değişmiş olduğunu fark etti: Yüzü zayıflamış, sakalı şekilsizleşmişti; sakalının altından elmacık kemikleri belli oluyordu. Uzunca bir süredir uyumamış gibi mavimtırak gözaklarında incecik, kırmızı damarlar seçiliyordu; kıkırdak dokusu daha bir sertleşmişe benzeyen burnu yırtıcı kuşların gagaları gibi aşağıya doğru eğilmişti. Bir zamanlar kırmızı olduğu anlaşılan gömleğinin katrana bulanmış açık yakasından köprücük kemikleriyle, gür siyah göğüs kılları görünüyordu. Genel olarak hali, havası eskiye göre daha bir içkarartıcı, elemli gibiydi. Kor gibi yanan gözlerinin donuk pırıltısı, öfkenin ateşiyle aydınlatıyordu kararmış yüzünü. Sofia, yüzü bembeyaz, gözlerini bir an bile köylülerden ayırmıyor, susuyordu. İgnat, gözlerini kısmış, başını sallıyor, Yakov ise geçip yine kulübenin oraya dikilmiş, katrandan kararmış parmaklarıyla öfke içinde hemen yanındaki sırıkların kabuklarını koparıyordu. Yefim uzun masa boyunca –Ana’nın hemen arkasında– volta atıp duruyordu.</p>
				<p class="normal">Rıbin konuşmasını sürdürdü:</p>
				<p class="normal">“Geçenlerde yerel yönetim başkanı çağırdı, gittim... ‘Papaza ne dedin sen ulan, aşağılık herif?’ dedi. ‘Bi dakka,’ dedim, ‘niye aşağılık oluyormuşum? Yediğim iki lokma ekmeği alnımın teriyle kazanıyorum! Kimseye bir kötülük yapmışlığım da yok!’ Vay sen misin bunları diyen! Herif çileden çıktı, nasıl bağırıyor, anlatamam! Yetmedi, ağzımın ortasına bir tane indirdi. Yetmedi, üç günlüğüne de içeri attırdı. Ben halk değil miyim? Ve demek siz halkla böyle konuşuyorsunuz! Böyle? O halde benden bağış bekleme şeytan herif! Ben olmazsam bir başkası, senden olmazsa senin çocuklarından bana bu yaptıklarının öcü alınacak, yaz bunu bir kenara! Mademki demir pençelerinizle halkın göğsünü yarıp oraya kin tohumları ektiniz; artık bağış beklemeyin bizden! Şeytanın dölleri sizi!”</p>
				<p class="normal">Öylesine çileden çıkmıştı ki, sesindeki öfke titreşimleri Ana’yı korkuttu.</p>
				<p class="normal">Biraz yatışır gibi olunca kaldığı yerden sürdürdü:</p>
				<p class="normal">“Toplantıdan sonra sokakta baktım, köylüleri başına toplamış, insanların bir sürü oldukları, başlarına kesinlikle bir çoban gerektiği gibi şeyler söylüyor. Aynen böyle! Bunun üzerine ben de şaka yollu, ‘Tilkiyi ormana yönetici atamışlar, etraf tüyden geçilmiyor, ama ara ki bir tek kuş bulasın!’ dedim. Bana şöyle kaş altından ters ters bir baktı, sonra vaaza başladı: Halk sabretmeliymiş, kendisini sabırdan yoksun bırakmaması, daha da sabır vermesi için Tanrıya yakarmalıymış, falan filan. Bunun üzerine ben de, halkın sürekli dua ettiğini, ama anlaşılan Tanrı’nın bu duaları dinlemeye zamanının olmadığını söyledim. Bana iyiden iyiye bozulmaya başladı papaz efendi ve hangi duaları ettiğimi sordu. Bütün halk gibi benim de ömrüm boyuncu bildiğim tek bir duayı ettiğimi söyledim: ‘Yarabbim, bana beylerin konaklarına tuğla taşımayı, taş yemeyi ve odun kusmayı nasip et!’ Sözümü bitirmeme izin vermedi...” Rıbin anlatısını yarıda kesip Sofia’ya döndü ve “Siz bir hanımefendisiniz herhalde?” diye sordu.</p>
				<p class="normal">Sofia bu beklenmedik sorudan ürpererek:</p>
				<p class="normal">“Niye hanımefendi oluyormuşum?” dedi.</p>
				<p class="normal">Rıbin gülümsedi:</p>
				<p class="normal">“Niyeymiş! Yazgınız bu olduğu için! Bir hanımefendi olarak doğduğunuz için! Başına yazma bağlamakla, soylu günahı halktan gizlenebilir mi sanıyorsunuz? Çadırbezi giysilere de bürünse papazın papaz olduğunu yine anlarız biz. Demin dirseklerinizi ıslak masaya dayayınca ürpererek yüzünüzü buruşturdunuz. Sırtınız da hiçbir emekçinin sırtının olamayacağı denli dik...”</p>
				<p class="normal">Kaba sesi ve alaylarıyla Rıbin’in Sofia’yı incitebileceğinden korkan Ana telaşla atılarak:</p>
				<p class="normal">“O benim arkadaşımdır, Mihail İvanoviç!” dedi sertçe. “Kendisi çok iyi bir insandır ve saçlarını da bu dava uğruna koşuşturarak ağartmıştır. O bakımdan kendisine fazla...”</p>
				<p class="normal">Rıbin derin bir göğüs geçirerek:</p>
				<p class="normal">“Ben onu gücendirecek ne dedim ki?” dedi.</p>
				<p class="normal">Sofia ona baktı, sonra soğuk bir tavırla:</p>
				<p class="normal">“Bana söylemek istediğiniz bir şey mi vardı?” dedi.</p>
				<p class="normal">“Benim mi? Evet! Geçenlerde yeni bir arkadaş geldi buraya; Yakov’un kuzeni; kendisi hasta... verem... Onu da çağırabilir miyiz buraya, diyecektim.”</p>
				<p class="normal">“İstiyorsanız elbette çağırabilirsiniz!” dedi Sofia.</p>
				<p class="normal">Rıbin gözlerini kısarak ona baktı, sonra:</p>
				<p class="normal">“Yefim!” dedi usulca. “Git çağır kendisini. Bu gece burada olsun!”</p>
				<p class="normal">Yefim kasketini giydi, hiç kimsenin yüzüne bakmadan, telaşsız, sakin ormana dalıp gözden yitti. Rıbin, başıyla onu göstererek:</p>
				<p class="normal">“Acı çekiyor!” dedi. “Askere gidecek... O da, Yakov da... Yakov, ben gidemem, diyor. Aslında o da gidemez, ama gitmek istiyor... Giderse askerlerin kafalarını karıştırabileceğini düşünüyor. Bana kalırsa, kimse kafasıyla vura vura bir duvarı yıkamaz... İşte görüldü: Süngülerini taktılar ve yürüdüler. Evet... acı çekiyor... İgnat da gereksiz yere onun yürek yarasını deşip duruyor.”</p>
				<p class="normal">“Hiç de gereksiz yere değil!” diye homurdandı İgnat, ona bakmadan. “Orda bir güzel beynini yıkayacaklar ve o da öbürleri gibi süngü takıp yürüyecek!”</p>
				<p class="normal">“Sanmam!” dedi Rıbin dalgın dalgın. “Ama tabii bu işe hiç bulaşmamak en iyisi. Mümkünse kaçacaksın. Rusya büyük ülke, kolay mı birini bulabilmek? Kendine bir kimlik uydurdun mu, o köy senin bu köy benim dolaşır durursun.”</p>
				<p class="normal">Sustular. Havada dönüp duran arılar ve eşekarıları, vızıltılarıyla sessizliği daha da koyultuyorlardı. Kuşlar cıvıldıyor, uzaklardaki tarlalardan belli belirsiz bir şarkı sesi geliyordu. Bir süre susan Rıbin:</p>
				<p class="normal">“Bizim çalışmamız gerek,” dedi. “Siz de belki biraz dinlenmek istersiniz? Barakada tahta ranzalar var. Yakov sen konuklar için biraz kuru yaprak topla... Sen de, Ana, kitapları ver...”</p>
				<p class="normal">Ana’yla Sofia torbalarını çözerken Rıbin de eğilip getirdiklerine baktı.</p>
				<p class="normal">“Vay be, amma çok kitap getirmişsiniz!” Sonra Sofia’ya döndü: “Çoktandır mı bu işlerin içindesiniz? Adınız neydi?”</p>
				<p class="normal">“Anna İvanovna! On iki yıldır... niye sordunuz?”</p>
				<p class="normal">“Hiç... hapis de yatmışsınızdır?”</p>
				<p class="normal">“Yattım...”</p>
				<p class="normal">“Gördün mü?” dedi Ana usulca; sitem vardı sesinde. “Demin ne kadar kaba konuştun onunla...”</p>
				<p class="normal">Karşılık vermedi Rıbin; kucağı kitapla dolu, sırıtarak:</p>
				<p class="normal">“Lütfen gücenmeyin!” dedi. “Köylü kısmıyla efendiler katranla su gibidir; birlikte olamaz, karışıp kaynaşamazlar!”</p>
				<p class="normal">“Ben efendi değil, insanım!” dedi Sofia, yumuşacık bir gülümsemeyle.</p>
				<p class="normal">“Olabilir,” dedi Rıbin. “Köpek de köpek olmazdan önce kurtmuş. Gidip şunları gizleyeyim...”</p>
				<p class="normal">İgnat’la Yakov, Rıbin’in yanına geldiler, kollarını uzatarak:</p>
				<p class="normal">“Ver şunların birazını!” dediler.</p>
				<p class="normal">“Hepsi aynı kitap mı?” diye sordu Rıbin, Sofia’ya.</p>
				<p class="normal">“Hayır, değişik kitaplar... Gazete de var aralarında...”</p>
				<p class="normal">“Öyle mi?”</p>
				<p class="normal">Üçü birden hızla kulübeye yürüdüler.</p>
				<p class="normal">Dalgın bakışlarla onları izleyen Ana, usulca:</p>
				<p class="normal">“Sabırsızlıktan yanıp tutuşuyor mujik!” dedi.</p>
				<p class="normal">“Evet,” diye karşılık verdi Sofia da usulca. “Bugüne dek onunki gibi bir yüz görmedim... Büyük bir çilekeşin yüzü gibi sanki... Hadi biz de kulübeye gidelim... onlara bakmak istiyorum...”</p>
				<p class="normal">“Konuşması sert olduğu için kızmayın ona,” dedi Ana usulca.</p>
				<p class="normal">Sofia gülümsedi.</p>
				<p class="normal">“Ne kadar iyisiniz Nilovna!”</p>
				<p class="normal">Kalkıp kulübeye gittiler. Kapının eşiğinde Ana’yla Sofia’yı gören İgnat, dizleri üstüne yaydığı gazeteden başını kaldırıp onlara şöyle bir baktı, sonra parmaklarını kıvırcık saçlarına daldırıp yeniden gazetesine döndü. Ayakta dikilen Rıbin, kulübenin tavanındaki çatlaktan içeri sızan güneş ışığını elindeki sayfaya denk getirmeye çalışarak, ışığın oynamasına göre o da olduğu yerde hafifçe oynayarak, dudakları kımıl kımıl, gazetesini okuyordu. Diz çöküp göğsünü ranzaya dayayan Yakov da okuyordu.</p>
				<p class="normal">Ana geçip ranzalardan birine oturdu. Sofia da yanına oturup kolunu onun omuzuna attı ve sessizce içerdekileri izlemeye başladı.</p>
				<p class="normal">“Bize, mujiklere esaslı giydirmişler Mihayil dayı!” dedi Yakov, başını okuduğu gazeteden kaldırmadan.</p>
				<p class="normal">Rıbin Yakov’a baktı, gülümseyerek:</p>
				<p class="normal">“Bizi sevdiklerinden!” dedi.</p>
				<p class="normal">İgnat, göğüs geçirdi, başını kaldırdı, gözlerini kapayarak:</p>
				<p class="normal">“Köylü, insan olmaktan çıktı, diye yazıyor burada da,” dedi. “Elbette çıktı! İnsan denecek hal mi bıraktılar köylüde!”</p>
				<p class="normal">Açık, saf yüzünde içerlemişliğin gölgeleri titreşiyordu.</p>
				<p class="normal">“O akıldaneler gelip benim postumun içine girsinler, benim yaptığım işi yapsınlar, bakalım kendilerinin insan denecek halleri kalıyor mu!”</p>
				<p class="normal">“Ben biraz uzanacağım,” dedi Ana usulca Sofia’ya. “Yorulmuşum... Bir de şu koku, başımı döndürüyor. Siz? Uzanmayacak mısınız?</p>
				<p class="normal">“Hayır... canım istemiyor.”</p>
				<p class="normal">Ana ranzaya uzandı, uyuklamaya başladı. Sofia onun hemen yanında oturuyor, bir yandan okuyan köylüleri izliyor, bir yandan da sarı arılar ya da hezen arıları Ana’nın yüzü üzerinde vızıldayacak oldular mı, hamaratça bir özenle onları kovalıyordu.</p>
				<p class="normal">Ana’nın yattığı ranzaya yaklaşan Rıbin:</p>
				<p class="normal">“Uyuyor mu?” diye sordu.</p>
				<p class="normal">“Evet.”</p>
				<p class="normal">Bir süre sessizce durup Ana’nın yüzünü inceledi Rıbin, göğüs geçirdi, sonra duyulur duyulmaz bir sesle:</p>
				<p class="normal">“Kim bilir,” dedi, “oğlunun ardı sıra, oğlunun yolunda yürüyen ilk Ana odur belki de!”</p>
				<p class="normal">“Kendisini rahatsız etmeyelim,” dedi Sofia. “Çıkalım buradan.”</p>
				<p class="normal">“Bizim de çalışmamız gerek zaten,” dedi Rıbin. “Oturup söyleşimizi sürdürmek isterdik, ama, akşama artık... Gidelim çocuklar!”</p>
				<p class="normal">Sofia’yı kulübenin önünde bırakıp üçü birden uzaklaştılar. Ana ise şöyle düşünüyordu:</p>
				<p class="normal">‘Uyuştular çok şükür! Korktuğum başıma gelmedi...’</p>
				<p class="normal">Ve ormanın hoş kokusuyla keskin katran kokusunu soluyarak derin bir uykuya daldı.</p>
				</body>
</html>