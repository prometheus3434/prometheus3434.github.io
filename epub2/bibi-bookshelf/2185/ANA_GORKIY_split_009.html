<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_8">VI</h2>
				<p class="normal">Fokurdayan semaveri odaya getirdi. Konuklar masanın çevresine sıkışık düzen oturmuşlardı, Nataşa ise elinde kitabıyla lamba asılı köşeye çekilmişti.</p>
				<p class="normal">“İnsanların neden böylesine kötü yaşadıklarını anlayabilmek için...” dedi Nataşa.</p>
				<p class="normal">“Ve insanların kendilerinin de neden böylesine kötü olduklarını anlayabilmek için...” diye onun sözünü kesti Hohol.</p>
				<p class="normal">“... en başta nasıl bir yaşamları olduğuna bakmak gerek...”</p>
				<p class="normal">Ana, çay koyarken:</p>
				<p class="normal">“Bakın canlarım, bakın...” diye mırıldandı.</p>
				<p class="normal">Herkes sustu.</p>
				<p class="normal">“Bir şey mi vardı anne?” dedi Pavel, kaşlarını çatarak.</p>
				<p class="normal">Herkesin kendisine bakmakta olduğunu görünce utanan Ana:</p>
				<p class="normal">“Ben... hayır... öylesine söylemiştim,” diye kekeledi.</p>
				<p class="normal">Nataşa gülümsedi, Pavel de gülümsedi; Hohol:</p>
				<p class="normal">“Çay için sağ ol, anacığım!” dedi.</p>
				<p class="normal">“Daha bir yudum bile almadınız çayınızdan, ama teşekkür ediyorsunuz!” dedi Ana, sonra bir an oğluna baktı: “Sizi rahatsız etmiyorum, değil mi?”</p>
				<p class="normal">Nataşa yanıtladı soruyu:</p>
				<p class="normal">“Ev sahibi nasıl rahatsız edebilirmiş konuklarını!”</p>
				<p class="normal">Ve çocuksu bir şımarıklıkla:</p>
				<p class="normal">“Lütfen bana bir an önce çay yetiştirin, canım!” dedi. “Ayaklarım dondu, dondu!”</p>
				<p class="normal">“Hemen geliyor!” diye bağırdı Ana.</p>
				<p class="normal">Bir fincan çay içen Nataşa gürültülü bir soluk verdi, saç örgüsünü omuzundan geriye attı ve sarı kapaklı, resimli bir kitabı okumaya başladı. Ana, fincanlara çay doldururken fazla gürültü çıkarmamaya çalışıyor, genç kızın su gibi akan pırıl pırıl sesine kulak veriyordu. Genç kızın çınlayan sesine semaverin dalgın mırıltısı eşlik ediyordu ve mağaralarda yaşayan, yabanıl hayvanları taşlarla öldüren ilkel insanların öyküsü çok hoş, uçucu bir şerit gibi odada ordan oraya dolaşıyordu. Masala benziyordu sanki bütün bunlar ve Ana birkaç kez, “Bunlarda yasak olacak ne var ki?” diye sormak ister gibi oğluna baktı. Ama az sonra okunan öyküyü izlemekten sıkıldı ve kendilerine –tabii oğluna da– sezdirmeden konukları incelemeye başladı.</p>
				<p class="normal">Pavel Nataşa’nın yanında oturuyordu; kim ne derse desin, içlerinde en yakışıklısı Pavel’di. Nataşa kitabın üstüne eğilmiş, şakaklarına dökülen perçemleri ikide birde geri atıyordu. Arada bir kitabı bırakıyor, sesini alçaltıp başını sallayarak ve sevecen bakışlarını tek tek arkadaşlarının üzerinde dolaştırarak kendi görüşlerini açıklıyordu. Hohol, geniş göğsüyle masanın köşesine abanmış, gözlerini şaşılaştırarak, uçlarını kabarttığı bıyıklarını görmeye çalışıyordu. Vesovşçikov ellerini dizlerine dayamış, sandalyesinde heykel gibi dimdik oturuyordu; çiçekbozuğu yüzünde kaşları hiç yoktu, dudakları incecikti, kımıltısız yüzü bu haliyle maskeyi andırıyordu. Ufacık gözlerini hiç kırpmadan, semaverin ışıltılı bakırında inatla kendi yüzünü izliyor ve adeta soluk bile alıp vermiyordu. Küçük Fedya, okunanları dinlerken sanki onları yineliyormuş gibi dudaklarını sessiz sessiz kımıldatıyordu; arkadaşı ise dirsekleri dizlerine dayalı, yüzü avuçları içinde, öne doğru eğilmiş oturuyor, dalgın dalgın gülümsüyordu. Pavel’le gelen delikanlılardan kızıl, kıvırcık saçlı, neşeli yeşil gözlü olanı bir şey söylemek istiyor olacak ki, yerinde kımıldayıp duruyordu. Kısacık kesilmiş sarı saçlı olanı ise durmadan avucuyla başını sıvazlıyor, yere bakıyordu; yüzü görünmüyordu. Doğrusu, pek hoş bir havası vardı odanın. Ana, o güne dek hiç bilmediği bu havayı yüreğinin derinlerinde duyumsuyor, Nataşa’nın su şırıltısını andıran sesi ona gençliğinin eğlenti akşamlarını, nefesleri keskin bir şekilde votka kokan delikanlıların kaba konuşmalarını, açık saçık şakalarını anımsattı; eski anılara dönmek oldukça acıtıcıydı; kendine acımaya başladı birden.</p>
				<p class="normal">Ölen kocasının kendini isteyişini anımsadı. Bir eğlenti akşamı, karanlık bir sundurmada yakalamıştı kocası kendisini ve tüm bedeniyle üzerine abanarak duvara sıkıştırmış ve öfkeli, boğuk bir sesle:</p>
				<p class="normal">“Varacak mısın bana?” diye sormuştu.</p>
				<p class="normal">Bu davranış hem bedenini, hem yüreğini incitmişti; adamsa hoyratça memelerini mıncıklayıp duruyor, burnunu çekip sıcak ve nemli soluğunu yüzünde gezdiriyordu. Adamın kollarından kurtulmak için çırpınışları sonunda sonuç verince, adam böğürür gibi:</p>
				<p class="normal">“Nereye?” demişti. “Niye cevap vermiyorsun?”</p>
				<p class="normal">Utançtan ve aşağılanmışlık duygusundan soluğu tutuluyor, konuşamıyordu.</p>
				<p class="normal">Bu sırada sundurmanın kapısı açılınca adam hiç telaşa kapılmadan onu bırakmış ve:</p>
				<p class="normal">“Pazar günü dünürcü göndereceğim,” demişti.</p>
				<p class="normal">Göndermişti de.</p>
				<p class="normal">Gözlerini yumdu, derin bir göğüs geçirdi, Ana.</p>
				<p class="normal">Birden Vesovşçikov’un hoşnutsuz sesi duyuldu:</p>
				<p class="normal">“İnsanların eskiden nasıl yaşadıklarını değil, şimdi nasıl yaşamaları gerektiğini bilmek istiyorum ben.”</p>
				<p class="normal">Kızıl saçlı oğlan yerinden doğrularak:</p>
				<p class="normal">“Çok doğru!” dedi. “Ben de öyle!”</p>
				<p class="normal">Fedya, oturduğu yerden:</p>
				<p class="normal">“Katılmıyorum!” diye bağırdı.</p>
				<p class="normal">Tartışma başladı. Sözcükler –üstelik de bir kamp ateşinin alevden dilleri gibi en yakıcı olanları–, kınlarından sıyrılıp sıyrılıp hiç sakınılmadan savruluyordu. Ana, bağırışın nedenini anlayamıyordu. Hepsinin yüzü bağırmaktan al al olmuştu. Ama kimse hırslanmış, sinirlenmiş gibi değildi ve hiç kimse onun alışageldiği kaba sözlerle konuşmuyordu.</p>
				<p class="normal">‘Kız var ya, ondan sıkılıyorlar herhalde...’ diye düşündü, Ana.</p>
				<p class="normal">Nataşa’nın, gençlerin hepsini sanki çocuklarıymış gibi dikkatle izleyen ciddi yüzü hoşuna gitmişti</p>
				<p class="normal">“Bir dakika yoldaşlar!” dedi Nataşa birden.</p>
				<p class="normal">Hepsi susup ona baktılar. Nataşa devam etti:</p>
				<p class="normal">“Her şeyi bilmemiz gerektiğini söyleyenler doğru söylüyorlar. Kara cahil yığınların bizleri görebilmesi için bilincin ışığıyla önce kendi kafalarımızı aydınlatmamız, her şeye dürüstçe ve dosdoğru yanıtlar verebilmemiz gerekir... Bütün doğruları ve bütün yalanları bilmeliyiz...”</p>
				<p class="normal">Hohol dinliyor, genç kızın sözlerinin ezgisine uygun olarak başını sallıyordu. Vesovşçikov, kızıl saçlı ve Pavel’le birlikte gelen fabrika işçisi ayrı bir üçlü grup oluşturmuşlardı; Ana nedense hoşlanmıyordu onlardan.</p>
				<p class="normal">Nataşa bitirince Pavel yerinden kalktı ve alabildiğine sakin bir şekilde:</p>
				<p class="normal">“Bizim tek isteğimiz karnımızın doyması mı?” dedi, sonra üçlüden yana bakarak yanıtı da kendi verdi: “Hayır! Sırtımıza binmiş, elleriyle gözlerimizi kapatanlara her şeyi gördüğümüzü, aptal olmadığımızı, tek isteğimizin hayvanlar gibi karnımızın doyması olmadığını, insana yaraşır biçimde yaşamak istediğimizi göstermeliyiz! Düşmanlarımıza, bizi mahkûm ettikleri kürek cehenneminin, onlardan akılca geri olmamızı gerektirmediği gibi, hatta onları geçmemize engel de olmadığını göstermeliyiz!..”</p>
				<p class="normal">Ana dinliyor, oğlunun böylesine düzgün konuşmasından duyduğu övünçle içi bir hoş oluyordu.</p>
				<p class="normal">“Tok adam çok, dürüst adam yok!” dedi Hohol. “Bizi bu çürümüş hayatın bataklığından, geleceğin iyilik ve güzellik egemenliğine götürecek bir köprü kurmaktır bizim görevimiz, yoldaşlar!”</p>
				<p class="normal">“Dövüş zamanı el bakımı yapılmaz!” dedi boğuk bir sesle Vesovşçikov.</p>
				<p class="normal">Dağılmaya başladıklarında saat gece yarısını geçiyordu. Vesovşçikov’la kızıl saçlı ilk ayrılanlardı; bu da hoşuna gitmedi Ana’nın. Onları başıyla selamlarken, “Pek de aceleleri var!” diye düşündü kızgınlıkla.</p>
				<p class="normal">“Beni geçirecek misiniz Nahodka?” dedi Nataşa.</p>
				<p class="normal">“Tabii,” dedi Hohol.</p>
				<p class="normal">Nataşa mutfakta giyinirken Ana ona:</p>
				<p class="normal">“Çoraplarınız bu mevsim için pek ince,” dedi. “Size yün çorap öreyim, ister misiniz?”</p>
				<p class="normal">“Çok teşekkürler, Pelageya Nilovna... Ama yün çorap beni kaşındırıyor,” diye karşılık verdi Nataşa gülümseyerek.</p>
				<p class="normal">“Ben size yumuşacık örerim, kaşındırmaz...” dedi Vlasova.</p>
				<p class="normal">Nataşa gözlerini hafif kısarak baktı ona; bu dikkatli bakıştan utandı, Ana.</p>
				<p class="normal">“Aptalca sözlerim için bağışlayın,” dedi. “Öylesine... içimden gelmişti...”</p>
				<p class="normal">Nataşa çabucak elini sıktı Ana’nın ve usulca:</p>
				<p class="normal">“Harika bir insansınız!” dedi.</p>
				<p class="normal">Hohol, Ana’nın gözlerinin içine bakarak:</p>
				<p class="normal">“İyi geceler anacığım!” dedi, eğilerek Nataşa’nın ardından sundurmaya çıktı.</p>
				<p class="normal">Ana, oğluna baktı; oda kapısının eşiğinde durmuş gülümsüyordu Pavel.</p>
				<p class="normal">“Ne gülüyorsun?” dedi Ana biraz şaşırmış.</p>
				<p class="normal">“Hiç, pek hoşsun!”</p>
				<p class="normal">“Tabii, yaşlı ve aptalım... Ama iyiden ben de anlarım!” İncinmiş gibiydi Ana.</p>
				<p class="normal">“Harika!” dedi Pavel. “İsterseniz artık yatın... çok geç oldu!”</p>
				<p class="normal">“Şimdi yatarım!”</p>
				<p class="normal">Masadan fincanları toplamaya girişti; keyfi yerindeydi... hatta duyduğu hoş heyecandan hafifçe terliyordu. Toplantının böyle güzel, sorunsuz geçmesinden mutluydu.</p>
				<p class="normal">“Çok iyi düşündün bu işi, Pavelciğim! Hohol çok tatlı bir adam. Hele küçük hanım... Ne kadar da akıllı! Kim o?”</p>
				<p class="normal">“Öğretmen!” dedi kısaca Pavel, odayı adımlamayı sürdürerek.</p>
				<p class="normal">“Anladım, onun için öyle yoksul. Üstü başı da dökülüyor, yazık! Kesin soğuk alır o giysilerle. Anası babası nerdeler?”</p>
				<p class="normal">“Moskova’da!” dedi Pavel ve annesinin tam karşısında durarak alçak sesle, ama çok ciddi bir edayla sürdürdü sözlerini: “Babası varlıklı, demir tüccarı, birkaç tane evi var. Nataşa bu yolu seçti diye onu kovmuş evden. Aslında el bebek gül bebek yetişmiş bir kız Nataşa, bir dediğini iki etmemişler... Ama bak, şimdi gecenin bir yarısında tek başına yedi kilometre yol yürüyecek...”</p>
				<p class="normal">Ana’yı derinden etkiledi bu sözler. Odanın ortasında ayakta duruyor, hayretinden kaşlarını oynatarak oğluna bakıyordu.</p>
				<p class="normal">“Kente mi gidiyor?” diye sordu usulca.</p>
				<p class="normal">“Evet.”</p>
				<p class="normal">“Ah, canım! Korkmuyor mu peki?”</p>
				<p class="normal">“Niye korksun?” dedi Pavel gülümseyerek.</p>
				<p class="normal">“İyi ama ne gereği vardı gece vakti yollara düşmesinin? Burda benimle birlikte yatabilirdi.”</p>
				<p class="normal">“Doğru olmazdı... Yarın sabah çıkarken görebilirlerdi kendisini... istemediğimiz bir şey bu.”</p>
				<p class="normal">Ana dalgın dalgın pencereden baktı, sonra usulca:</p>
				<p class="normal">“Anlayamıyorum, Pavelciğim,” dedi, “nesi tehlikeli ve yasak bu yaptığınız işin? Hiçbir kötü yanı yok ki! Öyle değil mi?”</p>
				<p class="normal">Sözlerinden emin değildi, oğlundan tahminini onaylayan bir yanıt bekliyordu. Pavel sakin bir şekilde onun gözlerinin içine baktı, sonra kararlılıkla:</p>
				<p class="normal">“Elbette kötü bir yanı yok,” dedi. “Ancak yine de hepimizin sonu hapishane. Bunu böylece bilesin!”</p>
				<p class="normal">Elleri titremeye başladı Ana’nın; duyulur duyulmaz bir sesle:</p>
				<p class="normal">“Kim bilir, Tanrı yardım eder ve dediğin gibi olmaz?” dedi.</p>
				<p class="normal">“Hayır!” dedi Pavel, sevecenlikle. “Seni aldatamam. Hiçbir şey bizi hapishaneden kurtaramaz!” Durdu, gülümsedi, sonra: “Hadi yat,” dedi. “Yorgunsun... İyi geceler!”</p>
				<p class="normal">Yalnız kalınca pencereye yaklaştı Ana ve sokağa bakmaya başladı. Soğuk ve bulanıktı dışarısı. Küçücük, uykulu evlerin damlarındaki karları süpüren rüzgâr, damlardan inip duvarlara çarpıyor, aceleyle bir şeyler fısıldadıktan sonra, kuru kar tozlarını yol boyunca savuruyordu...</p>
				<p class="normal">Ana usulca mırıldandı:</p>
				<p class="normal">“Ey Yüce İsa! Merhametini esirgeme bizden!”</p>
				<p class="normal">Oğlunun onca sakin ve kendinden emin biçimde dile getirdiği büyük acıyı, kör bir pervanenin acınası çırpınışları içinde bekleyen yüreğinde gözyaşları kaynaşıyordu sanki. Göz alabildiğine uzanan karlı bir bozkır geldi gözünün önüne. İnce ıslıklar çalarak esen soğuk bir rüzgâr, önüne kattığı karları dört yana savuruyordu. Bozkırın ortasında ufacık bir genç kız karaltısı, ayakta güçlükle durarak, iki yana sallana sallana ilerlemeye çalışıyordu. Rüzgâr bacaklarına saldırıyor, eteğini şişiriyor, kar tozlarıyla yüzünü kamçılıyordu. Küçücük ayakları kara saplandığı için güçlükle yürüyebiliyordu gençkız. Üşüyordu, korkuyordu... Öne doğru eğilmiş, güz rüzgârının bu delişmen oyununda sanki bir saman çöpü gibi güçsüz, çaresizdi. Sağında, bataklığın üst yanında kapkara bir duvar gibi orman yükseliyor, cılız, çıplak kayınların ve çamların inlemeleri duyuluyordu. Ötelerde, kentin bulanık ışıkları göz kırpıyordu...”</p>
				<p class="normal">Korkudan ürperen Ana:</p>
				<p class="normal">“Tanrım, sen bize acı!” diye mırıldandı.</p>

				</body>
</html>