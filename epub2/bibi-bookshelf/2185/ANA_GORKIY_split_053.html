<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_51">XX</h2>
				<p class="normal">Mutfak kapısına güm güm vurulmasıyla uyandı Ana. İnatla, hiç aralıksız vuruluyordu kapıya. Gecenin sessizliğinde bu inatçı vuruşlar kaygıyla dolduruyordu insanın içini. Çabucak üzerini giyinen Ana mutfağa geçti, kapının önünde durarak:</p>
				<p class="normal">“Kim o?” diye sordu.</p>
				<p class="normal">Tanımadığı bir ses:</p>
				<p class="normal">“Ben!” diye karşılık verdi.</p>
				<p class="normal">“Siz kimsiniz?”</p>
				<p class="normal">Kapının ötesindeki:</p>
				<p class="normal">“Açın!” dedi yalvarırca.</p>
				<p class="normal">Ana çengeli kaldırdı, kapıyı ayağıyla itti: İgnat girdi içeri.</p>
				<p class="normal">“Yanılmamışım!” dedi sevinçle.</p>
				<p class="normal">Beline kadar çamura batmıştı; yüzü külrengiydi, gözleri yuvalarından uğramıştı; dalgalı saçları isyan eder gibi şapkasının altından her yöne doğru fışkırıyordu.</p>
				<p class="normal">Kapıyı kapattıktan sonra:</p>
				<p class="normal">“Başımız belada!” diye fısıldadı.</p>
				<p class="normal">“Biliyorum...”</p>
				<p class="normal">Delikanlıyı şaşırttı bu yanıt. Gözlerini kırpıştırarak:</p>
				<p class="normal">“Nerden biliyorsunuz?” diye sordu.</p>
				<p class="normal">Ana kısaca anlattı ona her şeyi.</p>
				<p class="normal">“Ya öbür iki arkadaşın? Tutuklandılar mı?”</p>
				<p class="normal">“Onlar yoklardı, silah altına alındıkları bildirildiği için şubeye gitmişlerdi... Mihail dayıyla birlikte beş kişiyi tutukladılar...”</p>
				<p class="normal">Burnundan derin bir nefes aldı, gülümseyerek:</p>
				<p class="normal">“Ben yırttım!” dedi. “Herhalde şu anda fellik fellik beni arıyorlardır...”</p>
				<p class="normal">“Nasıl kurtuldun ellerinden?”</p>
				<p class="normal">Bu sırada odanın kapısı hafifçe aralandı.</p>
				<p class="normal">İgnat geçip bir sıraya oturdu, çevresine bakınarak:</p>
				<p class="normal">“Ben mi?” dedi. “Heriflerin gelmesinden bir dakika önce orman kolcusu koşarak gelip pencereye vurdu, dikkatli olun çocuklar, galiba sizi toparlamaya geliyorlar...” dedi.</p>
				<p class="normal">Hafifçe gülümsedi, kaftanının eteğiyle yüzünü silerek sürdürdü:</p>
				<p class="normal">“Mihail dayı hiç kendini kaybetmez... kafasına balyozla vur istersen... Bana, ‘İgnat,’ dedi, ‘doğruca kente gideceksin! O yaşlı kadını hatırlıyor musun?’ Sonra oturup bir pusula yazdı. ‘Al bunu!’ dedi. ‘Hadi göreyim seni!’ Sürüne sürüne çalıların ardına geçtim. Kulağıma gelen seslerden heriflerin yaklaştıklarını anladım. Çok kalabalıktılar, çember içine almış, dört yandan ilerliyorlardı alçaklar! Çalıların içine uzanıp bekledim, yanımdan geçip gittiler! Hemen kalkıp yürümeye başladım... ama nasıl bir yürüme..! İki gece, bir gün, durup dinlenmeksizin yürüdüm!”</p>
				<p class="normal">Başarısından keyif duyduğu görülüyordu: Kahverengi gözlerinin içi gülüyor, kalın, kırmızı dudakları titriyordu.</p>
				<p class="normal">Ana telaşla semavere sarılarak:</p>
				<p class="normal">“Sana hemen bir çay demleyeyim!” dedi.</p>
				<p class="normal">“Getirdiğim şu pusulayı alın önce...”</p>
				<p class="normal">Yüzünü buruşturarak, inleyerek, bin güçlükle bacağını sıranın üzerine uzattı.</p>
				<p class="normal">Kapıda Nikolay göründü.</p>
				<p class="normal">“Merhaba yoldaş!” dedi gözlerini kısarak. “İzin verin de size yardım edeyim!”</p>
				<p class="normal">Ve bacağın üzerine eğilerek hızla çamur içindeki dolamaları<sup class="calibre3"><a href="ANA_GORKIY_split_077.html#footnote-100-15" id="footnote-100-15-backlink" name="footnote-100-15-backlink">[15]</a></sup> çözmeye başladı. Delikanlı Ana’ya bir göz kırparak bacağını gösterdi:</p>
				<p class="normal">“Ne olacak bu?”</p>
				<p class="normal">Onun bakışını fark etmeyen Ana:</p>
				<p class="normal">“Alkolle ovmamız gerek...” dedi.</p>
				<p class="normal">“Tabii tabii!” diye onayladı onu Nikolay.</p>
				<p class="normal">İgnat utangaç utangaç burnunu çekti.</p>
				<p class="normal">Nikolay pusulayı buldu, buruşmuş kağıdı eliyle düzeltti, gözüne yaklaştırarak okudu:</p>
				<p class="normal"><span class="ideitalik">“İşin peşini bırakma Ana. Sayın hanımefendiye de söyle, bizim sorunlarımı</span><span class="ideitalik">z üzerine daha çok yazı yazmayı unutmasın. Elveda. Rıbin.” </span></p>
				<p class="normal">Nikolay pusulayı tutan elini ağır ağır indirdi.</p>
				<p class="normal">“Harika bir şey bu!” dedi alçak sesle.</p>
				<p class="normal">İgnat kirli ayak parmaklarını usulca oynatarak onlara bakıyordu. Ana gözyaşlarıyla ıslanmış yüzünü gizleyerek elinde bir tas suyla İgnat’ın yanına geldi, yere oturdu, elini onun ayağına uzattı. İgnat hemen ayağını tahta sıranın altına gizledi ve korkuyla:</p>
				<p class="normal">“Ne yapacaksın?” diye bağırdı.</p>
				<p class="normal">“Uzat çabuk ayağını...”</p>
				<p class="normal">“Gidip alkol getireyim,” dedi Nikolay.</p>
				<p class="normal">Delikanlı ayağını iyice sıranın altına gizleyerek:</p>
				<p class="normal">“Ne yapıyorsunuz?” dedi. “Hastanede miyiz?”</p>
				<p class="normal">Ana öbür ayağın dolamalarını çözmeye başladı.</p>
				<p class="normal">İgnat gürültüyle burnunu çekti, dudaklarını gülünç bir şekilde kabarttı, başını uzatarak yukardan aşağı Ana’ya baktı.</p>
				<p class="normal">“Biliyor musun,” dedi Ana, titreyen bir sesle, “Mihail İvanoviç’i dövdüler...”</p>
				<p class="normal">Delikanlı usulca:</p>
				<p class="normal">“Aa!” dedi. Korkmuştu.</p>
				<p class="normal">“Evet. Nikolskoye’ye getirdiklerinde zaten dövmüşlerdi. Bir de orada dövdüler... komiser ve bir erbaş... yüzünü tekmelediler... kan içinde kaldı...”</p>
				<p class="normal">Delikanlı kaşlarını çatarak:</p>
				<p class="normal">“İyi bilirler böyle şeyleri!” dedi. Ürperdi, omuzları titredi. “Öyle korkuyorum ki onlardan! Peki köylüler vurmadılar mı?”</p>
				<p class="normal">“Bir tanesi vurdu. Komiser emretti vurması için. Başka kimse vurmadı. Hatta karşı çıktı herkes, ‘niçin dövüyorsunuz?’ falan dediler...”</p>
				<p class="normal">“Ya-a... Kim kendilerinden yana, kim değil, anlamaya başlıyorlar demektir...”</p>
				<p class="normal">“Onların da içinde akıllıları var...”</p>
				<p class="normal">“Her yerde var akıllı insan. Olmalı da! Ancak kendilerini ortaya çıkarmak zor!”</p>
				<p class="normal">Nikolay bir şişe ispirtoyla geldi. Semavere köz koydu. Sessizce çıkıp gitti. Onu meraklı gözlerle izleyen İgnat usulca sordu:</p>
				<p class="normal">“Doktor mu bu beyefendi?”</p>
				<p class="normal">“Bu işte bey, efendi yok; herkes yoldaş!”</p>
				<p class="normal">İgnat şaşkın şaşkın gülümseyerek:</p>
				<p class="normal">“Valla kafam öyle karışık ki!” dedi inanmazca.</p>
				<p class="normal">“Niye?”</p>
				<p class="normal">“Ne bileyim... bir yerde insanın suratını tekmeliyorlar, bir başka yerde ayaklarını yıkıyorlar! İkisinin ortasında ne var peki?”</p>
				<p class="normal">Kapı ardına kadar açıldı. Nikolay eşikte durarak:</p>
				<p class="normal">“İkisinin ortasında,” dedi, “surat tekmeleyenlerin ellerini öpenlerle suratı tekmelenenlerin kanlarını emenler var... bunlar var ortada!”</p>
				<p class="normal">İgnat saygıyla baktı Nikolay’a, bir süre sustuktan sonra:</p>
				<p class="normal">“Galiba öyle...” dedi.</p>
				<p class="normal">Yerinden kalktı, bir sağ, bir sol ayağının üzerine kuvvetle bastı:</p>
				<p class="normal">“Yepyeni oldular! Sağ olun!” dedi.</p>
				<p class="normal">Yemek odasına geçip çay içmeye başladılar. İgnat ciddi bir edayla:</p>
				<p class="normal">“Gazetenin dağıtımı benim işim...” dedi. “Yaman bir yürüyüşçüyümdür!”</p>
				<p class="normal">“Çok okuyan var mı gazeteyi?”</p>
				<p class="normal">“Okuması yazması olan herkes okuyor... varsıllar bile... onlar, tabii, bizden yana değiller... ama toprağı kanlarıyla sulayan köylülerin onu paylaşacaklarını biliyorlar... hem öyle paylaşacaklar ki, ne patron ne işçi kalacak... Böyle bir şey için de savaşılmayacaksa başka ne için savaşılabilir ki?”</p>
				<p class="normal">Öfkelenmiş gibiydi, kuşkuyla, sorgular gibi bakıyordu Nikolay’a. Nikolay karşılık vermiyor, sessizce gülümsüyordu.</p>
				<p class="normal">“Bugün bütün dünyayla kavgaya tutuştun ve üstün geldin diyelim... yarın yine aynı şey olmayacak mı? Biri varsıl, öbürü yoksul! Neden derseniz, servet kuma benzer, durduğu yerde durmaz, ince ince bir oraya, bir buraya akar durur! Madem böyle, ne gereği var? Eksik olsun!”</p>
				<p class="normal">“Canım niye kızıyorsun?” dedi Ana şaka yollu.</p>
				<p class="normal">Nikolay dalgın, düşünceli:</p>
				<p class="normal">“Rıbin’in tutuklanmasıyla ilgili bildiriyi bir an önce nasıl ulaştırabiliriz oraya?” dedi.</p>
				<p class="normal">İgnat kulak kesildi.</p>
				<p class="normal">“Bildiri mi var?”</p>
				<p class="normal">“Evet.”</p>
				<p class="normal">“Verin, ben götürürüm...” dedi ellerini ovuşturarak.</p>
				<p class="normal">Ana hafifçe gülümsedi.</p>
				<p class="normal">“Ama yorgunsun sen... bir de... korktuğunu söylemiştin?”</p>
				<p class="normal">İgnat kocaman ellerini kıvırcık saçlarının arasından geçirdi, sakin, işbilir bir edayla:</p>
				<p class="normal">“Korku ayrı, iş ayrı! dedi. “Hem niye alay ediyorsunuz? Siz de yani...”</p>
				<p class="normal">Ana, İgnat’ın yüreğine saldığı coşku ve sevinçle:</p>
				<p class="normal">“Pek hoşsun be çocuk!” dedi. İstemeden çıkmıştı ağzından çocuk sözcüğü.</p>
				<p class="normal">İgnat utangaç utangaç gülümseyerek:</p>
				<p class="normal">“Şimdi de çocuk olduk!” dedi.</p>
				<p class="normal">Nikolay gözlerini kısıp delikanlıya sevecenlikle bakarak:</p>
				<p class="normal">“Siz gitmeyeceksiniz oraya...” dedi.</p>
				<p class="normal">“Niye? Ben nereye gideceğim peki?” diye sordu İgnat; tedirgin olmuştu.</p>
				<p class="normal">“Siz değil bir başkası gidecek... Ve siz ona neler yapması, nasıl davranması gerektiğini anlatacaksınız, anlaştık mı?”</p>
				<p class="normal">İgnat hemen karşılık vermedi, biraz sonra isteksizce:</p>
				<p class="normal">“Tamam!” dedi.</p>
				<p class="normal">“Size sağlam bir kimlik belgesi ayarlayıp, orman kolcusu olarak işe yerleştireceğiz...”</p>
				<p class="normal">İgnat hızla başını kaldırdı, kaygılı kaygılı:</p>
				<p class="normal">“Peki köylüler odun için ormana girerlerse... ya da, ne bileyim... Yakalayacak mıyım onları? Yok, hiç bana göre iş değil!”</p>
				<p class="normal">Ana da, Nikolay da gülümsediler; yine kızdı, kuşkulandı İgnat.</p>
				<p class="normal">“İçiniz rahat olsun!” diye yatıştırdı onu Nikolay. “Yakalamayacaksınız köylüleri... İnanın bana!”</p>
				<p class="normal">İgnat keyifle gülümsedi:</p>
				<p class="normal">“O zaman olur! Aslında ben fabrikada çalışmak istiyordum... dediklerine göre akıllı çocuklarmış fabrikada çalışanlar!”</p>
				<p class="normal">Ana masadan kalktı, dalgın dalgın camdan dışarı bakarak:</p>
				<p class="normal">“Hayat! Hayat!” dedi. “Günde beş kez güler, beş kez ağlarız! Bitirdiysen git yat artık İgnat...”</p>
				<p class="normal">“Ama ben istemiyorum...”</p>
				<p class="normal">“Hadi hadi...”</p>
				<p class="normal">“Çok sertsiniz! Pekâlâ, gidiyorum... Çay için teşekkürler... sevecenliğiniz için de...”</p>
				<p class="normal">Ana’nın yatağına uzanırken, kafasını kaşıyarak homurdandı:</p>
				<p class="normal">“Katran kokusu sinecek her şeye... ne gereği vardı yatmanın... hiç de uykum yok... orta yerde kimlerin olduğunu ne güzel açıkladı ha! Yaman herif...”</p>
				<p class="normal">Ve birden, ağzı yarı açık, müthiş bir horultuyla uykuya daldı; kaşlarını iyice yukarı kaldırmıştı.</p>
				</body>
</html>