<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_41">X</h2>
				<p class="normal">Nikolay kaygılı bir haykırışla karşıladı onu:</p>
				<p class="normal">“Biliyor musunuz, Yegor çok kötü! Hastaneye yatırdılar kendisini. Az önce Lyudmila buradaydı ve hemen kendisine uğramanızı rica etti.</p>
				<p class="normal">“Nereye, hastaneye mi?”</p>
				<p class="normal">Sinirli bir hareketle gözlüğünü düzelten Nikolay, ona paltosunu giymesinde yardım etti, sonra kuru, sıcacık eliyle elini sıkıp titrek bir sesle:</p>
				<p class="normal">“Evet!” dedi. “Şu paketi de götürün... Vesovşçikov işinde bir aksilik çıktı mı?”</p>
				<p class="normal">“Her şey yolunda...”</p>
				<p class="normal">“Yegor’a ben de uğrayacağım...”</p>
				<p class="normal">Yorgunluktan Ana’nın başı dönüyor, Nikolay’ın kaygılı ruh hali içini daha da karartmıştı; tedirgin edici önseziler hücum ediyordu zihnine...</p>
				<p class="normal">“Ölmek üzere...” düşüncesi, beynini uğuldatıyordu.</p>
				<p class="normal">Ne var ki, küçücük, ama tertemiz ve apaydınlık hastane odasına girip de yatağında, bembeyaz yastık yığınları arasında oturan Yegor’un hırıldaya hırıldaya gülümsediğini görünce, içindeki bütün kaygılar uçup gitti. Gülümseyerek kapı ağzında dikildi ve hastanın doktorla konuşmasını dinlemeye başladı:</p>
				<p class="normal">“Şöyle söyleyeyim: Tedavi, reforma benzetilebilir...”</p>
				<p class="normal">Doktor incecik sesiyle:</p>
				<p class="normal">“Bırak maskaralığı, Yegor!” diyerek susturdu onu.</p>
				<p class="normal">“Ben bir devrimciyim ve reformlardan nefret ederim...”</p>
				<p class="normal">Doktor dikkatle Yegor’un elini kaldırıp, dizine koydu; sandalyesinden kalktı, düşünceli düşünceli sakalıyla oynadı bir süre, sonra parmaklarıyla hafifçe hastanın yüzündeki şişlikleri yokladı.</p>
				<p class="normal">Ana doktoru çok iyi tanıyordu; Nikolay’ın yakın arkadaşlarından biriydi İvan Daniloviç. Yegor, kendisine doğru yaklaşan Ana’yı fark edince ona dilini çıkardı. Bunun üzerine doktor başını geriye çevirdi ve ziyaretçiyi gördü:</p>
				<p class="normal">“O, Nilovna! Merhaba! O elinizdeki nedir?”</p>
				<p class="normal">İnce sesli, ufak tefek bir adamdı.</p>
				<p class="normal">“Kitap herhalde,” dedi Ana.</p>
				<p class="normal">“Ona okumak yasak!”</p>
				<p class="normal">“Beni burada iyice ahmaklaştırmak istiyor!” diye yakındı Yegor.</p>
				<p class="normal">Yegor’un göğsü doluydu; güçlükle soluk alıyordu; hırıltılı, kısa, kesik kesikti solukları. Yüzünün her yanını minik minik ter damlacıkları kaplamıştı. İyice ağırlaştıkları için söz dinlemeyen ellerini güçlükle ve ağır ağır kaldırıp alnında biriken terleri siliyordu. Su toplayıp şişmiş yüzündeki tuhaf kımıltısızlık, kocaman, sevimli yüzüne hiç de hoş olmayan bir hava veriyordu; bütün yüz çizgileri bir ölü maskesinin altında silinip gitmiş gibiydi. Şişler içindeki yüzünde yalnız, çukurlarının en dibine çekilmiş gibi duran gözleri sevimli, hoşgörülü bir gülümsemenin aydınlığıyla ışıyordu.</p>
				<p class="normal">“Hey, bay bilim! Yoruldum, biraz uzanabilir miyim?” diye sordu Yegor.</p>
				<p class="normal">Doktorun yanıtı çok kısaydı:</p>
				<p class="normal">“Olmaz!”</p>
				<p class="normal">“O zaman ben de sen gidince uzanırım...”</p>
				<p class="normal">“Bakın, Nilovna, sakın izin vermeyin uzanmasına! Yastığını düzeltin ve lütfen onunla konuşmayın... konuşması hiç doğru değil...”</p>
				<p class="normal">Anladım der gibi başını salladı Ana. Doktor odadan ayrıldı; hızlı, küçük adımlarla seker gibi yürüyordu. Yegor, başını geriye attı, gözlerini yumdu ve öylece, kımıltısız kaldı; yalnızca parmakları belli belirsiz oynuyordu. Bembeyaz duvarlardan kuru bir soğuk ve donuk, puslu bir hüzün yayılıyor gibiydi küçük odaya. Odanın geniş penceresinden ıhlamur ağaçlarının yaprağa kesmiş tepeleri görülüyordu; tozlu yapraklar üzerinde ışıyan sarı benekler, yaklaşmakta olan güzün soğuk dokunuşlarını duyumsatıyordu.</p>
				<p class="normal">“İsteksizce de olsa, yavaş yavaş yaklaşıyor ölüm...” diye mırıldandı Yegor; bunları söylerken ne gözlerini açmış, ne de kımıldamıştı. “Sanırım bana acıyor... Benim gibi uysal bir delikanlıya...”</p>
				<p class="normal">Ana usulca elini okşayarak:</p>
				<p class="normal">“Konuşma ne olur Yegor İvanoviç!” dedi yalvarır gibi.</p>
				<p class="normal">“Az daha sabır, tam susacağım.”</p>
				<p class="normal">Tıkanarak, sözcükleri bin bir zorlukla ağızlayarak ve gücü tükendiği için duraklayarak, her sözünden sonra uzun aralıklar vererek konuşuyordu.</p>
				<p class="normal">“Bizimle olmanız ne güzel! Yüzünüzü görmek ne güzel! ‘Başına neler gelecek acaba?’ sorusu gelir aklıma hep sizi görünce. Sizi de herkes gibi hapishane ve bütün öteki rezilliklerin beklemekte olduğunu bilmek insanı kahrediyor... Korkmuyor musunuz hapishaneden?”</p>
				<p class="normal">“Hayır!”</p>
				<p class="normal">“Öyle ya, tabii... Ama yine de hapishane iğrenç bir yer ve benim bu hale düşmemin nedeni de hapishanedir. Dürüst olmak gerekirse... ölmek istemiyorum...”</p>
				<p class="normal">“Ölmezsin belki de...” demek istedi Ana, onun yüzüne şöyle bir göz atınca, sustu.</p>
				<p class="normal">“Oysa çalışabilirdim daha... Ama madem çalışamıyorsun, yaşayıp da ne olacak... niye yaşayacaksın?”</p>
				<p class="normal">Elinde olmadan Andrey’in sözünü anımsadı Ana ve derin bir göğüs geçirdi:</p>
				<p class="normal">“Doğru, ama insanı teselli etmiyor!”</p>
				<p class="normal">Yorucu bir gün geçirmiş ve karnı acıkmıştı. Hastanın tekdüze hırıltısı, odayı dolduruyor, kaygan duvarlarda adeta sürünüyordu. Ihlamur ağaçlarının camlardan görünen tepe noktaları alçalmış bulutları andırıyor ve insanın içine hüzün salan karartılarıyla şaşırtıcı bir görüntü çiziyorlardı. Geceyi beklemenin kederiyle, iç karartıcı bir kımıltısızlık içinde dona kalmış gibiydi her şey.</p>
				<p class="normal">“Ah, hiç iyi değilim!” dedi Yegor ve gözlerini yumup sustu.</p>
				<p class="normal">“Uyumaya çalış!” dedi Ana. “Belki iyi gelir...”</p>
				<p class="normal">Hastanın soluk alıp verişlerini dinledi bir süre, çevresine bakındı, içini üşüten derin bir kedere gömülerek birkaç dakika kımıltısız oturdu, içi geçti sonra, uyuklamaya başladı.</p>
				<p class="normal">Gürültü çıkarmadan kapıyı açmaya çalışan birinin tıkırtılarına uyandı, ürpererek Yegor’un gözlerinin açık olduğunu gördü.</p>
				<p class="normal">“Uyuyakalmışım, bağışla!” dedi usulca.</p>
				<p class="normal">Yegor da fısıldayarak:</p>
				<p class="normal">“Asıl sen beni bağışla...! dedi.</p>
				<p class="normal">Akşam alacası çökmüştü havaya; boz bulanık bir serinlik insanın gözlerine baskı yapar gibiydi; her şey tuhaf bir şekilde bulanıklaşmış, hastanın yüzü seçilmez olmuştu.</p>
				<p class="normal">Önce bir hışırtı duyuldu, hemen ardından da Lyudmila’nın sesi:</p>
				<p class="normal">“Karanlıkta oturmuş fıs fıs ne konuşuyorsunuz? Elektrik düğmesi nerede?”</p>
				<p class="normal">İnsanı rahatsız eden, bembeyaz bir ışıkla doldu oda bir anda. Lyudmila, baştan ayağa siyahlar giyinmiş, upuzun, dimdik duruyordu odanın ortasında.</p>
				<p class="normal">Yegor’un bütün bedeni şiddetle titredi; elini kaldırıp göğsüne götürdü.</p>
				<p class="normal">Lyudmila ona doğru koşarak:</p>
				<p class="normal">“N’oldu?” diye bir çığlık attı.</p>
				<p class="normal">Yegor’un iyice büyüyen ve tuhaf bir şekilde parlayan gözleri Ana’ya takılıp kalmış gibiydi.</p>
				<p class="normal">Derken, ağzını genişçe açtı, başını kaldırdı, elini öne uzattı. Ana onun elini ellerinin arasına aldı, soluğunu tutarak yüzüne baktı. Birden boynu şiddetle kasıldı Yegor’un; başını geriye attı,</p>
				<p class="normal">“Dayanamıyorum... bitti!” diye bağırdı.</p>
				<p class="normal">Bedeni ürperir gibi hafifçe titredi, başı güçsüzce omzuna düştü. Yatağın hemen üzerinde yanan lambanın soğuk ışığı, kocaman açılmış gözlerinde ölü pırıltılarla yansıyordu.</p>
				<p class="normal">“Güvercinim benim...” diye mırıldandı Ana.</p>
				<p class="normal">Lyudmila usulca pencereye gitti, gözleri uzaklarda bir noktaya takılı, Ana’nın daha önce ondan hiç duymadığı güçlü bir sesle:</p>
				<p class="normal">“Öldü...” dedi.</p>
				<p class="normal">Sonra eğildi; dirseklerini pencere kenarına dayadı ve birden, sanki başına sertçe vurulmuş gibi dizlerinin üstüne yığılıverdi, yüzünü elleriyle kapayıp bir inilti kopardı.</p>
				<p class="normal">Ana, Yegor’un ağırlaşmış kollarını göğsünde kavuşturdu, yine, tuhaf denecek kadar ağırlaşmış başını yastığa yerleştirdi, sonra gözlerini dolduran yaşları silerek pencereye, Lyudmila’nın yanına gitti, eğilip usulca onun gür saçlarını okşadı. Lyudmila, ağır ağır yüzünü ona çevirdi: Donuklaşmış gözleri akıl almaz ölçüde büyümüştü, dudakları titreyerek:</p>
				<p class="normal">“Sürgünde de, hapishanede de birlikteydik...” dedi. “Koşullar zaman zaman dayanılmazdı; iğrençti; pek çok kişi ruhen çöktü, koyverdi kendini...”</p>
				<p class="normal">Boğazı düğümlendi, sesi çatallandı, ancak kendini tuttu; hüzün ve sevecenlikle yumuşamış, gençleşmiş yüzünü Ana’nın yüzüne yaklaştırdı, hıçkırarak, ama gözlerinden yaş akmadan fısıltıyı andırır bir sesle hızlı hızlı konuşarak tamamladı sözlerini:</p>
				<p class="normal">“Ama o hep neşeliydi, şakalar yapar, güler, acılarını yiğitçe gizlerdi. Güçsüzleri yüreklendirirdi. İyi yürekli, duyarlı, cana yakındı. Orada, Sibirya’da hareketsizlik insanın ahlakını bozar, hayata karşı olumsuz duygular geliştirir kişide... nasıl, nasıl mücadele ederdi bu olumsuzluklara karşı. Bir bilseydiniz nasıl bir yoldaş olduğunu! Kişisel yaşamı bin bir güçlükle, acıyla doluydu; ama hiç kimse, hiçbir zaman kendisinden en ufak bir yakınma duymamıştı! En yakın dostlarından biriydim ben... Öyle çok şey borçluyum ki onun yüreğine! Aklından, yüreğinden verebileceği her şeyi vermişti bana... ve, onca yalnızlığına, yorgunluğuna karşın, verdiklerine karşılık olarak ne sevecenlik, ne ilgi beklerdi...”</p>
				<p class="normal">Yatağa gitti, eğilip Yegor’un elini öptü, derin bir acıyla:</p>
				<p class="normal">“Yoldaşım, aziz dostum, canım benim, teşekkür ederim...” diye mırıldandı. “Bütün kalbimle teşekkür ederim! Elveda! Tıpkı senin gibi ömrüm boyunca yorulmak nedir bilmeden, hiç kuşkuya kapılmadan çalışacağım ben de... Elveda!”</p>
				<p class="normal">Sarsıla sarsıla hıçkırıyordu; hıçkırıklardan boğulur gibi olunca başını yatağa, Yegor’un ayak ucuna koydu. Ana, sessizce ağlıyor, ama gözünden sel gibi yaşlar boşanıyordu. Her nedense gözyaşlarını tutmak, bir de, Lyudmila’ya çok sevecen, çok özel, okşayıcı, gönül alıcı şeyler söylemek ve Yegor’u nasıl sevdiğini, onun için nasıl yüreğinin yandığını anlatmak istiyordu. Gözyaşları arasında Yegor’un çökmüş yüzüne, yumuşacık kapanmış gözkapaklarının uykudaymış izlenimi verdiği gözlerine, uçuk bir gülümsemenin donup kaldığı morarmış dudaklarına bakıyordu. Can sıkıcı bir aydınlık ve kaskatı bir sessizlik egemendi odaya.</p>
				<p class="normal">Her zamanki gibi küçük, hızlı adımlarla İvan Daniloviç girdi içeri, birden odanın ortasında durdu, ellerini hızla cebine soktu, sinirli bir sesle:</p>
				<p class="normal">“Çok oldu mu?” diye bağırdı.</p>
				<p class="normal">Sorusu karşılıksız kaldı. Olduğu yerde usulca ileri geri sallandı, alnını sildi, yatağa yaklaşıp Yegor’un elini sıktı, geri çekildi.</p>
				<p class="normal">“Beklenmedik yanı yok! Bu yürekle altı ay önce de olabilirdi aynı şey! En azından...”</p>
				<p class="normal">Zorlama bir sakinliği yansıtan ve bu anda oldukça yersiz kaçan aşırı yüksek sesi birden koptu; sırtını duvara dayayıp sinirli parmak hareketleriyle sakalını karıştırdı, ikide birde gözlerini kırpıştırarak yatağın yanında durmakta olan iki kadına baktı.</p>
				<p class="normal">“Bir kayıp daha!” dedi usulca.</p>
				<p class="normal">Lyudmila pencereye gidip camı açtı. Bir dakika kadar sonra, üçü birden pencerenin önünde durup iyice birbirlerine sokularak iç karartıcı güz gecesini seyre daldılar. Ağaç karartılarının üzerinde ve gerisinde yıldızlar ışıyor, göğün uçsuz bucaksızlığını büsbütün derinleştirip sonsuzluğa dönüştürüyorlardı...</p>
				<p class="normal">Lyudmila Ana’nın koluna girdi, sessizce başını onun omzuna yasladı. Doktor başını iyice eğmiş, kelebek gözlüğünü siliyordu. Pencerenin gerisindeki sessizlikte kentin kara uğultusu yorgunca göğüs geçiriyor, soğuk esinti yüzlerde dolaşıyor, saçları oynatıyordu. Lyudmila ürperdi, yanağından aşağı bir gözyaşı damlacığı yuvarlandı. Hastane koridorundan sessiz, ürkek fısıltılar, hızlı ayak sesleri, inlemeler, bezginlik dolu konuşmalar geliyordu. Pencerenin önündeki üç kişi kımıldamadan duruyor, sessizce karanlığa bakıyordu. Ana birden kendini orada fazla gördü, kolunu usulca Lyudmila’nın elinden kurtardı, önünde eğilerek Yegor’u selamladıktan sonra kapıya yöneldi.</p>
				<p class="normal">Doktor dönüp ona bakmadan:</p>
				<p class="normal">“Gidiyor musunuz?” diye sordu usulca.</p>
				<p class="normal">“Evet...”</p>
				<p class="normal">Yolda giderken Lyudmila’yı, onun gözyaşlarını esirgeyerek ağlayışını düşündü.</p>
				<p class="normal">“Ağlamayı bile bilmiyor...” diye geçirdi içinden.</p>
				<p class="normal">Yegor’un ölmeden önceki sözleri geldi sonra aklına; usulca içini çekti. Ağır ağır yürürken onun canlı, ışıl ışıl gözlerini, şakalarını, hayata dair anlattıklarını düşündü.</p>
				<p class="normal">“İyi insanlar için yaşamak zor, ölmek kolay... Benim ölümüm nasıl olacak acaba?”</p>
				<p class="normal">Sonra o aşırı aydınlık, bembeyaz odada Lyudmila ile doktoru pencerenin önünde ayakta dururlarken getirdi gözünün önüne; Yegor’un ölü gözleri arkalarından bakıyordu ikisine... insanlara karşı dehşetli bir acıma duygusu yükseldi içinde, derin derin göğüs geçirdi, adımlarını iyice hızlandırdı: Neyin nesi olduğunu kestiremediği belirsiz bir duygu acele etmesini söylüyordu.</p>
				<p class="normal">Kendisini içinden usulca iten bu hüzünlü, ama diri, gözüpek güce boyun eğerek:</p>
				<p class="normal">“Acele etmeliyim!” diye düşündü.</p>
				</body>
</html>