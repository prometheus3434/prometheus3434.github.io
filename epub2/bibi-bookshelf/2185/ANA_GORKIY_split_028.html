<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_27">XXV</h2>
				<p class="normal">Sofada bir gürültü duyunca ikisi de ürpererek birbirlerine baktılar.</p>
				<p class="normal">Kapı ağır ağır açıldı ve olanca heybetiyle Rıbin girdi içeri. Başını kaldırıp gülümseyerek:</p>
				<p class="normal">“Eveet!” dedi. “Kambersiz düğün olmazmış... sizin Kamber’in de canı bol yemek ve şarap istiyor... konuğunuzu selamlayın ve hemen sofraya oturtun bakalım!”</p>
				<p class="normal">Üzerinde katran lekeleri olan gocuğu andırır bir post, ayaklarında huş kabuğundan çarıklar, başında bol tüylü bir kalpak vardı; kemerinde kara eldivenler sallanıyordu.</p>
				<p class="normal">“Nasılsınız, iyi misiniz? Demek salıverdiler seni Pavel? Eveet. Nasılsın bakalım Nilovna?” Bembeyaz dişlerini göstererek geniş geniş güldü. Sesi daha bir yumuşak çıkıyordu. Yüzü sakalları altında tümüyle kaybolmuştu.</p>
				<p class="normal">Ana sevinçle ona doğru yürüdü, elini uzatıp kocaman, esmer elini sıktı, keskin katran kokusunu içine çekerek:</p>
				<p class="normal">“Ah, sen ha..? Ne hoş yeniden görmek seni!” dedi.</p>
				<p class="normal">Rıbin’i tepeden tırnağa süzen Pavel gülümseyerek:</p>
				<p class="normal">“Tam bir köylü olmuşsun!” dedi.</p>
				<p class="normal">Ağır ağır gocuğunu çıkaran Rıbin:</p>
				<p class="normal">“Evet, yeniden köylü oldum,” dedi. “Sizler yavaş yavaş efendiler arasına girerken, ben geriye doğru gidip köylü oldum... Durum bu!”</p>
				<p class="normal">Alacalı gömleğinin eteğini çekiştirerek içeri geçti, çevresini dikkatle gözden geçirdi:</p>
				<p class="normal">“Yeni bir eşya eklememiş gibisiniz eve... yalnız, kitaplar biraz daha çoğalmış... Ee, anlatın bakalım, ne var ne yok?”</p>
				<p class="normal">Bacaklarını ayırarak oturdu; avuçlarını dizlerine koydu, kara gözlerini Pavel’e dikip içten bir gülümsemeyle yanıt bekledi.</p>
				<p class="normal">“Soluk almadan çalışıyoruz!” dedi Pavel.</p>
				<p class="normal">Rıbin bir köylü tekerlemesiyle takıldı Pavel’e:</p>
				<p class="normal">“Toprağı süreriz, arpayı ekeriz, övünmek, avurt satmak yoktur bizde; ürünü devşirdik mi, birayı kaynatırız, sonra kendimizi yatağa atıp bir güzel oynaşırız... öyle mi?”</p>
				<p class="normal">Pavel onun karşısına oturarak:</p>
				<p class="normal">“İşler nasıl Mihail İvanoviç?” dedi.</p>
				<p class="normal">“Zararı yok... yaşayıp yaşlanıp gidiyoruz. Yegildeyevo’ya yerleştim. Duydunuz mu Yegildeyevo’yu? Güzel bir köy. Yılda iki kez panayır yapıyorlar... Nüfusu iki bin dolayında. Ama halkı beş para etmez! Toprak yok. Beylerden kiralanıyor toprak... onun da niteliği çok düşük. Bir toprak ağasının yanına kapılandım... o kadar çok ki bu türden asalaklar orada: Cesede üşüşmüş sinekler gibi! Kömürden katran elde ediyoruz. Burada kazandığımın dörtte biri geçiyor elime; oysa iki kat daha fazla çalışıyorum! Yedi kişiyiz asalak herifin yanında. Benim dışımda hepsi genç ve hepsi o köyden. Okuma yazma bilmeyen yok. Hele Yefim diye bir oğlan var, ateş parçası!”</p>
				<p class="normal">Bu haber Pavel’i canlandırmıştı:</p>
				<p class="normal">“E, kendisiyle konuşuyor musun?”</p>
				<p class="normal">“Bir an bile sustuğum yok. Buradaki bildirilerden de almıştım yanıma: Tam otuz dört tane! Ama ben daha çok İncil’i kullanıyorum: Orada ne istersen var; kalın bir kitap... üstelik resmi... kilise kurulu yayınlamış... ona herkes inanır!”</p>
				<p class="normal">Pavel’e muzipçe göz kırptı, sonra gülümseyerek sürdürdü:</p>
				<p class="normal">“Yine de tek başına yetmiyor tabii. Broşür ve bildiri almak için uğradım sana. Yefim’le birlikte geldik. Katran götürüyorduk, sana uğramak için yolumuzu biraz uzattık. Yefim gelmeden biraz bildiri ver bana... onun her şeyi bilmesinin gereği yok...”</p>
				<p class="normal">Ana Rıbin’i süzüyordu; ona öyle geliyordu ki, yalnızca gocuğunu değil, başka bir şey daha çıkarmıştı sanki Rıbin üzerinden. Eskisi gibi ciddi, ağırbaşlı değildi; bakışları da eskisi gibi açık, içten değil, daha bir kurnazcaydı sanki.</p>
				<p class="normal">“Anne,” dedi Pavel, “gidip bize biraz kitap getirir misiniz? Onlar bilirler hangi kitapları vereceklerini... Köy için deyin, anlarlar.”</p>
				<p class="normal">“Olur,” dedi Ana, “semaver hazır olsun, hemen giderim...”</p>
				<p class="normal">“Sen de mi girdin bu işlere, Nilovna?” dedi Rıbin gülümseyerek. Bizim orda kitap meraklısı çok. Öğretmen uyandırmış bu hevesi onlarda. Bir din adamının oğlu olmasına karşın aklı başında bir delikanlı olduğunu söylüyorlar. Yedi verst<sup class="calibre3"><a href="ANA_GORKIY_split_071.html#footnote-100-9" id="footnote-100-9-backlink" name="footnote-100-9-backlink">[9]</a></sup> ötedeki köyde de bir bayan öğretmen var. Ama yasak kitap istemiyor ikisi de; ne de olsa devlet memurları, korkuyorlar... Ama siz bana gene de bir yasak kitap verin: Şöyle en zehir zemberek olanından... onların ellerinin altına bırakacağım... Polis ya da papaz kitabın yasak olduğunu fark ederse, bunun öğretmenlerin işi olduğunu düşünecek! Bense köşemde her türlü kuşkudan uzak olacağım.”</p>
				<p class="normal">Bu kurnazca buluşundan dolayı keyifle sırıttı.</p>
				<p class="normal">‘Şuna da hele!’ diye düşündü Ana. ‘Gören de ayı sanır, ama tilkinin teki!’</p>
				<p class="normal">“Öğretmenlerin yasak kitap dağıttıklarından kuşkulanırlarsa,” dedi Pavel, “hapse atarlar mı onları?”</p>
				<p class="normal">“Atarlar tabii... niye sordun?”</p>
				<p class="normal">“Ama yasak kitap onlara değil, size ait? Dolayısıyla hapse de sizin girmeniz gerekmez mi?”</p>
				<p class="normal">“Pes vallahi, bu kadar tuhaf olunur yani!” dedi Rıbin, eliyle dizine vurup kurnaz kurnaz gülerek. “Benden kim kuşkulanır yahu? Ben, sıradan bir köylü, böyle bir işle uğraşacağım?! Olacak şey mi? Kitap beylere, efendilere özgü bir şeydir... dolayısıyla hesabını da onlar vermeli...”</p>
				<p class="normal">Ana, Pavel’in Rıbin’i anlamadığını, gözlerini kıstığına bakılırsa hatta ona kızdığını hissediyordu; bu nedenle yumuşacık bir ses tonuyla ve sakına sakına:</p>
				<p class="normal">“Sanırım Mihail İvanoviç’in istediği şu,” dedi. “Kendisi etkinlikte bulunacak, ama bu nedenle verilebilecek cezayı başkaları çekecek...”</p>
				<p class="normal">“Evet, tam böyle!” dedi Rıbin, sakalını sıvazlayarak. “Günü, zamanı gelinceye dek!”</p>
				<p class="normal">“Anne!” dedi Pavel, alabildiğine soğuk, sert. “Bizimkilerden biri, örneğin Andrey, benim adıma bir şey yaptı ve bu yüzden de beni hapse attılar... Nasıl karşılardın böyle bir şeyi?”</p>
				<p class="normal">Ana ürperdi, anlamayan gözlerle oğluna baktı, sonra başını olumsuz anlamda sallayarak:</p>
				<p class="normal">“Hiç arkadaşa böyle şey yapılır mı?” dedi.</p>
				<p class="normal">“Ah-ha-a!” dedi Rıbin uzata uzata. “Seni anlıyorum Pavel!”</p>
				<p class="normal">Ana’ya döndü, alayla göz kırparak:</p>
				<p class="normal">“Hassas bir sorun bu, Ana!” dedi.</p>
				<p class="normal">Yeniden Pavel’e döndü, öğüt verir gibi:</p>
				<p class="normal">“Senin daha bir fırın dolusu ekmek yemen gerek, kardeş!” dedi. “Böyle gizli işlerde dürüstlük, onur olmaz. Düşün bir: İlk hapse atacakları kişi, üzerinde kitap bulunan çocuk olacaktır, öğretmen değil; bu bir. İkincisi, öğretmenlere verilen yasaklanmamış kitaplar var ya, onlarla yasaklanmış kitaplar öz olarak aynıdır; sözcükler farklıdır yalnızca, bir de yasaklanmamış olanlarda daha az gerçek vardır. Burdan da şu ortaya çıkıyor ki, onlar da benim istediğim şeyin aynısını istiyorlar, ama yolları biraz dolambaçlı, bense ana yoldan yürüyorum; ama yöneticiler katında suçlarımız aynı... Doğru mu söylüyorum? Üçüncü noktaya gelince, kardeş, benim onlarla işim olamaz; neden dersen, atlıya yayadan yoldaş olmaz. Karşımdaki bir köylü olsa, herhalde böyle davranmazdım. Ama onların biri bir papaz çocuğu, biri de bir toprak beyinin kızı... Ne demeye halkı ayaklandırmak istiyorlar, anlamış değilim. Bir köylü olmam dolayısıyla beylerin, beyzadelerin düşünceleri bana tümüyle yabancıdır. Ben kendi yaptığım şeyi bilirim... onların yapmak istedikleri şey ise meçhulümdür. Beyler, paşalar bin yıl boyunca köylünün derisini yüzmüşler, derken bir sabah birdenbire, hadi, diyorlar, köylünün gözünü açalım... Ben masal sevmem, kardeş, oysa bu iş biraz fazla masal gibi! Beyler, paşalar, beyzadeler... bunların tümü de benden çok uzak... Kışın bozkırda yürüyorsun, önünde, ta ilerde kımıldayan bir şey var, acaba ne? Kurt mu, tilki mi yoksa sadece bir köpek mi? Ne bileyim ben birader... göremiyorum ki... çok uzak!”</p>
				<p class="normal">Ana oğluna bir göz attı. Yüzü kederliydi Pavel’in.</p>
				<p class="normal">Rıbin’in gözleriyse ışıl ışıldı. Kendinden hoşnut bir tavırla Pavel’e bakıyor, parmaklarıyla heyecanlı heyecanlı sakalını tarıyordu:</p>
				<p class="normal">“Benim tatlı dil dökmeye, kibarmış gibi görünmeye zamanım yok. Hayat acımasız. İt damı ayrı, koyun ağılı ayrı... ve de her it sürüsünün ürümesi kendine göredir...”</p>
				<p class="normal">Kimi tanıdık yüzler canlandı Ana’nın gözleri önünde ve:</p>
				<p class="normal">“Öyle kibar insanlar vardır ki,” dedi, “halk için en ağır acılara katlanır, hayatları boyunca zindanlarda sürünürler...”</p>
				<p class="normal">“Onlar ayrı,” dedi Rıbin. “Onlara saygımız baki! Köylü varsıllaşınca beye doğru kırar dümeni, bey de yoksullaşınca köylüye doğru... Cep delik olunca, ruh ister istemez temizdir. Hatırlar mısın, Pavel, bana bir zamanlar kim nasıl yaşıyorsa, öyle düşünür demiştin. İşçi evet diyorsa, patron hayır demelidir; işçi hayır diyorsa, patron, doğası gereği, evet diye haykırmak zorundadır. Burdan ne anlıyoruz: İşçiyle patronun doğaları birbirinden farklıdır! Köylünün karnı toksa, bey o gece uyuyamaz. Elbette her sosyal sınıfın kendi itoğlu itleri vardır... ve ben de tüm köylüleri savunmaya kalkışacak değilim!”</p>
				<p class="normal">Güçlü, simsiyah bir kütle olarak ayağa kalktı. Yüzü donuklaşmıştı; dişleri takırdıyormuş gibi sakalı ince ince titreşiyordu. Sesini alçaltarak sürdürdü:</p>
				<p class="normal">“Beş koca yılım fabrikalarda geçtiği için köyü unutup gitmiştim... Köye gidince bir baktım, ben böyle yaşayamam, dedim! Anlıyor musun? Yaşayamam! Siz buradaki yaşamınızda öylesi bir alçalmaya tanık olmuyorsunuz. Köyde açlık bir gölge gibi izler insanı ve bir lokma ekmek bulabilme umudu sıfırdır! Açlık ruhları kemirir, sizin insan yüzünüzü silip yok eder! Vee insanlar akıl almaz bir yoksulluk içinde çürür gider... Resmi makamlar, yöneticiler fazladan bir lokma ekmeği var mı acaba diye karga sürüsü gibi gözler durur insanları... Görmeleriyle kapmaları bir olur o fazla lokmayı; bununla da kalmaz üstüne bir de adamın gözünü oyarlar!”</p>
				<p class="normal">Rıbin çevresine bakındı, masaya elleriyle abanarak Pavel’e doğru eğildi:</p>
				<p class="normal">“Bu hayatla yeniden karşılaşınca, inanır mısın, midem bulandı. Yok, dedim, yapamayacağım! Ama bastırdım bu duygumu; şımarma dedim kendi kendime! Burada kalacağım! Kalacağım ve onların başına öyle bir iş açacağım ki..! Evet, kardeş! İnsanları aşağılayan insanlara kinim büyük... ve bu aşağılanmışlık yüreğime saplı bir bıçak sanki, dönüp duruyor saplandığı yerde!”</p>
				<p class="normal">Alnında terler birikmişti; ağır ağır Pavel’e yaklaştı, elini omzuna koydu. Eli titriyordu.</p>
				<p class="normal">“Yardım et bana! Kitap ver bana, ama öyle zehir zemberek bir kitap ki, okuyan bir daha rahat huzur nedir bilmesin! Kafataslarının içine bir kirpi koymuş gibi olalım! Şu senin kentlilere söyle, sizin için yazarken bizim için de ayrıca yazsınlar! Şöyle başlarından aşağı kaynar sular dökülmüş gibi olsun milletin... olsun ki, ölümüne girişsinler mücadeleye!”</p>
				<p class="normal">Elini kaldırdı, her sözcüğü tek tek ağızlayarak, kısık sesle:</p>
				<p class="normal">“Onu bilir onu söylerim: Çivi çiviyi söker, ölümü ölüm paklar! İnsanlara can vermek ancak ölerek olur. On binler ölmeli ki, tüm yeryüzünde milyonlar can bulabilsin! Bu böyle! Ölmek zor değil. Tek ki insanlar canlansınlar... canlanıp ayağa kalksınlar!”</p>
				<p class="normal">Ana semaveri getirdi; bu arada göz ucuyla Rıbin’e bakıyordu. Onun acımasız, ağır, sert sözleri içini eziyordu. Kocasını anımsatan bir şeyler vardı bu adamda: Sırıtması, kollarını sıvayışı, hatta öfkesi bile aynıydı: Aynı sessiz ama taşkın öfke! Tek fark, bu konuşuyordu. Bir de onun kadar ürkünç değildi.</p>
				<p class="normal">Pavel silkinerek:</p>
				<p class="normal">“Pekâlâ!” dedi. “Bize belge ve bilgi sağlayın, biz de size gazete basalım...”</p>
				<p class="normal">Ana gülümseyerek oğluna baktı, başını salladı, sessizce paltosunu giyip, çıktı.</p>
				<p class="normal">“Basın ya! Ne isterseniz sağlarız size! Yalnız, basit şeyler olsun yazacaklarınız... danaların bile anlayabileceği kadar basit...”</p>
				<p class="normal">Mutfak kapısı açıldı, içeri biri girdi.</p>
				<p class="normal">“Yefim olmalı bu,” dedi Rıbin, mutfaktan yana bakarak. “Gel, Yefim! Pavel, bu Yefim! Yefim, bu arkadaş da Pavel! Hani sana söz etmiştim...”</p>
				<p class="normal">Pavel’in önünde genişçe yüzlü, süt mavisi gözlü, kumral bir genç dikiliyor, elindeki kasketi çevirerek kaş altından ona bakıyordu. Sırtında bir gocuk bulunan delikanlı güçlü kuvvetli birine benziyordu.</p>
				<p class="normal">Kısık sesle:</p>
				<p class="normal">“Selam!” deyip Pavel’in elini sıktı, sonra her iki eliyle dümdüz saçlarını sıvazladı; odaya şöyle bir göz gezdirdi, usulca, adeta kimseye sezdirmemeye çalışır gibi üzeri kitap dolu rafa doğru ilerledi.</p>
				<p class="normal">“Hemen gördü!” dedi Rıbin, Pavel’e göz kırparak.</p>
				<p class="normal">Yefim, dönüp Rıbin’e baktı, kitapları incelemeye başladı.</p>
				<p class="normal">“Ne de çok kitabınız varmış!” diyordu bir yandan da. “Herhalde bunca kitabı okuyacak zamanınız yoktur burada sizin. Köydeyse bu tür işler için daha çok zamanı oluyor insanın...”</p>
				<p class="normal">“Ama hevesleri pek olmuyor galiba?” dedi Pavel.</p>
				<p class="normal">“Neden olmasın?” dedi delikanlı, çenesini kaşıyarak. “Hevesleri de var! Halk yavaş yavaş uyanıyor artık. Jeoloji mi? Bu da ne?”</p>
				<p class="normal">Pavel açıkladı.</p>
				<p class="normal">Delikanlı kitabı raftaki yerine koyarken:</p>
				<p class="normal">“Bize gerekli değil!” dedi.</p>
				<p class="normal">Gürültüyle göğüs geçiren Rıbin:</p>
				<p class="normal">“Toprak nerden gelmiş, nasıl oluşmuş, köylüyü işin burası ilgilendirmez,” dedi. “Toprağın dağılımının nasıl olduğudur onu ilgilendiren. Efendilerin halkın elindeki toprağı nasıl ele geçirdikleri... Yeryüzü durduğu yerde mi duruyor, yoksa dönüyor mu, bu hiç önemli değildir. İstersen bir urganın ucuna as, sallandır yeryüzünü, istersen gökyüzüne çivile! Yeter ki ekmek versin, insanların karnını doyursun!”</p>
				<p class="normal">Raftan yeni bir kitap alıp okudu Yefim:</p>
				<p class="normal">“ ‘Köleliğin Tarihi’... Yoksa bizim hakkımızda mı bu?”</p>
				<p class="normal">Pavel ona bir başka kitap uzatarak:</p>
				<p class="normal">“Serflik hukukuna ilişkin kitaplar da var,” dedi.</p>
				<p class="normal">Yefim kitabı aldı, evirip çevirdi, sonra bir kenara bırakarak, sakin sakin:</p>
				<p class="normal">“Geçmişi anlatıyor bu!” dedi.</p>
				<p class="normal">“Toprağınız var mı sizin?” diye sordu Pavel.</p>
				<p class="normal">“Bizim mi? Var! Biz üç kardeşiz... dört desyatina<sup class="calibre3"><a href="ANA_GORKIY_split_072.html#footnote-100-10" id="footnote-100-10-backlink" name="footnote-100-10-backlink">[10]</a></sup> toprağımız var. Öyle kumlu ki, ancak bakır silmeye yarar, ekin ekmeye elverişli değil!”</p>
				<p class="normal">Biraz sustu, sonra yeniden başladı:</p>
				<p class="normal">“Benim toprakla falan ilgim yok! Ne ki toprak dediğin? Ekmeğimi çıkartayım desen, çıkaramazsın; ama elini kolunu öyle bir bağlar ki insanın! Dört yıldır ırgatlık yapıyorum. Güzün askere gideceğim. Mihaylo dayı ‘gitme askere, şimdi askerleri halkı tepelemeye yolluyorlar’ diyor. Ama ben gitmek istiyorum. Askerler Stepan Razin<sup class="calibre3"><a href="ANA_GORKIY_split_073.html#footnote-100-11" id="footnote-100-11-backlink" name="footnote-100-11-backlink">[11]</a></sup> zamanında da, Pugaçov<sup class="calibre3"><a href="ANA_GORKIY_split_074.html#footnote-100-12" id="footnote-100-12-backlink" name="footnote-100-12-backlink">[12]</a></sup> zamanında da halkı tepelerlerdi. Buna bir son vermek gerek artık. Öyle değil mi?”</p>
				<p class="normal">Soruyu gözlerini Pavel’in gözlerine dikerek sormuştu.</p>
				<p class="normal">“Öyle!” dedi Pavel, gülümseyerek. “Yalnız, bu iş o kadar kolay değil! Her şeyden önce askerlere ne söyleyeceğini, nasıl söyleyeceğini bilmek gerek...”</p>
				<p class="normal">“Biz de öğreniriz!”</p>
				<p class="normal">“Yakaladılar mı, kurşuna dizerler ama!” dedi Pavel, Yefim’i dikkatle süzerek.</p>
				<p class="normal">“Ona hiç kuşku yok!” dedi Yefim, alabildiğine sakin... ve yeniden kitapları karıştırmaya başladı.</p>
				<p class="normal">“Hadi çayını iç, Yefim, az sonra yola çıkacağız,” dedi Rıbin.</p>
				<p class="normal">“Şimdi!” dedi delikanlı ve yeniden sordu: “Devrim demek, ayaklanma mı demek?”</p>
				<p class="normal">Kıpkırmızı bir yüzle Andrey geldi: Tere batmıştı ve suratından düşen bin parçaydı. Bir şey söylemeden Yefim’in elini sıktı, gidip Rıbin’in yanına oturdu, yüzüne bakıp gülümsedi.</p>
				<p class="normal">Rıbin kocaman avucuyla onun dizine bir şaplak atarak:</p>
				<p class="normal">“Ne bu, suratından düşen bin parça?” dedi.</p>
				<p class="normal">“Yok bir şey!” diye karşılık verdi Hohol.</p>
				<p class="normal">Yefim başıyla Andrey’i göstererek:</p>
				<p class="normal">“O da mı işçi?” diye sordu.</p>
				<p class="normal">“Evet! N’olmuş?” dedi Andrey.</p>
				<p class="normal">“İlk kez fabrika işçisi görüyor da...” diye açıkladı Rıbin. “Halkın gözünde özel yaratıklardır fabrika işçileri...”</p>
				<p class="normal">“Ne bakımdan?” diye sordu Andrey.</p>
				<p class="normal">Andrey’i dikkatle süzen Yefim:</p>
				<p class="normal">“Kemikleriniz sivri,” dedi. “Köylülerinki daha yuvarlak olur...”</p>
				<p class="normal">“Köylü bacakları üstünde rahat, sakin durur da ondan,” dedi Rıbin. “Ayaklarının altında toprağı hissetmesi yeter ona... toprak onun değilmiş, varsın olmasın! Fabrika işçisi ise kuş gibidir: Evi barkı, yurdu yuvası yoktur; bugün burada, yarın kim bilir nerededir! Kadın bile onun bir yere bağlanmasına yetmez! Ufacık bir şey olmaya görsün, hoşça kal tatlım! Kendine daha iyi bir yer aramak için yollara düşer! Köylü ise neredeyse orayı daha iyi, daha güzel yapmaya çabalar; yerinden kımıldamaz. İşte Ana da geldi!”</p>
				<p class="normal">Yefim Pavel’in yanına giderek:</p>
				<p class="normal">“Bana bir kitap verebilir misiniz?” dedi.</p>
				<p class="normal">Pavel, istekle:</p>
				<p class="normal">“Tabii, buyurun!” dedi.</p>
				<p class="normal">Gözleri sevinçten ışıl ışıl oldu Yefim’in:</p>
				<p class="normal">“Geri veririm size!” dedi. “Bizimkiler bu civara katran taşıyorlar, onlarla gönderirim!”</p>
				<p class="normal">Gocuğunu giyip kemerini iyice sıkılayan Rıbin:</p>
				<p class="normal">“Hadi,” dedi, “anca gideriz!”</p>
				<p class="normal">Yefim, bütün yüzüne yayılan bir gülümsemeyle kitabını ona göstererek:</p>
				<p class="normal">“Bak!” dedi. “Bir kitabım oldu!”</p>
				<p class="normal">Rıbin’le Yefim gidince, Pavel Andrey’e:</p>
				<p class="normal">“Nasıl buldun şeytanın çocuklarını?” dedi.</p>
				<p class="normal">Hohol uzata uzata:</p>
				<p class="normal">“Valla-a-a...” dedi, “cıva gibiler!”</p>
				<p class="normal">“Mihail, değil mi?” diye bağırdı Ana. “Sanki hiç fabrikada çalışmamış... tam bir köylü olmuş! Üstelik de korkunç bir köylü!”</p>
				<p class="normal">Pavel, masada bir karış suratla önündeki çayla dolu fincana bakmakta olan Andrey’e:</p>
				<p class="normal">“Sen ki,” dedi, “durmadan yürekten söz edersin, biraz daha erken gelecektin ki, yüreğin ne olduğunu görecektin! Rıbin öyle bir tozu dumana kattı ki, feleğimi şaşırdım! İtiraz bile edemedim kendisine... Öylesine güvensiz ki insanlara, insanlar gözünde öylesine değersiz ki, anlatamam! Annem haklı: İnsanı ürküten bir güç var bu adamda!”</p>
				<p class="normal">“Ben de fark ettim bunu!” dedi Hohol, hep öyle asık yüzlü. “Herkesi öyle bir zehirlediler ki, insanlar ayaklandıklarında dünyayı dümdüz edecek, taş üstünde taş bırakmayacaklar gibi geliyor bana!”</p>
				<p class="normal">Kafası başka yerdeymiş gibi ağır ağır konuşuyordu. Ana, sakınarak yanına yaklaştı, belli belirsiz dokundu ona:</p>
				<p class="normal">“Koyverme kendini Andreyciğim!” dedi. “Silkin... kendine gel!”</p>
				<p class="normal">Hohol, sevecenlikle:</p>
				<p class="normal">“Az durun, anacığım,” dedi usulca, “az durun hele!”</p>
				<p class="normal">Sonra birden, coşkuyla elini masaya vurarak:</p>
				<p class="normal">“Evet, Pavel, köylü bir ayaklanırsa, taş üstünde taş bırakmayacak! Tıpkı veba salgınlarında olduğu gibi, bunca zamandır aşağılanmasının bütün izlerini yok etmek, küller altında bırakmak için önüne gelen her şeyi yakıp yıkacak!”</p>
				<p class="normal">“Sonra da yolumuza çıkıp bizim karşımıza dikilecek!” dedi Pavel duyulur duyulmaz bir sesle.</p>
				<p class="normal">“Görevimiz, buna izin vermemek! Görevimiz, Pavel, buna engel olmak! Biz onlara herkesten daha yakınız! Bize inanır, bizim arkamızdan gelirler!”</p>
				<p class="normal">“Biliyor musun,” dedi Pavel, “Rıbin köylüler için gazete çıkarmamızı istiyor bizden?”</p>
				<p class="normal">“Gerekli bir şey bu!”</p>
				<p class="normal">“Onunla tartışmaya girmediğim için öyle içerliyorum ki kendime!”</p>
				<p class="normal">Eliyle saçlarını sıvazlayan Hohol, sakin bir tavırla:</p>
				<p class="normal">“Tartışırız daha!” dedi. “Sen kendi sazını çalmaya bak, ayakları toprağa kök salmamış olanlar senin müziğine kalkıp oynayacaklardır! Rıbin haklı: Bizim ayaklarımızın altında toprak yok... olmamalı da! Çünkü bize düşen o toprağı sarsmak, sallamak, yerinden oynatmak! Bir sarsacağız, yığınla insan yerinden olacak! Bir daha sarsacağız, başka pek çok insanı daha sökeceğiz yerinden!”</p>
				<p class="normal">Ana gülümseyerek:</p>
				<p class="normal">“Bakıyorum, senin için her şey pek basit, Andreyciğim!” dedi.</p>
				<p class="normal">“Evet, basit!” diye karşılık verdi Hohol. “Tıpkı hayat gibi!”</p>
				<p class="normal">Birkaç dakika sonra:</p>
				<p class="normal">“Ben çıkıp açık arazide dolaşacağım biraz!” dedi.</p>
				<p class="normal">“Hava rüzgârlı, Andreyciğim!” diye uyardı Ana onu. “Banyo da yaptın, üşütürsün sonra!”</p>
				<p class="normal">“Bana da gerekli olan bu!” diye karşılık verdi Hohol.</p>
				<p class="normal">Pavel de sevecenlikle:</p>
				<p class="normal">“Dikkatli ol, üşütme!” dedi. “Aslında en iyisi yatmandı ama...”</p>
				<p class="normal">“Hayır, çıkıp dolaşacağım!”</p>
				<p class="normal">Sessizce paltosunu giyip çıktı.</p>
				<p class="normal">Ana göğüs geçirerek:</p>
				<p class="normal">“Sıkıntılı!” dedi.</p>
				<p class="normal">“Biliyor musun,” dedi Pavel, “demin onunla siz diye değil de sen diye konuşmakla çok iyi ettin!”</p>
				<p class="normal">“Farkında bile değilim... nasıl oldu ben de anlamadım! Bana artık o kadar yakın ki... nasıl anlatacağımı bilemiyorum...”</p>
				<p class="normal">“Ne iyisin anne!” dedi Pavel usulca.</p>
				<p class="normal">“Sana... yani size, hepinize yardımım dokunabilseydi keşke! Keşke bilseydim size nasıl yardım edebileceğimi!”</p>
				<p class="normal">“Korkma, öğreneceksin!”</p>
				<p class="normal">Ana gülümsedi:</p>
				<p class="normal">“Ama ben korkmamayı da bilmiyorum ki!”</p>
				<p class="normal">“Neyse, anne, kapatalım bu konuyu... Yalnız şunu bil ki, sana gönül dolusu teşekkür borçluyum!”</p>
				<p class="normal">Oğluna gözyaşlarını göstermemek için mutfağa gitti Ana.</p>
				<p class="normal">Hohol akşam geç vakit yorgun argın döndü; hemen yatağın yolunu tuttu.</p>
				<p class="normal">“Herhalde bir on verst yürümüşümdür...” dedi.</p>
				<p class="normal">“İyi geldi mi bari?” diye sordu Pavel.</p>
				<p class="normal">“Lütfen rahatsız etme beni, hemen uyumak istiyorum!”</p>
				<p class="normal">Susmasıyla kaskatı bir uykuya dalması bir oldu.</p>
				<p class="normal">Bir süre sonra Vesovşçikov geldi: Her zaman olduğu gibi hırpani, pasaklı ve canı sıkkındı.</p>
				<p class="normal">“İsay alçağını kimin öldürdüğünü biliyor musun?” diye sordu hantal, sakar adımlarla içeri girerken.</p>
				<p class="normal">“Hayır!” dedi Pavel.</p>
				<p class="normal">“Böylesi bir işten iğrenmeyecek biri çıkmış demek ki! Aslında ben niyetlenip duruyordum onun işini bitirmeye! Bana göre... tam bana göre bir işti bu!”</p>
				<p class="normal">“Bir daha böyle sözler etme Nikolay!” dedi Pavel dostça.</p>
				<p class="normal">“Gerçekten de, nasıl sözler bunlar böyle!” dedi Ana da, sevecenlikle. “Senin gibi yufka yürekli birine yakışmıyor böyle asıp kesmeler!”</p>
				<p class="normal">Aslında Nikolay’ın gelmesine çok sevinmişti; hatta onun çiçekbozuğu yüzünü bile sevimli buluyordu şu anda.</p>
				<p class="normal">Nikolay omuz silkti:</p>
				<p class="normal">“Bu tür işlerden başka hiçbir işe yaramam ben! Düşünür dururum sürekli, yerim neresi benim? diye. Ama kendime bir yer bulamam! İnsanlarla konuşmak gerektir, beceremem! Her şeyi, insanların aşağılanışlarını, horlanışlarını görürüm, dile getiremem! Sanki sağır dilsizim!”</p>
				<p class="normal"> Pavel’in yanına gitti, başını önüne eğdi, bir yandan parmağını masaya sürterken, bir yandan da kendine hiç gitmeyen, çocuksu bir yakınmayla:</p>
				<p class="normal">“Ağır bir iş verin bana, kardeşler!” dedi. “Böyle anlamsız, bomboş yaşayamam! Hepiniz işin bir ucundan tutmuş götürüyorsunuz... Görebildiğim kadarıyla gitgide daha da büyüyor iş! Bense, işsiz güçsüz, bir köşedeyim! Kalas, tahta taşıyıp duruyorum. Sorarım: Uğruna yaşanmaya değer bir iş mi bu? Ağır bir iş verin bana!”</p>
				<p class="normal">Pavel, koluna girip onu kendine doğru çekti:</p>
				<p class="normal">“Vereceğiz!”</p>
				<p class="normal">Odayı ayıran perdenin gerisinden Hohol’un sesi duyuldu:</p>
				<p class="normal">“Dizgici olmaya ne dersin Nikolay? Ben sana bu işin nasıl yapılacağını öğretirim!”</p>
				<p class="normal">Nikolay hemen onun yanına geçti:</p>
				<p class="normal">“Eğer bu dediğini yaparsan, ben de sana bıçağımı hediye ederim!”</p>
				<p class="normal">“Hay senin bıçağına da, sana da!” diye bağırdı Hohol, sonra birden gülmeye başladı.</p>
				<p class="normal">“Ama şahane bir bıçak!” diye üsteledi Nikolay.</p>
				<p class="normal">Bunun üzerine Pavel de gülmeye başladı. O zaman Vesovşçikov odanın ortasında durup:</p>
				<p class="normal">“Bana mı gülüyorsunuz siz?” diye sordu.</p>
				<p class="normal">Yatağından aşağı atlayan Hohol:</p>
				<p class="normal">“Evet!” dedi. “Bakın ne diyeceğim arkadaşlar: Hep birlikte dışarı, dolaşmaya çıkalım. Ay da var... çok hoş bir gece! Geliyor musunuz?”</p>
				<p class="normal">“Tamam!” dedi Pavel.</p>
				<p class="normal">“Ben de geliyorum!” dedi Nikolay. “Gülmeni seviyorum, Hohol...”</p>
				<p class="normal">Hohol yine gülümsedi:</p>
				<p class="normal">“Ben de senin hediye sözü vermeni!”</p>
				<p class="normal">Hohol mutfakta üstünü giyinirken Ana:</p>
				<p class="normal">“Sıkı giyin!” diye homurdandı.</p>
				<p class="normal">Üçü birlikte çıkıp gidince Ana bir süre pencereden onları izledi, sonra duvardaki tasvire göz atarak, usulca:</p>
				<p class="normal">“Tanrım, yardım et onlara!” dedi.</p>
				</body>
</html>