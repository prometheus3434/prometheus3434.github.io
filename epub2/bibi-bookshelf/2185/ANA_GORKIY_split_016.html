<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_15">XIII</h2>
				<p class="normal">Pavel aşağı inip annesinin yanına geldi. Çevrede heyecanla tartışan, bağrışanlardan büyük bir uğultu yükseliyordu. Rıbin, Pavel’e yaklaşarak:</p>
				<p class="normal">“Grev mrev yaptıramazsın bunlara!” dedi. “Açgözlü ama korkaktırlar! Üç yüz kişiyi zor bulursun arkanda. Böyle bir gübre yığını tek yabayla kaldırılmaz...”</p>
				<p class="normal">Pavel karşılık vermedi. Karşısındaki kalabalık kara, kocaman bir yüz olmuş dalgalanıyor, hesap sorar gibi ona bakıyordu. Yürek atışları hızlanmıştı. Sözleri, uzun sürmüş bir kuraklıktan sonra tek tük dökülen yağmur tanelerinin toprakta yitip gitmesi gibi hiçbir iz bırakmamacasına yitip gitmişti sanki.</p>
				<p class="normal">Eve yorgun, kederli döndü. Ardından annesiyle Sizov geliyordu; yanında yürüyen Rıbin ise kulağının dibinde boru gibi sesiyle:</p>
				<p class="normal">“Güzel konuşuyorsun, amma...” diyordu. “kalplere seslenmiyorsun! Tamam mı? Kalbin en derinlerine kor ateşler salmak gerek! Akıl mantık yoluyla etkileyemezsin insanları; bu kundura onların ayağına dar gelir!”</p>
				<p class="normal">Sizov da Ana’ya şunları söylüyordu:</p>
				<p class="normal">“Bizi artık kara toprak paklar, Nilovna! Yepyeni bir kuşak yetişiyor! Bizim yaşadığımıza da hayat denir mi! Hep süründük! Hep yerlere dek eğilip selamlar verdik! Şimdiki kuşak, bilmem, bizden daha aklı başında, bilmem, büsbütün yanılmakta; ama bize benzemedikleri kesin! Mesela, gepegenç adam, koskoca müdürle eşitiymiş gibi konuşuyor! Hoşça kal Pavel Mihaylov, insanları savunman güzel bir şey, kardeş! İnşallah bu işin içinden çıkmayı başarırsın! İnşallah!”</p>
				<p class="normal">Yürüdü gitti.</p>
				<p class="normal">“Madem o kadar heveslisin, gir kara toprağına!” diye homurdandı Rıbin. “Sanki şimdi insan mısın! Senin gibilerine insan değil, macun denir! Ancak yarık-delik tıkamaya yararsınız! Kimler senin temsilci olman için bağırıyorlardı, dikkat ettin mi Pavel? Senin sosyalist olduğunu, bozguncu olduğunu söyleyenler! Fabrikadan kovulacağını da söylüyorlardı... su testisi su yolunda kırılırmış! Bunlar böyle adamlar işte!”</p>
				<p class="normal">“Kendi açılarından haklılar!” dedi Pavel.</p>
				<p class="normal">“Öyle ya: Kendi arkadaşlarını paralayan kurtlar da haklıdırlar...”</p>
				<p class="normal">Rıbin’in yüzünden düşen bin parçaydı; sesi de onda pek görülmediği biçimde gergindi.</p>
				<p class="normal">“İnsanların kuru lafa karınları tok... acı çekilmesi... sözün kanla yıkanması gerek!”</p>
				<p class="normal">Bütün gün yüzünün asıklığı hiç geçmedi Pavel’in; yorgundu, tuhaf bir tedirginlik içindeydi. Gözleri kor gibi yanıyordu. Bir şeyler arıyor gibiydi sanki.</p>
				<p class="normal">Bu durumu fark eden Ana, sakına sakına:</p>
				<p class="normal">“Bir şey mi oldu Pavelciğim?” diye sordu.</p>
				<p class="normal">“Başım ağrıyor,” diye karşılık verdi Pavel, dalgın dalgın.</p>
				<p class="normal">“Biraz uzan istersen... ben de gidip doktor çağırayım...”</p>
				<p class="normal">Pavel annesinin yüzüne baktı:</p>
				<p class="normal">“Yok,” dedi, “gerekmez.”</p>
				<p class="normal">Sonra birden:</p>
				<p class="normal">“Henüz çok gencim, yeterli değilim...” dedi. “Sorun bu! Bana güvenemediler... benim gerçeğimin ardından gelemediler... demek ki gerçeği onlara aktarmayı beceremedim! Kendimi hiç iyi hissetmiyorum... daha doğrusu aşağılanmış hissediyorum!”</p>
				<p class="normal">Ana, oğlunun üzgün yüzüne baktı, onu avutmak için usulca:</p>
				<p class="normal">“Bekle,” dedi, “bugün anlamadılarsa yarın anlarlar!”</p>
				<p class="normal">“Anlamalıydılar!” diye bağırdı Pavel.</p>
				<p class="normal">“Aslında ben bile görebiliyorum senin gerçeğini...”</p>
				<p class="normal">Pavel ona yaklaştı, usulca:</p>
				<p class="normal">“Sen çok iyi bir insansın!” dedi.</p>
				<p class="normal">Sonra arkasını dönüp uzaklaştı. Usulca söylenmiş bu sözler allak bullak etti Ana’yı; bu sözlerin içinde yarattığı sıcaklığı, sevecenliği korumak ister gibi elini yüreğine bastırdı.</p>
				<p class="normal">O gece jandarmalar geldi. Ana uyuyor, Pavel yatağına uzanmış kitap okuyordu. Avludan çatıya dek her yanı büyük bir öfkeyle, hoyratlıkla aradılar, didik didik ettiler. Sarı suratlı subay, ilk gelişinde olduğu gibi alaycı, kırıcıydı; onları olabildiğince aşağılamaya çalışıyor, bundan özel bir zevk duyuyordu sanki. Ana bir köşede suskun oturuyor, gözünü oğlundan ayırmıyordu. Pavel heyecanını belli etmemeye çalışıyor idiyse de, subay güldüğü zaman parmakları geriliyor, karıncalanıyormuş gibi tuhaf bir biçimde kımıldıyordu. Ana, onun jandarmanın alaycı şakalarına karşılık vermemek için kendini ne kadar zor tuttuğunun farkındaydı. Kendisi de bu kez ilk aramadaki gibi korkmuyordu; bu mahmuzlu, külrengi giysili gece yarısı konuklarına karşı kapıldığı duygu korkudan çok nefretti; korkusunu bastıran bir nefret.</p>
				<p class="normal">Pavel bir ara uygun bir an yakalayıp:</p>
				<p class="normal">“Beni götürecekler...” diye fısıldadı.</p>
				<p class="normal">Ana başını önüne eğip, usulca:</p>
				<p class="normal">“Anlıyorum...” diye mırıldandı.</p>
				<p class="normal">Evet, anlıyordu: Bugün işçilere konuşma yaptığı için oğlunu hapse atacaklardı. Ama söylediği sözleri herkes onaylamıştı, dolayısıyla bütün bu insanların onu savunması gerekirdi, böyle olunca da onu hapiste fazla tutamazlardı...</p>
				<p class="normal">Oğlunu kucaklamak, ağlamak istiyordu; ama subay hemen yanı başlarındaydı ve gözlerini kısmış kendisine bakıyordu. Adamın dudakları titriyor, bıyıkları oynuyordu; kendisinden gözyaşları, yalvarıp yakarmalar bekliyormuş gibiydi sanki. Bütün gücünü topladı, oğlunun elini sıktı, pek az şey söyleyecekti; soluğunu tuttu, ağır ağır, usulca:</p>
				<p class="normal">“Hoşça kal Pavelciğim,” dedi. “Gerekli her şeyi aldın mı?”</p>
				<p class="normal">“Evet. Beni hiç merak etme...”</p>
				<p class="normal">“Tanrı yardımcın olsun...”</p>
				<p class="normal">Oğlu götürülünce tahta sıranın üzerine çöktü, gözlerini kapadı, sessiz sessiz hıçkırdı. Bir zamanlar kocasının da yaptığı gibi sırtını duvara dayadı, başını arkaya attı, çaresizliğin verdiği derin keder ve aşağılanmışlık duygusuyla tekdüze bir inleme tutturdu; yaralı yüreğini dolduran acılar boşalıyordu sanki bu inlemeyle. Sarı bir surat, seyrek bıyıklar, keyifle bakan kısılmış gözler, kımıltısız bir leke gibi hep gözünün önündeydi bu sırada. Yalnızca hakikat peşinde koşuyor diye bir oğulu anasından kopardıkları için insanlara karşı müthiş bir hınç duyuyordu.</p>
				<p class="normal">Hava soğuktu; yağmur camları dövüyordu, gecenin içinde, evin dolaylarında dolaşanlar vardı sanki: Upuzun kollu, kocaman kırmızı suratlı, ama gözleri olmayan, külrengi birtakım insanlar, belli belirsiz mahmuz şıkırtıları çıkararak dönüp duruyorlardı evin çevresinde.</p>
				<p class="normal">“Beni de götürselerdi keşke!” diye düşündü Ana.</p>
				<p class="normal">Fabrikanın insanları işe çağıran düdüğü duyuldu. Nedense bugün boğuk, kısık, kendine güvensiz gibi geldi Ana’ya, düdüğün sesi. Kapı açıldı, Rıbin girdi içeri. Geçip Ana’nın karşısında durdu, sakalındaki yağmur taneciklerini avucuyla silerken:</p>
				<p class="normal">“Götürdüler mi?” dedi.</p>
				<p class="normal">“Götürdüler... kahrolasıcalar!” dedi Ana, içini çekerek.</p>
				<p class="normal">“E, bu iş böyle!” dedi Rıbin gülümseyerek. “Bende de arama yaptılar, altını üstüne getirdiler evin. Sövüp saydılar. Ama onurumu kıramadılar. Götürdüler demek Pavel’i! Tabii, Müdür bir göz kırpmıştır, jandarma da başüstüne demiştir... ondan sonra kodunsa bul adamı! Can ciğer kuzu sarması mübarekler: Biri sımsıkı boynuzlardan tutar, öbürü de sağımı yapar!”</p>
				<p class="normal">Ana yerinden doğrulurken:</p>
				<p class="normal">“Harekete geçmeli, Pavel için bir şeyler yapmalısınız!” diye bağırdı. “O sizler için, herkes için öne fırladı!”</p>
				<p class="normal">“Kim harekete geçecek?”</p>
				<p class="normal">“Herkes, hepiniz!”</p>
				<p class="normal">“Şaşırmışsın sen! Olacak şey değil bu!”</p>
				<p class="normal">Gülümseyerek, o ağır aksak yürüyüşüyle çıktı. Umut kırıcı sözleri Ana’nın acısını büsbütün artırmıştı.</p>
				<p class="normal">“Ya döver, işkence ederlerse?”</p>
				<p class="normal">Oğlunun dövülmüş, kan içinde bırakılmış bedeni geldi gözünün önüne; dehşetli bir sıkışma hissetti yüreğinde, boğulur gibi oldu. Gözleri acıdı.</p>
				<p class="normal">Ne sobayı yaktı, ne yemek yaptı, ne de çay içti; yatarken bir parça kuru ekmek yedi, o kadar. Yatağına uzanınca, hayatında hiç böylesine yalnız, böylesine çırılçıplak hissetmediğini düşündü kendini. Son birkaç yıldır hep önemli, iyi, güzel bir şeyler beklemeye alışmıştı. Çevresinde gençlerin neşeli, gürültülü hareketliliği ve bu kaygılı ama güzel yaşamın yaratıcısı oğlunun ciddi yüzü vardı. Şimdiyse bu güzel, ciddi yüz yoktu; o yoksa, hiçbir şey yoktu.</p>
				</body>
</html>