<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_59">XXVIII</h2>
				<p class="normal">Birkaç dakika sonra Ana, Lyudmila’nın ufacık odasında oturmuş, ocakta ısınıyordu. Ev sahibesinin üzerinde beli kemerle sıkılmış kara bir giysi vardı; odada ağır ağır dolaşırken, buyurgan sesine eteğinin hışırtısı karışıyordu. Ocakta çatırdayan alevler, hafif bir uğultuyla odanın havasını emerken, Lyudmila tek düze bir sesle konuşuyordu:</p>
				<p class="normal">“İnsanlar kötü olmaktan çok, aptallar. Ancak çok yakınlarındaki, el uzatıp ulaşabilecekleri şeyleri görebiliyorlar. Oysa, ucuz şeylerdir yakında olanlar; değerli şeyler uzaktakilerdir. İnsanlar daha akıllı, hayat daha kolay olsa ne hoş olurdu. Ama bunun için herkesin hiç zaman yitirmeden iğneli fıçıya girmeyi göze alması gerek!”</p>
				<p class="normal">Birden Ana’nın karşısında durdu, sesini alçaltıp, özür diler gibi:</p>
				<p class="normal">“Pek az insan gelir gider bana... O nedenle de biri geldi mi, konuşmaya bir başlarım, bir daha bırakamam... Gülünç mü bu sizce?”</p>
				<p class="normal">“Niye gülünç olsun?” dedi Ana. Kadının baskı işini nerde yaptığını anlamaya çalışıyor, sıradışı olarak nitelenebilecek hiçbir şey göremiyordu. Yola bakan üç penceresi olan odada bir divan ve kitap dolabı, masa ve sandalyeler, duvar dibinde bir yatak, hemen yanındaki köşede bir lavabo, onun karşısındaki köşede de ocak vardı; duvarlarda ise çeşitli fotoğraflar ve resimler asılıydı. Her şey yeni, sağlam ve tertemizdi ve her şeyin üzerine rahibe kılıklı ev sahibesinin soğuk gölgesi düşüyordu. Bir yerlere bir şeylerin gizlenmiş olduğu duygusuna kapılıyordu insan, ama bunun ne olduğunu anlayamıyordu. Kapılara baktı Ana; biri küçük bir antreden geçerek kendisinin girdiği kapıydı, öbürü ocağın yanında, dar ve yüksekçe bir kapıydı.</p>
				<p class="normal">Ev sahibesinin kendisini gözlemekte olduğunu fark eden Ana, utanmış bir tavırla:</p>
				<p class="normal">“Bir iş için gelmiştim!” dedi.</p>
				<p class="normal">“Biliyorum. Hep bir iş için gelirler bana...”</p>
				<p class="normal">Bir tuhaf söylemişti bunları Lyudmila; Ana onun yüzüne baktı: İnce dudaklarının uçlarında bir gülümseme uçuşuyor, gözlük camlarının gerisinde gözleri donukça parlıyordu. Ana gözlerini ondan kaçırarak, Pavel’in konuşmasını uzattı kendisine.</p>
				<p class="normal">“Bunun bir an önce basılmasını istiyorlar...”</p>
				<p class="normal">Ve Nikolay’ın nasıl o gece tutuklanmayı beklediğini, nasıl hazırlıklar yaptığını anlattı.</p>
				<p class="normal">Hiçbir şey söylemeden kağıtları belindeki kemerin arasına sokan Lyudmila, bir sandalyeye oturdu; ocaktaki ateş, gözlük camlarında kızıl pırıltılar halinde yansıyordu, kımıltısız yüzünde yakıcı bir gülümseme belirmişti.</p>
				<p class="normal">Ana’nın anlattıklarını dinledikten sonra, usulca, ama kararlı bir sesle:</p>
				<p class="normal">“Bana gelecek olurlarsa üzerlerine ateş ederim!” dedi. “Zorbalığa karşı kendimi savunma hakkına sahibim... başkalarını zorbalıkla savaşmaya çağıran biri, bu işi önce kendisi yapmalıdır!”</p>
				<p class="normal">Alevler artık yüzünde yansılanmıyordu; yeniden sert, kibirli havasına büründü.</p>
				<p class="normal">“Senin yaşamının da iler tutar yanı yok!” diye geçirdi Ana içinden, sevecenlikle.</p>
				<p class="normal">Pavel’in konuşmasını okumaya başlamıştı Lyudmila; önce isteksiz gibiydi, sonra yüzünü kağıtlara iyice yaklaştırarak okumaya başladı; okuduğu kağıtları hızla bir yana atıyordu. Okuması bitince yerinden kalkıp Ana’nın yanına geldi:</p>
				<p class="normal">“Güzel!” dedi.</p>
				<p class="normal">Gözlerini yere çevirip bir dakika kadar düşündü.</p>
				<p class="normal">“Sizinle oğlunuz üzerine konuşmak istemezdim. Kendisiyle hiç karşılaşmadık ve ben gözü yaşlı konuşmalardan pek hoşlanmam. Bir yakınını sürgüne yollamanın ne demek olduğunu bilirim. Ama size sormak istediğim bir şey var: Güzel bir şey mi insanın böyle bir oğlunun olması?”</p>
				<p class="normal">“Evet, güzel!” dedi Ana.</p>
				<p class="normal">“Aynı zamanda da korkunç bir şey olsa gerek, öyle değil mi?”</p>
				<p class="normal">Ana, sakin bir gülümsemeyle:</p>
				<p class="normal">“Artık korkunç değil!” dedi.</p>
				<p class="normal">Lyudmila, yağız eliyle dümdüz taranmış saçlarını düzelterek pencereye döndü. Yanaklarında, belki de bastırdığı gülümsemesinin gölgesi uçuşuyordu, belli belirsiz...</p>
				<p class="normal">“Ben hemen dizgiye başlayayım. Siz yatıp uyuyun, zor bir gündü sizin için, yoruldunuz. Şu yatağa yatabilirsiniz... Ben uyumayacağım... gece bir ara, bana yardım etmeniz için belki uyandırırım sizi.”</p>
				<p class="normal">Eğilip ocağa iki odun attı, doğruldu, ocağın yanındaki dar kapıdan içeri girdi, kapıyı arkasından sıkı sıkıya kapadı. Ana onu gözleriyle izledi.</p>
				<p class="normal">“Bir derdi var bunun...” diye düşünüyordu soyunurken.</p>
				<p class="normal">Yorgunluktan başı dönüyor, ama içinde inanılmaz bir huzur duyuyordu. Her şey gözlerinde yumuşacık, sevecen bir ışıkla aydınlanıyor, bu ışık daha sonra ruhuna doluyordu usulca. Büyük heyecanların ardından gelen, bildiği bir huzur haliydi bu. Eskiden kendisini biraz kaygılandıran bu hal, şimdi sanki ruhunu genişletiyor, büyük ve güçlü bir duyguyla ruhunu berkitiyordu. Lambayı söndürdü, soğuk yatağa uzandı; yorganın altında tortop oldu, çok geçmeden derin bir uykuya daldı.</p>
				<p class="normal">Gözlerini açtığında, açık, aydınlık bir kış gününün soğuk, beyaz ışıklarıyla dolmuş olduğunu gördü odanın. Elinde bir kitapla divana uzanmış ev sahibesi, yüzünde bambaşka bir gülümseme, ona bakıyordu.</p>
				<p class="normal">“Aman Tanrım!” diye haykırdı Ana utançla. “Çok uyudum, değil mi?”</p>
				<p class="normal">“Günaydın!” dedi Lyudmila. “Ona geliyor saat... kalkın da çayımızı içelim.”</p>
				<p class="normal">“Neden uyandırmadınız beni?</p>
				<p class="normal">“İstedim. Yanınıza geldim uyandırmak için, ama öyle hoş gülümsüyordunuz ki uykunuzun arasında...”</p>
				<p class="normal">Çevik bir hareketle fırlayıp kalktı divandan, yatağa geldi, Ana’nın üzerine eğildi, donuk gözlerinde yakınlık, anlayış vardı.</p>
				<p class="normal">“Kıyamadım uyandırmaya... güzel bir düş görüyordunuz belki?”</p>
				<p class="normal">“Düş görmedim!”</p>
				<p class="normal">“Olsun! Gülümseyişiniz çok hoşuma gitti: Rahat, temiz, kocaman bir gülüştü!”</p>
				<p class="normal">Lyudmila usulca, kadife gibi yumuşacık gülümsedi.</p>
				<p class="normal">“Ve sizi düşündüm... Ne zor bir yaşamınızın olduğunu!”</p>
				<p class="normal">Ana bir şey söylemiyor, kaşlarını oynatarak düşünüyordu.</p>
				<p class="normal">“Hiç kuşku yok, çok zor bir yaşam sizinkisi!” diye bağırdı Lyudmila.</p>
				<p class="normal">“Bilmem ki...” dedi Ana, kuşkulu. “Kimi kez pek zor gibi. Birbirinden ciddi, birbirinden şaşırtıcı öyle çok şey üst üste biniyor ki bazen...”</p>
				<p class="normal">Kendisine hiç yabancı gelmeyen o canlılık, dinçlik duygusunun yeniden kabardığını ve yüreğini düşüncelerle, imgelerle doldurduğunu duyumsadı. Yatağın üzerine oturup düşüncelerini dile getirecek uygun sözcükleri aradı.</p>
				<p class="normal">“Her şey dönüp dolaşıp hep aynı noktaya geliyor... Öyle kötü şeyler oluyor ki! İnsanlar acı çekiyor, acımasızca dövülüyorlar... Pek çok sevinç yasak onlara... Çok acı bir durum bu!”</p>
				<p class="normal">Lyudmila başını geriye atıp Ana’nın gözünün içine bakarak:</p>
				<p class="normal">“Kendinizden söz etmiyorsunuz şu anda!” dedi.</p>
				<p class="normal">Ana ona baktı, yerinden kalkıp giyinmeye başladı.</p>
				<p class="normal">“Bir kenara çekilecek haliniz yok ki! Birini seviyorsunuz, öbürü ciğerinizin parçası; herkes için korkuyor, herkes için acı duyuyorsunuz... Bütün bunlar insanın yüreğini burup dururken, nasıl bir kenara çekileceksiniz?”</p>
				<p class="normal">Yarı giyinik olarak odanın ortasında durup bir dakika kadar düşündü. Oğlu için kaygılanıp korkan, onun başına bir iş gelmemesinden başka bir şey düşünmeyen kadın değildi o artık; o kadın geçmişte kalmış, hatta belki de heyecanların, kaygıların ateşinde yanıp gitmişti; ona hafiflik veren, içini arıtan, yüreğini yepyeni bir güçle dirilten bir durumdu bu. Durup kendini dinledi; hem içinde olup bitenlere bir göz atmak istiyor, hem de geçmişe ait korkunç bazı şeyleri uyandırmaktan çekiniyordu.</p>
				<p class="normal">Lyudmila yanına yaklaşıp:</p>
				<p class="normal">“Ne düşünüyorsunuz?” diye sordu sevecenlikle.</p>
				<p class="normal">“Bilmiyorum!” dedi Ana.</p>
				<p class="normal">Birbirlerine bakarak sustular, her ikisi de gülümsedi, sonra Lyudmila:</p>
				<p class="normal">“Semaver ne yaptı acaba?” diyerek odadan çıktı.</p>
				<p class="normal">Ana, pencereden baktı: Dışarıda insanı canlandıran, dirilten, soğuk, ama göz alıcı, pırıl pırıl bir gün vardı; onun içi de gün gibi pırıl pırıldı; ve ondan farklı olarak sıcacık! Canı doyasıya konuşmak istiyor, ruhunu dolduran, içini batan güneşin kızılına boyayan duygulardan dolayı taşkın bir sevinçle, sevgiyle, kime olduğunu bilemediği bir gönül borcu duygusuyla konuşmak, konuşmak istiyordu. Şiddetle dua etme isteği duydu; ne zamandır unuttuğu bir şeydi bu. Genç bir yüz geldi gözünün önüne, çınlayan bir ses yankılandı belleğinde: “Bu hanım Pavel Vlasov’un annesi!” Saşa’nın gözleri ışıdı, sevinçle, sevecenlikle; Rıbin’in iri, kara bedeni yükseldi gözlerinin önünde; oğlunun bronzlaşmış, kararlı, kişilikli yüzü bir gülümsemeyle aydınlandı; Nikolay utangaç utangaç göz kırptı... sonra birden bütün bu hayaller hafif bir esintiyle birbirine karıştı, düşüncelerini derin bir huzur duygusuyla sarmalayan saydam, renkli bir bulut içinde eriyerek yitip gitti.</p>
				<p class="normal">“Nikolay haklı çıktı!” dedi, odaya dönen Lyudmila. “Tutuklamışlar kendisini. Dediğiniz gibi yaptım, çocuğu yolladım sizin eve. Avluda polisler varmış. Başka bir polisin de kapı arkasına gizlendiğini görmüş. Çocuk, sivilleri tanır, anlattığına göre, bütün çevre sivil polis kaynıyormuş.”</p>
				<p class="normal">“Demek öyle!” dedi Ana, başını sallayarak. “Zavallı Nikolaycığım...”</p>
				<p class="normal">Göğüs geçirdi, ama üzüntü duymaksızın; buna kendi de şaştı.</p>
				<p class="normal">“Son günlerde kentteki işçiler arasında çok sayıda okuma toplantısı düzenlemiş, fazla ortalarda görünmüştü...” dedi Lyudmila, kaşlarını çatarak, ama sakin bir sesle. “Çoktan gizlenmesi gerekirdi! Yoldaşlar kaçmasını söylediler, ama dinletemediler. Bana kalırsa böyle durumlarda ikna etmeye çalışmak yerine, zorunluluk söz konusu olmalı.</p>
				<p class="normal">Kara saçlı, al yanaklı, güzel, maviş gözlü, kemerli burunlu bir oğlan göründü kapıda:</p>
				<p class="normal">“Semaveri getireyim mi?” diye sordu, çınlayan bir sesle.</p>
				<p class="normal">“Lütfen, Sergeyciğim!” dedi Lyudmila, sonra da açıkladı: “Evlatlığım benim, Seryoja!”</p>
				<p class="normal">Ana, bu sabah bir başkalık buluyordu Lyudmila’da; daha bir sade ve ona daha yakın gibiydi. Zarif bedeninin esnek salınışları güç ve güzellik saçıyor, bu da, onun sert, solgun yüzünü az da olsa yumuşatıyordu. Uykusuz geçirdiği gece, göz altlarındaki mor halkaları daha da genişletmişti. Sürekli bir gerginlik içinde olduğu duyumsanıyordu; sıkıca gerilmiş bir keman teli gibiydi.</p>
				<p class="normal">Oğlan semaveri getirdi.</p>
				<p class="normal">“Bak, Seryoja, seni tanıştırayım, Pelageya Nilovna, dün yargılanıp mahkûm edilen işçinin annesi.”</p>
				<p class="normal">Çocuk sessizce eğilerek selamladı Ana’yı, elini sıktı, sonra dışarı çıkıp elinde birkaç çörekle geri döndü, geçip masaya oturdu. Lyudmila çayları doldururken, polisin evde kimi beklediği ortaya çıkana dek Ana’ya eve gitmesinin doğru olmayacağını açıkladı.</p>
				<p class="normal">“Bekledikleri belki de sizsiniz! Tabii ya, sizi sorgulamak istiyorlardır...”</p>
				<p class="normal">“Varsın sorgulasınlar!” dedi Ana. “Hatta tutuklasınlar isterlerse, umurumda bile değil! Yeter ki daha önce Pavel’imin konuşmasını her yerde dağıtmış olayım!”</p>
				<p class="normal">“Dizgisi bitti. Yarına, kentte ve işçi mahallesinde dağıtmaya yetecek kadar bir şeyler basıp yetiştirebilirim... Nataşa’yı tanıyor musunuz?”</p>
				<p class="normal">“Elbette!”</p>
				<p class="normal">“Ona da götürürsünüz...”</p>
				<p class="normal">Oğlan gazete okuyor ve onları hiç dinlemiyor gibiydi. Ama zaman zaman gazeteden ayrılan bakışları Ana’nın yüzüne kayıyordu; onun canlı bakışlarını görmek Ana’nın hoşuna gidiyor, gülümseyerek karşılık veriyordu ona. Lyudmila yeniden Nikolay’ın tutuklanmasına getirdi sözü; en ufak bir yazıklanma duyumsanmıyordu sesinde... ve Ana da bunu hiç yadırgamıyordu. Zaman, her günkünden daha hızla akıp geçiyordu; çay masasından kalktıklarında vakit öğle olmuştu.</p>
				<p class="normal">“Vay canına!” diye bağırdı Lyudmila.</p>
				<p class="normal">Tam o anda kapının telaşla çalındığını duydular. Oğlan soru dolu gözlerini kırpıştırarak Lyudmila’ya baktı.</p>
				<p class="normal">“Aç, Seryoja! Kim acaba?”</p>
				<p class="normal">Ve son derece sakin, eline eteğinin cebine soktu.</p>
				<p class="normal">“Jandarmaysa eğer, siz, Pelageya Nilovna, şu köşeye çekilirsiniz! Sana gelince, Seryoja...”</p>
				<p class="normal">Oğlan, kapıyı açmak için çıkarken:</p>
				<p class="normal">“Biliyorum!” dedi usulca.</p>
				<p class="normal">Ana gülümsedi. Bu hazırlıklar onu hiç heyecanlandırmıyordu; kötü bir şey olacağı önsezisi yoktu içinde.</p>
				<p class="normal">Doktordu gelen. İçeri girmesiyle telaşla konuşmaya başlaması bir oldu:</p>
				<p class="normal">“Bir: Nikolay tutuklandı. A, siz de mi buradaydınız Nilovna? Nikolay tutuklanırken orda değil miydiniz?”</p>
				<p class="normal">“Beni buraya gönderdi.”</p>
				<p class="normal">“Hımm... bunun sizin açınızdan doğru olduğunu sanmıyorum! İkincisi: Dün gece kimi gençler, hektografik<sup class="calibre3"><a href="ANA_GORKIY_split_078.html#footnote-100-16" id="footnote-100-16-backlink" name="footnote-100-16-backlink">[16]</a></sup> baskıyla beş yüz dolayında çoğaltmışlar Pavel’in konuşmasını. Gördüm, hiç fena olmamış, yazılar açık, okunaklı. Bu akşam kentte dağıtmak istiyorlar. Ama ben buna karşıyım; kentte baskı makinesinden çıkma nüshalar dağıtılmalı; ötekileri gönderecek bir yer bulunur nasılsa...”</p>
				<p class="normal">“Verin onları Nataşa’ya götüreyim!” diye atıldı Ana. “Hadi verin!”</p>
				<p class="normal">İçi içine sığmıyor, Pavel’in konuşmasını bir an önce dağıtmak, tüm yeryüzüne oğlunun sözlerini ekmek istiyor ve gözlerinde yalvarmaya da hazır bir ifadeyle yanıt bekleyerek doktora bakıyordu.</p>
				<p class="normal">Doktor kararsızca:</p>
				<p class="normal">“Ne kadar doğru olur şu anda sizin böyle bir işe girişmeniz, bilemiyorum...” dedi; saatini çıkardı: “Şu anda on bir kırk üç, tren ikiyi beş geçe... kaç saat tutuyordu yol? Sanırım akşama doğru... beşi çeyrek geçe falan orada olursunuz... yeterince geç bir zaman değil bu. Gerçi asıl sorun...”</p>
				<p class="normal">“Evet, asıl sorun bu değil!” dedi Lyudmila.</p>
				<p class="normal">“Ya neymiş asıl sorun?” dedi Ana onlara doğru yaklaşarak. “Asıl sorun, işin gereği gibi yapılmasıdır...”</p>
				<p class="normal">Lyudmila gözlerini dikip ona baktı, sonra alnını ovuşturarak:</p>
				<p class="normal">“Bu işi sizin yapmanız tehlikeli...” dedi.</p>
				<p class="normal">“Niçin?” diye sordu Ana, heyecanlı, ısrarlı.</p>
				<p class="normal">“Şunun için...” dedi doktor ve inişli çıkışlı bir sesle, hızlı hızlı açıkladı: “Nikolay’ın tutuklanmasından az önce evden yok oldunuz. Sizi öğretmen hanımın teyzesi diye bildikleri bir fabrikaya gideceksiniz... oraya varışınızdan sonra yasak ve zararlı birtakım kağıtlar ortaya çıkacak fabrikada. Bütün bunlar, boynunuza geçirilmiş olan ilmeği daraltan nedenler...”</p>
				<p class="normal">“Kimse fark etmez beni orada!” dedi Ana, heyecanla. “Dönüşümde tutuklarlar ve nereye gittiğimi sorarlarsa, ne cevap vereceğimi biliyorum...”</p>
				<p class="normal">Bir an sustuktan sonra aynı heyecanla sürdürdü:</p>
				<p class="normal">“Ne diyeceğimi biliyorum! İşçi mahallesine gidiyorum, orada bir tanıdığım var, Sizov... diyeceğim. Mahkemeden sonra doğruca ona gittiğimi, çünkü acılı olduğumu, Sizov’un da, yeğeni mahkûm olduğu için acılı olduğunu söyleyeceğim... Sizov da sözlerimi doğrulayacak. Gördüğünüz gibi hiçbir sorun yok!”</p>
				<p class="normal">Coşkulu arzusu karşısında geri adım atmak üzere olduklarını sezerek, son dirençlerini de kırmak için ikna edici birkaç şey daha söyledi. Sonunda pes ettiler.</p>
				<p class="normal">“İyi ya, gidin!” dedi doktor, isteksiz isteksiz.</p>
				<p class="normal">Lyudmila sessiz, düşünceli, odada ileri geri dolaşıyordu. Yüzü süzgün, solgundu. Boyun kasları belirgin biçimde gerilmişti: Başı sanki birdenbire ağırlaşmış da göğsüne doğru düşecekmiş gibiydi. Bunu fark eden Ana:</p>
				<p class="normal">“İşiniz gücünüz beni koruyup kollamak!” dedi gülümseyerek. “Kendinize hiç bakmıyorsunuz!”</p>
				<p class="normal">“Bu doğru değil!” dedi doktor. “Kendimizi de kolluyoruz, kollamak zorundayız! Gücünü yok yere tüketenlere de çıkışıyoruz! Evet, efendim, bu böyle! Kağıtları size istasyonda teslim edecekler...”</p>
				<p class="normal">Bu işin nasıl gerçekleşeceğini açıkladı, sonra yüzüne bakarak:</p>
				<p class="normal">“Eh, size başarılar dilerim!” dedi.</p>
				<p class="normal">Ve çıktı. İçi pek rahat değil gibiydi.</p>
				<p class="normal">Kapının doktorun ardından kapanmasıyla, Lyudmila sessizce gülerek Ana’ya yaklaştı.</p>
				<p class="normal">“Sizi anlıyorum...” dedi.</p>
				<p class="normal">Koluna girip onunla birlikte sessizce biraz daha dolaştı odada.</p>
				<p class="normal">“Benim de bir oğlum var. On üç yaşında, ama babasının yanında kalıyor. Kocam savcıdır. Ve oğlum babasıyla birlikte. Hep düşünürüm, ne olacak bu çocuğun hali, diye...”</p>
				<p class="normal">Sesi titremeye başladı, sonra yeniden, dalgın, düşünceli sürdürdü:</p>
				<p class="normal">“Benim, dünyanın en iyi insanları diye bildiğim, kendime en yakın gördüğüm insanların bilinçli bir düşmanı, oğlumu yetiştiren adam. Çocuğum bana düşman olarak yetişebilir. Benim yanımda kalması olanaksız, çünkü başkasının adına düzenlenmiş, sahte bir kimlikle yaşıyorum ben. Sekiz yıldır görmedim oğlumu... sekiz yıl... az zaman değil!”</p>
				<p class="normal">Pencerenin önünde durup bomboş gökyüzüne bakarak sürdürdü:</p>
				<p class="normal">“Yanımda olsa, daha güçlü hissederdim kendimi, yüreğim böyle kanayıp durmazdı. Ölmüş olması bile bu kadar acı vermezdi...”</p>
				<p class="normal">Onun yüreğindeki derin yarayı duyumsayan Ana:</p>
				<p class="normal">“Canım benim, güvercinim...” diye mırıldandı.</p>
				<p class="normal">“Sizinki büyük mutluluk!” dedi Lyudmila, gülümseyerek. “Ana oğul yan yanasınız... Harika bir şey bu! Ve çok az rastlanan bir durum!”</p>
				<p class="normal">“Evet, çok güzel!” diye haykırdı Ana, ve kendi de şaştı ağzından çıkan söze; sonra bir sır verir gibi sesini alçalttı: “Siz, Nikolay İvanoviç, hepiniz, hakikat için çalışan herkes, sizler de yan yanasınız! İnsanlar birbirinin yakınları oluvermişler, bunu çok iyi anlayabiliyorum! Sözleri anlamıyorum bir tek, sözlerin dışında her şeyi anlıyorum!”</p>
				<p class="normal">“Demek öyle...” dedi Lyudmila. “Demek öyle...”</p>
				<p class="normal">Ana parmaklarını göğsüne koyup onu hafifçe itekleyerek, sanki sesli düşünüyormuş gibi, fısıltıyla:</p>
				<p class="normal">“Çocuklar yürüyorlar dünyada! Benim anladığım bu! Tüm dünyada, dünyanın her yerinden aynı noktaya doğru yürüyor çocuklar! En temiz yürekler, en namuslu akıllar, kötü olan her şeyin üzerine üzerine giderek, yalanı güçlü ayaklarının altında çiğneyerek yürüyorlar! Genç, sağlıklı insanlar, yenilmez güçlerini tek bir noktaya, adalete yöneltmiş, yürüyorlar! İnsanlığın acısını dindirmek, tüm dünyada mutsuzlukları yok etmek için sefere çıktılar... çirkinlikleri yok etmek için yürüyorlar ve yok edecekler! Yeni bir güneş yaratacağız, demişti onlardan biri bana, inanıyorum, yaratacaklar! Bütün mahzun yürekleri tek bir yürek halinde birleştireceğiz, demişti, inanıyorum, birleştirecekler!”</p>
				<p class="normal">Unuttuğu dualardan bölük pörçük sözler geliyordu aklına; yüreğinden kıvılcım gibi fışkıran bu sözler, yeni imanını ateşliyordu.</p>
				<p class="normal">“Gerçeğin ve aklın yolundan yürüyerek her yana, her şeye sevgi taşıyor çocuklar... her şeyin üzerine yeni bir gök açıyorlar... her şeyi ruhlarından fışkıran sönmez bir ateşle ışıtıyorlar! Çocukların tüm dünyaya duydukları sevginin ateşiyle yeni bir yaşam başlıyor her yerde. Bu sevgiyi kim yok edebilir, kim? Onu yenebilecek daha büyük bir güç var mı? Bütün dünyanın yapıtıdır bu sevgi ve hayat onun zafere ulaşmasını bekliyor... tüm hayat!”</p>
				<p class="normal">Kendi heyecanından bitkin, Lyudmila’dan ayrıldı, zorlukla soluyarak oturdu. Lyudmila son derece yavaş, gürültüsüz, bir şey kırmaktan korkar gibi usulca yürümeyi sürdürdü; önüne bakan donuk gözlerine derin bakışlar yerleşmişti; hareketleri son derece esnekti; bütünüyle daha bir uzamış, incelmiş, dikleşmiş gibiydi. Süzgün, sert yüzünde bir şeye odaklanmış gibi bir ifade vardı; dudakları sıkılıydı. Odanın sessizliği Ana’nın çabucak yatışmasını sağladı; Lyudmila’nın dalgın, düşünceli halini görünce, kendini suçlar gibi:</p>
				<p class="normal">“Yanlış bir şey mi söyledim?” diye sordu usulca.</p>
				<p class="normal">Lyudmila hızla döndü, korkmuş gibi baktı ona ve bir şeyi durdurmak ister gibi ellerini öne uzatarak, telaşla:</p>
				<p class="normal">“Hayır! Tam tersine!” dedi. “Bu konuda başka bir şey konuşmayalım... her şey siz nasıl söylediyseniz öyle kalsın!” Sonra heyecanı biraz daha yatışmış: “Az sonra çıkmalısınız!” dedi. “Yolunuz uzun, biliyorsunuz...”</p>
				<p class="normal">“Evet, az sonra! Nasıl sevinçli, mutlu olduğumu bir bilseniz! Oğlumun sözlerini, kanımın sözlerini götüreceğim! Kanımın, canımın sözlerini!”</p>
				<p class="normal">Gülümsedi, ama gülümsemesi Lyudmila’nın yüzünde fazla yansılanmadı. Onun aşırı ölçülülüğü, kendi kendini baskı altında tutması, Ana’nın da sevincini doyasıya yaşamasını engelliyordu; bunu sezmesiyle birlikte Ana birden bu katı ruha da kendi coşkusunu aşılamak, kendi ateşiyle onu da tutuşturmak, yüreğini sevinçle doldurmak için karşı konulmaz bir istek duydu içinde. Lyudmila’nın elini tutup kuvvetle sıkarak:</p>
				<p class="normal">“Canım benim!” dedi. “Hayatta herkese yetecek ışık bulunduğunu, bir gün o ışığı herkesin göreceğini, herkesin tüm varlığıyla o ışıkla kucaklaşacağını bilmek ne güzel bir şey!”</p>
				<p class="normal">Kocaman, tertemiz yüzü titriyor, gözlerinde art arda sevinç ışıkları çakıyor, kaşları bu ışıkları kanatlandırmak ister gibi hızlı hızlı inip kalkıyordu. Yüce düşüncelerden sarhoş olmuş gibiydi; yaşadığı her şeyi, yüreğindeki tüm ateşi bunlara katıyor; düşüncelerini iyice yoğunlaştırarak aydınlık sözcüklerin, sert, içine çok şey alabilen, sığımlı kristallerine dönüştürüyordu. İlkyaz güneşinin doğurgan, yaratıcı gücüyle aydınlanan güz yüreğinden, birbirinden daha güçlü, daha ışıltılı, daha renkli sözcükler doğuyordu.</p>
				<p class="normal">“İnsanlara yeni bir tanrının doğması gibi bir şey bu! Her şey herkes için, herkes her şey için! Ben sizleri bu şekilde anlıyorum. Gerçekten de siz hepiniz yoldaşsınız, hepiniz kardeşsiniz, hepiniz aynı ananın, hakikatin çocuklarısınız!”</p>
				<p class="normal">Yeniden kendi heyecanından tıkanarak durdu, soluk aldı, kollarını kucaklar gibi genişçe açarak:</p>
				<p class="normal">“Şu yoldaş sözcüğünü içimden, kendi kendime söylediğimde bile, yüreğimde çocukların tüm dünyada yürüdüklerini duyuyorum!”</p>
				<p class="normal">İsteğine ulaşmıştı: Lyudmila’nın yüzü alev alev yanıyor, dudakları titriyor, gözlerinden iri, saydam damlalar yuvarlanıyordu.</p>
				<p class="normal">Ana onu sımsıkı kucakladı; yüreğinin kazandığı zaferle gurur duyarak, sessizce gülümsedi.</p>
				<p class="normal">Ayrılırlarken, Lyudmila onun gözlerinin içine bakarak, usulca şöyle dedi:</p>
				<p class="normal">“Biliyor musunuz, insana huzur veriyorsunuz!”</p>
				</body>
</html>