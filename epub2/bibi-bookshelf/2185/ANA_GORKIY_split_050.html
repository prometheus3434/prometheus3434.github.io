<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_48">XVII</h2>
				<p class="normal">Kapının eşiğinde durup ellerini gözlerine siper ederek çevresine bakındı Ana. Küçücük, ama tertemiz bir kulübeydi; bu hemen anlaşılıyordu. Ocağın arkasından genç bir kadın başını uzatıp sessizce selam verdi, sonra gözden kayboldu. Köşedeki masaya yanan bir lamba konmuştu.</p>
				<p class="normal">Ev sahibi masada oturuyor, parmaklarıyla masanın üzerinde trampet çalıyor ve gözlerini dikmiş Ana’ya bakıyordu.</p>
				<p class="normal">“İçeri buyrun!” dedi bir süre sonra. “Tatyana, hemen git Pyotr’u çağır!”</p>
				<p class="normal">Genç kadın konuğa bakmadan çıkıp gitti. Ev sahibinin tam karşısındaki tahta sıraya oturan Ana çevresine bakmaya başladı; bavulu ortalarda görünmüyordu. Ağır bir sessizlik vardı kulübede. Yalnız lambanın fitilinden belli belirsiz bir çıtırtı duyuluyordu. Köylünün kaygılı, asık yüzü Ana’yı tedirgin etti; belirgin bir anlam çıkarmak olanaksızdı bu yüzden.</p>
				<p class="normal">Birden:</p>
				<p class="normal">“Bavulum nerde?” diye sordu, kendisini de şaşırtan yüksek bir ses tonuyla.</p>
				<p class="normal">Köylü omuz silkti, dalgın dalgın:</p>
				<p class="normal">“Korkmayın kaybolmaz...” dedi.</p>
				<p class="normal">Sesini kısarak asık yüzle sürdürdü:</p>
				<p class="normal">“Demin, küçük kızın yanında boşmuş diye mahsus söyledim. Hayır, boş değil bavulunuz. Bayağı ağır bir şey var içinde!”</p>
				<p class="normal">“E?” dedi Ana. “Ne olmuş?”</p>
				<p class="normal">Köylü yerinden kalktı, Ana’nın yanına geldi, usulca:</p>
				<p class="normal">“O adamı tanıyor muydunuz?” diye sordu.</p>
				<p class="normal">Ana ürperdi, ama kararlı, güçlü bir sesle:</p>
				<p class="normal">“Evet!” dedi.</p>
				<p class="normal">Bu tek sözcük Ana’nın içini aydınlatarak en derin yerleri görünür kıldı sanki. İçi rahatlamıştı birden. Derin bir soluk aldı, oturduğu yere sıkıca yerleşti.</p>
				<p class="normal">Köylü, yüzünde geniş bir gülümsemeyle:</p>
				<p class="normal">“Ona işaret verdiğinizi gördüm,” dedi, “o da gördü. Kulağına eğilip, merdivenlerde duran kadını tanıyor musun diye sordum...”</p>
				<p class="normal">“O ne dedi peki?” diye sordu hemen Ana.</p>
				<p class="normal">“O mu? Çoğuz biz, dedi. Evet! Böyle söyledi: Çoğuz biz...”</p>
				<p class="normal">Soru dolu bakışlarla baktı konuğunun gözlerine, sonra yeniden gülümsedi.</p>
				<p class="normal">“Çok güçlü bir adam!.. Çok da yürekli... Hiç çekinmeden, ‘ben yaptım!’ diyor... Dövüyorlar, bana mısın demiyor...”</p>
				<p class="normal">Pek güçlü çıkmayan ve kendinden pek emin görünmeyen ses tonu, içtenlikle bakan mavi gözleri Ana’yı her an biraz daha rahatlatıyordu. Tasanın, tedirginliğin yerini yavaş yavaş Rıbin’e karşı yürek buran, derin bir acıma duygusu almaya başlamıştı. Kendini tutamayıp içinde yükseliveren yakıcı bir hınçla:</p>
				<p class="normal">“Haydutlar, canavarlar!” diye haykırdı.</p>
				<p class="normal">Ve hıçkıra hıçkıra ağlamaya başladı.</p>
				<p class="normal">Köylünün yüzü asıldı, başını sallayarak ondan uzaklaştı. Az sonra:</p>
				<p class="normal">“Öyle çok dost kazandı ki bugün hükümet kendine!” dedi</p>
				<p class="normal">Sonra birden Ana’nın yanına dönüp, usulca:</p>
				<p class="normal">“Bir tahminim var,” dedi, “bavulunuz gazete dolu... öyle değil mi?”</p>
				<p class="normal">Ana gözyaşlarını silerken:</p>
				<p class="normal">“Evet!” dedi, sıradan bir şey söylüyormuş gibi. “Ona getirmiştim.”</p>
				<p class="normal">Köylü kaşlarını çattı, sakalını avucunun içine aldı, gözleri daldı, sustu.</p>
				<p class="normal">“Bize de geldi gazeteler. Kitapçıklar da geldi. O adamı da tanıyoruz... görürdük kendisini!”</p>
				<p class="normal">Durdu, düşündü, sonra:</p>
				<p class="normal">“Bu durumda bavulu ne yapacaksınız?” diye sordu.</p>
				<p class="normal">Ana adamın gözlerinin içine baktı, sonra meydan okurca:</p>
				<p class="normal">“Size bırakacağım!” dedi.</p>
				<p class="normal">Hiç şaşırmadı köylü, karşı da çıkmadı, yalnızca:</p>
				<p class="normal">“Bize...” diye yineledi.</p>
				<p class="normal">Başını onaylarca salladı, avucunu açıp sakalını bıraktı, sonra parmaklarıyla taradı, oturdu.</p>
				<p class="normal">Rıbin’in dövülüşü hiç gitmiyordu Ana’nın gözleri önünden; belleği inatla o eziyet sahnesini canlandırıyor, başka bütün düşünceler silinip gidiyordu kafasında. Onun için duyduğu acı bütün öbür duygularını bastırıyor, sonuçta da ne bavulu, ne de bir başka şeyi düşünebiliyordu. Gözünden sel gibi yaşlar boşanmakla birlikte, ev sahibi köylüye şunları söylerken sesi hiç titremiyordu:</p>
				<p class="normal">“Lanet olasıcalar! Soyuyorlar insanları, eziyorlar, çamurların içine sokup çiğniyorlar!”</p>
				<p class="normal">“Güçlüler!” dedi köylü usulca. “Çok güçlüler!”</p>
				<p class="normal">“Peki kimden alıyorlar bu gücü?” diye bağırdı Ana öfkeyle. “Bizden... halktan alıyorlar! Her şeyi bizden alıyorlar!”</p>
				<p class="normal">Köylüye kızıyordu; adamın aydınlık ama anlaşılmaz yüzü sinirlendiriyordu onu.</p>
				<p class="normal">“Öyle..!” dedi köylü dalgın dalgın. “Bir çark ki...”</p>
				<p class="normal">Birden kulak kesildi, başını kapıya doğru uzatıp dinledi, sonra usulca:</p>
				<p class="normal">“Geliyorlar...” dedi.</p>
				<p class="normal">“Kimler?”</p>
				<p class="normal">“Herhalde bizimkiler...”</p>
				<p class="normal">Karısı ve arkasından bir köylü girdi içeri. Köylü, şapkasını bir köşeye fırlatıp hemen ev sahibinin yanına geldi:</p>
				<p class="normal">“Ne yapacağız?”</p>
				<p class="normal">Öbürü başını olumlu anlamda salladı.</p>
				<p class="normal">Mavi gözlü köylünün ocak başında duran karısı:</p>
				<p class="normal">“Stepan!” dedi. “Konuğumuz, yoldan geldi, belki bir şeyler yemek ister?”</p>
				<p class="normal">“Teşekkür ederim, canım benim,” dedi Ana. “Hiç aç değilim...”</p>
				<p class="normal">İkinci köylü Ana’nın yanına gelerek:</p>
				<p class="normal">“İzninizle kendimi tanıtayım,” dedi; hızlı konuşuyordu ve sesi kısılmıştı. “Adım Pyotr Yegorov Ryabinin, ama Şilo<sup class="calibre3"><a href="ANA_GORKIY_split_076.html#footnote-100-14" id="footnote-100-14-backlink" name="footnote-100-14-backlink">[14]</a></sup> der herkes bana. Şu sizin işlerden biraz anlarım. Okumam yazmam vardır ve aptal sayılmam...”</p>
				<p class="normal">Ana’nın uzattığı eli tutup sallayarak ev sahibine döndü:</p>
				<p class="normal">“Şimdi, Stepan, bak...” dedi. “Bizin beyin hanımı, Varvara Nikolayevna, allah için iyi kadın! Bütün bunların boş şeylerden, sayıklamadan başka bir şey olmadığını söylüyor. Halkın kafasını karıştıranların tümü çoluk çocuk ve birtakım üniversite öğrencileri, diyor. Gel gelelim, biz demin ne gördük hep beraber: Ciddi, aklı başında, adam gibi bir adamı tutukladılar... Şimdi de yaşını başını almış bir hanım var karşımızda ve görüldüğü gibi kendisi efendiler takımından değil. Kusura bakmayın ama sorabilir miyim: Soyunuz sopunuz nedir?”</p>
				<p class="normal">Soluk almaksızın konuşmasına karşın sözleri açık, anlaşılırdı. Konuşurken sakalı asabi bir şekilde titreşiyordu; gözlerini kısıp hızla Ana’nın yüzünü, genel görünüşünü değerlendiriyordu. Üzerindeki lime lime olmuş giysileri, karmakarışık saçlarıyla sanki az önce biriyle dövüşmüş ve dövüşte üstün gelmiş gibi zaferinin sevinçli coşkusu içindeydi. Adamın canlı, atak hali ve dolambaçsız, yalın konuşması Ana’nın hoşuna gitmişti. Yüzüne sevecenlikle bakarak sorusunu yanıtladı, bunun üzerine adam bir kez daha kuvvetle salladı Ana’nın elini ve hafiften, muzipçe gülümsedi.</p>
				<p class="normal">“Gördüğün gibi, pisi pasağı olmayan, tertemiz bir iş bu, Stepan! Demedim mi ben sana, halk kendi başına harekete geçecek diye? Beyin hanımı gerçeği söyleyemez, çünkü gerçek onun zararına. Ne yalan söyleyeyim, kendisine saygı duyarım. İyi bir insan ve bizim de iyiliğimizi ister, ama çok değil, kendisine zarar vermeyecek kadar iyiliğimizi ister. Ama halk dosdoğru yürümek ister, zarar, ziyan, başına iş gelmesi umurunda değildir. Hayatın tümü zarar halk için, her yer, her şey zarar... Ne yöne gitse, nereye dönse, aynı! Dört bir yandan da kendisine sürekli ‘dur!’ derler, ‘dur’dan başka tek söz duymaz halk!”</p>
				<p class="normal">“Öyle!” dedi Stepan başını sallayarak, sonra ekledi: “Bavulu için kaygılanıyor.”</p>
				<p class="normal">Pyotr kurnazca göz kırptı Ana’ya, ellerini ‘içiniz rahat olsun’ der gibi sallayarak:</p>
				<p class="normal">“Her şey yolunda, anacığım, hiç merak etmeyin!” dedi. “Bavulcuğunuz bende. Stepan sizden söz edip de, bu işle ilginiz olabileceğini ve o adamı da tanıdığınızı söylediğinde, kendisine, ‘aman ha Stepan, bu bildiğin gibi bir iş değil, gevezelik etmeye gelmez,’ dedim. İkimizi yanı başınızda dikilir görünce, galiba siz de bizim kokumuzu aldınız anacığım? Namuslu insanlar yüzlerinden şıp diye belli olur, neden derseniz, sokaklarda pek az rastlanır onlara! Bavulcuğunuz bende...”</p>
				<p class="normal">Geçip Ana’nın yanına oturdu ve gözlerine yalvarırca bakarak:</p>
				<p class="normal">“Onu boşaltmak gibi bir düşünceniz varsa, size seve seve yardım ederiz. Öyle bir ihtiyacımız var ki kitaba..!”</p>
				<p class="normal">“Hepsini bize bırakmak istiyor!” dedi Stepan.</p>
				<p class="normal">“Çok iyi, anacığım! Hepsine yer buluruz!”</p>
				<p class="normal">Ayağa fırladı, güldü, kulübenin içinde hızla ileri geri dolaşarak keyifle konuşmaya başladı:</p>
				<p class="normal">“Fırsat diye buna derim! Aslında son derece basit... Bir yerde kopukluk oldu, ama bir başka yerden devam ediyor! Hiç fena sayılmaz! Gazete, anacığım, iyi bir şeydir, yapacağını yapar, insanın gözünü açar! Efendiler pek hoşlanmaz ondan. Buradan yedi verst ötede çiftlik sahibi bir hanımefendinin yanında marangoz olarak çalışıyorum... Doğrusunu söylemek gerekirse, iyi bir kadın. Kitap falan verir bize. Okuruz bazen verdiklerini. Kafamıza dank eder! Aslında gönül borçlusuyuzdur kendisine. Ama bir gün, şu sizin gazetelerden birini gösterince, içerledi biraz. ‘Atın bunu Pyotr!’ dedi. ‘Aklı başında olmayan birtakım çocukların işi bunlar,’ dedi. Başımıza iş açar, bize yeni sıkıntılar getirirmiş bu yayınlar. Hapishanelerden, Sibirya’dan falan söz etti...”</p>
				<p class="normal">Birden sustu, düşündü, sonra:</p>
				<p class="normal">“Söylesenize, anacığım,” dedi, “yakınınız mıydı o adam sizin?”</p>
				<p class="normal">“Hayır, yakınım değildi!” dedi Ana.</p>
				<p class="normal">Pyotr kendinden hoşnut bir şekilde, sessiz sessiz güldü, başını salladı. Ana da, “yakın olmamak” şeklindeki bir tanımlamanın Rıbin’le aralarındaki ilişkiye uymadığını ve kendisi yönünden incitici olduğunu düşündü.</p>
				<p class="normal">“Yakınım değil,” dedi, “ama uzun süredir tanıdığım ve öz kardeşim... ağabeyim gibi saygı duyduğum biridir.”</p>
				<p class="normal">Uygun sözcüğü bulamıyordu ve bu da hiç hoşuna gitmiyordu. Bir kez daha kendini tutamadı ve sessiz hıçkırıklara boğuldu. Kimsenin ne yapacağını bilemediği kaygı verici bir sessizlik çöktü kulübeye. Pyotr, bir şeye kulak vermiş gibi başını omzuna doğru eğmiş ayakta duruyordu. Stepan, dirseği masaya dayalı, hep öyle dalgın, parmaklarını tıkırdatıyordu masanın üzerinde. Karısı sırtını ocak duvarına dayamış yarı karanlıkta oturuyordu; Ana onun gözlerini bir an olsun ayırmadan hep kendisine baktığını duyumsuyor, zaman zaman o da onun yağız yüzüne bakıyordu: Oval yüzlüydü kadın, düz bir burnu, sert hatlı bir çenesi vardı. Yeşilimsi gözlerinin dikkatli, delici bakışları vardı.</p>
				<p class="normal">“Öyleyse, dostunuz!” dedi Pyotr usulca. “Kişilikli bir adam! Kendi değerinin farkında... Öyle de olunmalı! Ne dersin, Tatyana, adam gibi adam, öyle değil mi? Sen de hep derdin ki...”</p>
				<p class="normal">Tatyana onun sözünü keserek:</p>
				<p class="normal">“Evli mi?” diye sordu ve küçücük ağzında incecik dudaklarını kuvvetle sıktı.</p>
				<p class="normal">“Dul!” dedi Ana; sesi üzüntülüydü.</p>
				<p class="normal">“Ondan bu gözükaralığı!” dedi Tatyana, göğüsten gelen bir sesle, usulca. “Evli adam korkar, yapamaz onun yaptıklarını...”</p>
				<p class="normal">“Peki, ben?” diye bağırdı Pyotr. “Evliyim, ama yine de...”</p>
				<p class="normal">Kadın, Pyotr’a hiç bakmadan ve dudak bükerek:</p>
				<p class="normal">“Eh, be kardeş!” dedi. “Nesin ki sen? Yalnızca konuşur, arada bir de kitap okursun. Şurada burada Stepan’la fısıldaşman ne yarar sağlar ki insanlara..!”</p>
				<p class="normal">“Pek çok kişi dinler beni, kardeş!” dedi köylü usulca; gücenmiş gibiydi. “Ben maya gibiyimdir burada, onun için de...”</p>
				<p class="normal">Stepan sessizce karısına baktı, yeniden başını önüne eğdi.</p>
				<p class="normal">“Köylüler niye evleniyorlar sanki?” diye sordu Tatyana. “Dediklerine göre, yeni bir işgücüne gereksinim olduğundan... Ne iş yapacak o yeni işgücü?”</p>
				<p class="normal">Stepan boğuk bir sesle:</p>
				<p class="normal">“Az mı iş yapıyorsun sen?” dedi.</p>
				<p class="normal">“Böyle iş olmaz olsun! Çalışıyoruz da ne oluyor sanki? Yarı aç yarı tok yaşıyoruz. Çalışmaktan, doğurduğumuz çocuklara bakacak zamanımız bile olmuyor... karşılığında karnımız doysa bari!”</p>
				<p class="normal">Gelip Ana’nın yanına oturarak inatla sürdürdü sözlerini; ne dert yanma, ne de üzüntü ifadesi vardı sesinde.</p>
				<p class="normal">“İki çocuğum oldu. Biri, iki yaşındayken kaynar suyla haşlandı; öbürü erken doğumdu ve bebek ölü doğdu. Hep şu lanet olası iş yüzünden! İşin bize verdiği sevinç bu işte! Onun için diyorum, köylüler boşuna evleniyorlar diye... Kendi elleriyle kendilerini bağlıyorlar; oysa özgür yaşasalar, daha iyi bir düzene kavuşmak için çalışırlar, o adam gibi doğruca gerçek uğruna savaşırlardı! Öyle değil mi, anacığım?”</p>
				<p class="normal">“Öyle, canım,” dedi Ana. “Doğru söylüyorsun! Yoksa hayatın hakkından gelemeyiz!”</p>
				<p class="normal">“Kocanız var mı?”</p>
				<p class="normal">“Öldü, kocam. Oğlum var...”</p>
				<p class="normal">“O nerde, birlikte mi oturuyorsunuz?”</p>
				<p class="normal">“Hapiste.”</p>
				<p class="normal">Bu sözcüğün her zamanki hüznün yanı sıra, göğsünü sakin bir gururla doldurduğunu duyumsadı.</p>
				<p class="normal">“Bu ikinci hapisliği. İlahi gerçeği anladığı ve onun tohumlarını açıkça her yere ekmek istediği için geldi bunlar başına. Genç, yakışıklı, akıllı bir çocuk! Gazete çıkarmak onun fikriydi ve Mihail İvanoviç’i, kendisinden iki kat yaşlı Mihaylo Rıbin’i bu yola yönelten de odur! İşte bu nedenle yargılayacaklar oğlumu ve mahkûm edecekler... O da Sibirya’dan kaçacak ve kaldığı yerden devam edecek!”</p>
				<p class="normal">Konuştukça yüreği kabarıyor, arttıkça artan gururu, yarattığı kahraman imgesini dile getirecek sözcükleri bulmasını istediği için boğazı düğümleniyordu. Bugün gördüğü ve anlamsız dehşeti, utanç verici acımasızlığıyla yüreğini ezen iç karartıcı olayı aydınlık, akılcı bir şeylerle dengeleme gereksinimi duyuyordu. Sağlıklı bir ruhun bu gereksinimine bilinçsizce boyun eğerek, aydınlık ve temiz olarak gördüğü, bildiği her şeyi tek bir ateş içinde topluyor, bu ateşten yükselen tertemiz ışık gözlerini kamaştırıyordu...</p>
				<p class="normal">“Böylesi insanlar zaten çoktular, daha da çoğalıyorlar, çoğalacaklar ve insanlara özgürlüğü getirmek, gerçeği göstermek için mücadele edecekler...”</p>
				<p class="normal">İhtiyatlı olması gerektiğini unutup gitmişti; tek tek ad saymamakla birlikte, halkı sömürü zincirinden kurtarmak için yürütülen gizli çalışmalara ilişkin bütün bildiklerini anlattı. Kendine yakın bulduğu, sevdiği tipleri çizerken, yaşamın acı olaylarının yüreğinde en nihayet uyandırdığı tüm sevgiyi katıyordu sözlerine ve belleğinde canlanan, duygularının ışıttığı, güzelleştirdiği bütün bu insanlara kendisi de sevinç dolu bir hayranlık duyuyordu.</p>
				<p class="normal">“Dünyanın tüm kentlerinde yürütülen genel bir çalışma bu! İyi insanların sınırsız bir gücü var ve bu güç her gün biraz daha büyüyor, zafer günümüze dek de büyümeye devam edecek...”</p>
				<p class="normal">Sesi inişsiz çıkışsızdı, sözcükleri kolayca buluyor ve onları, yüreğini o günün kanından ve kirinden arıtma arzusunun sağlam ipliğine renk renk boncukları dizer gibi art arda sıralayıveriyordu. Konuşmaya başladığından bu yana köylülerin büyük bir ciddiyetle ve hiç kımıldamadan yüzüne baktıklarını ayrımsadı. Yanı başında oturan kadının kesik kesik soluduğunu duyuyordu. Bütün bunlar, bu insanlara söylediği, vaat ettiği şeylere duyduğu inancı daha da güçlendiriyordu.</p>
				<p class="normal">“Güçlük içinde yaşayan, yokluğun, yoksulluğun, yasa tanımazlığın altında ezilen, varsıllar ve onların uşaklarınca hayatları zindan edilen herkes, kendileri için hapislerde çürüyen, ölümcül işkencelere katlanan iyi insanlara arka çıkmalıdır. Çünkü bu insanlar hiçbir kişisel çıkar gütmeden tüm insanları mutluluğa ulaştıracak yolu açıklıyor, yalana dolana sapmadan bu yolun çetin bir yol olduğunu söylüyor ve kimseyi kendilerini izlemeye zorlamıyorlar. Ama insan bir kez onların safında yer aldı mı, bir daha onlardan ayrılamaz, çünkü yalnızca onların yolunun doğru yol olduğunu anlar!..”</p>
				<p class="normal">Nicedir arzuladığı şeyin gerçekleşmiş olmasının sevinci içindeydi: En sonunda işte kendisi de insanlara gerçekleri açıklıyordu.</p>
				<p class="normal">“Halk böyle insanların safında yer alabilir, çünkü bu insanlar yalanların, kötülüklerin, açgözlülüklerin üstesinden gelmeden ne duraksayacak, ne de uzlaşacaklardır! Tüm halk tek bir ruh içinde karışıp kaynaşmadan, tüm halk tek bir ses olup, bundan böyle efendi benim, herkes için eşit yasaları ben kendim yapacağım demeden kollarını kavuşturmazlar!”</p>
				<p class="normal">Yoruldu, sustu, çevresine bakındı. İçinde bir ses sözlerinin boşa gitmeyeceğini söylüyordu. Köylüler, bir şeyler daha söylemesini beklercesine yüzüne bakmayı sürdürüyorlardı. Pyotr kollarını göğsünde kavuşturmuş, gözlerini kısmıştı; alacalı yüzünde belirsiz bir gülümseme uçuşuyordu. Stepan, bir dirseği masaya dayalı, tüm bedeniyle öne doğru abanmış, hâlâ dinlemeyi sürdürüyormuş gibi boynunu ileri uzatmıştı; gölgede kalan yüzü daha bir tamamlanmış gibi görünüyordu. Ana’nın yanında oturmakta olan karısı ise, dirseklerini dizine dayamış, ayaklarının ucuna bakıyordu.</p>
				<p class="normal">“İşte böyle!” diye mırıldanan Pyotr, başını sallayarak usulca tahta sıraya oturdu.</p>
				<p class="normal">Stepan ağır ağır yerinde doğruldu, karısına baktı, kollarını birini kucaklayacakmış gibi havada iki yana açtı, yavaşça:</p>
				<p class="normal">“Bu işe girişilecekse,” dedi dalgın, düşünceli “gerçekten de tüm varlığımızla...”</p>
				<p class="normal">Pyotr, çekingence ekledi:</p>
				<p class="normal">“Ve hiç dönüp arkamıza bakmadan!..”</p>
				<p class="normal">“Çok geniş kapsamlı bir iş bu!” diye sürdürdü Stepan.</p>
				<p class="normal">“Dünya çapında!” diye ekledi Pyotr.</p>
				</body>
</html>