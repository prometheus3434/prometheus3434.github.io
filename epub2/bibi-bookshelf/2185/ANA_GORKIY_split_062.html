<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_60">XXIX</h2>
				<p class="normal">Dışarı çıkmasıyla kuru soğuğun üzerine atılması bir oldu; önce burnunu sızlattı soğuk, ordan boğazına atladı, hemen sonra da soluğunu göğsünde sıkıştırdı. Durup çevresine bakındı: Kendisine yakın köşede, başında tüylü bir şapka bulunan bir arabacı duruyor, uzak köşede ise başını boynunun içine çekmiş bir adam, iki büklüm, yürüyordu; onun da önünde bir asker, kulaklarını ovalayarak, arada bir zıplayarak koşuyordu.</p>
				<p class="normal">“Herhalde alışveriş için çarşıya yollamışlar askerciği!” diye düşündü Ana ve diri karın ayaklarının altında ezgiyle kütürdeyişinden keyif duyarak yürüyüşünü sürdürdü. Biraz erken geldi istasyona; treni henüz hazır değildi; ama is, pas, duman içindeki üçüncü mevki bekleme salonunu şimdiden doldurmuştu insanlar. Soğuktan kaçan demiryolu işçileri, arabacılar ve evi barkı olmayan, paçavralar içindeki gariban takımı, ısınmak için burayı doldurmuşlardı. Yolcular da vardı salonda: Birkaç köylü, rakun kürklü şişko bir tüccar, bir papaz ve kızı, çopur yüzlü bir başka küçük kız, dört beş asker, telaşlı küçük burjuvalar... Sigara, çay, votka içip söyleşiyordu insanlar. Büfenin önünde biri kahkahalarla gülüyordu. Halka halka yükselen sigara dumanları, başların üzerinde yoğun bir tabaka oluşturuyordu. Salonun kapısı açılırken gıcırdıyor, çarpılarak kapanırken de camları zangırdıyordu. Yoğun bir sigara ve tuzlu balık kokusu dolduruyordu içeriyi.</p>
				<p class="normal">Ana, kapının yakınında, ortalık bir yere oturup beklemeye başladı. Kapının her açılışında içeriye dalan soğuk hava dalgası hoşuna gidiyor, derin derin içine çekiyordu temiz havayı. Ellerinde ağır paket ve denklerle kalın, kaba giysili birtakım adamlar içeri giriyor, kapıya takılınca sövüp sayarak yüklerini yere ya da sıralardan birinin üzerine atıp, yakalarında biriken minik buz parçacıklarını silkeliyor, kollarının yeniyle sakallarını, bıyıklarını silip, gürültüyle gırtlaklarını temizliyorlardı.</p>
				<p class="normal">Elinde sarı bir bavul bulunan gençten biri girdi içeri, hızla çevresine bakındı ve doğruca Ana’nın yanına geldi.</p>
				<p class="normal">“Moskova’ya mı?” diye sordu usulca.</p>
				<p class="normal">“Evet. Tanya’ya!”</p>
				<p class="normal">“Buyrun!”</p>
				<p class="normal">Bavulunu sıranın üzerine, Ana’nın hemen yanına bıraktı. Hızla bir sigara çıkarıp yaktı, kasketini hafifçe kaldırarak başka bir şey söylemeden öbür kapıya doğru yürüdü. Ana, dirseğini bavula dayayarak, eliyle soğuk meşini okşadı, keyifle kalabalığı izlemeye koyuldu. Az sonra yerinden kalkıp, perona çıkan kapının yakınında bir sıraya oturdu. Fazla büyük olmadığı için bavulu kolayca taşıyabiliyordu; yürürken başını iyice yukarı kaldırmış, önünde gidip gelen insanların yüzlerine bakıyordu.</p>
				<p class="normal">Kısa paltosunun yakalarını kaldırmış gençten biri çarptı kendisine; elini şapkasına doğru götürerek yana çekildi adam hemen. Bir yerlerden gözü ısırıyordu adamı; dönüp ardına baktığında, adamın kalkık yakalarının gerisine gizlediği mavi gözleriyle belli etmemeye çalışarak kendisini izlemekte olduğunu fark etti. Bu dikkatli bakışın bir iğne gibi battığını duyumsadı kendine, bavulu tutan eli titredi, yükü de birden ağırlaştı sanki.</p>
				<p class="normal">‘Kesin bir yerde gördüm onu!’ diye düşündü, ne olduğunu tam anlayamadığı, belirsiz, tedirgin edici bir şeylerin kımıldadığını duyumsadı yüreğinde; sözcüklerle dile getiremediği tedirginlik usul usul, ancak aman vermeksizin sıkıştırıyordu yüreğini. Sıkışma, giderek genişledi, boğazına doğru yükseldi; ağzını zehir gibi bir kuruluk kapladı. Bir kez daha geriye dönüp adama bakmak için şiddetli bir istek duydu... ve baktı: Adam, ağırlığını bir sağ, bir sol ayağına vererek, aynı yerde dikiliyordu; verdiği bir kararı uygulayıp uygulamamakta kararsızlık çekiyor gibiydi. Sağ elini paltosunun düğmeleri arasından içeri sokmuştu, sol eli cebindeydi; bu yüzden de sağ omuzu solundan daha yüksek görünüyordu.</p>
				<p class="normal">Ana hiç acele etmeden sıraya yaklaştı, dikkatle ve içinde bir şeyleri kırmaktan korkar gibi usulca oturdu. Bir felaket önsezisiyle uyarılan zihninde, adamın iki ayrı görüntüsü canlandı; ilki, Rıbin’in kaçışından hemen sonra, kent dışındaki boş arazide; Rıbin’in kaçış yönü konusunda yanılttığı polisin yanında; öbürü, mahkemede. Kendisini tanıdıkları ve izlemekte oldukları apaçık ortadaydı.</p>
				<p class="normal">‘Paçayı kaptırdım mı yoksa?’ diye düşündü.</p>
				<p class="normal">Bir saniye sonra ürpererek:</p>
				<p class="normal">‘Belki de henüz değil...’ diye geçirdi içinden.</p>
				<p class="normal">Ama hemen sonra kendini gerçekçi olmaya zorladı:</p>
				<p class="normal">‘Yok yok, bu iş buraya kadar!’</p>
				<p class="normal">Çevresine bakınıyor, hiçbir şey görmüyordu; kıvılcım yağmuru gibi, birbiri ardınca değişik düşünceler doğuyordu kafasında.</p>
				<p class="normal">‘Bavulu burada bırakıp, gitsem?’</p>
				<p class="normal">Ama hemen sonra ışıyan çok daha parlak bir başka kıvılcım:</p>
				<p class="normal">‘Oğlumun sözlerini mi? Hem de bu yaratıklara bırakıp...?’</p>
				<p class="normal">Bavula sımsıkı yapıştırdı bedenini.</p>
				<p class="normal">‘Bavulu da alıp gitsem?.. Kaçsam?..’</p>
				<p class="normal">Birilerinin zorla kafasına tıktıkları şeylermişçesine kendisine yabancı gelen bu düşünceler beynini dağlıyor, kor ipliklerden bir kamçıyla dövüyormuşçasına içini kavuruyor, yüreğinde bir acıyı büyüterek kendinden utandırıyordu; sonuçta da kendinden, Pavel’den ve yüreğinde gövertip büyüttüğü her şeyden uzaklaştırıyordu onu. Kendisini yere çalan düşman bir gücün, omuzlarına, göğsüne bastırdıkça bastırdığını, içine ölümcül bir korku salarak kendisini alçalttığını duyumsuyordu Ana; boyun ve şakak damarları nabız gibi atıyor, saç dipleri terliyordu.</p>
				<p class="normal">Derken, içinden yükselen güçlü, keskin bir hamleyle silkindi; bütün bu küçük, kurnaz, zavallı kıvılcımları elinin tersiyle uzaklaştırıp, buyurgan bir sesle:</p>
				<p class="normal">‘Utanmalısın!’ dedi kendine.</p>
				<p class="normal">Birden kendini çok iyi hissetti; eski gücüne kavuşmuştu.</p>
				<p class="normal">‘Oğlunu utandırma! Kimse korkmuyor!’ diye ekledi.</p>
				<p class="normal">Gözleri birilerinin bezgin, ürkek bakışlarıyla karşılaştı. Sonra Rıbin’in yüzü belli belirsiz canlandı belleğinde. Kararsızlıkla kıvrandığı o birkaç saniyelik kuşku, korku anı tepeden tırnağa güçlendirmiş, berkitmişti kendisini! Yüreği sakin sakin vuruyordu.</p>
				<p class="normal">‘Şimdi ne olacak?’ diye düşündü, çevresini gözleyerek.</p>
				<p class="normal">Yanına bekçiyi çağıran sivil polis, gözleriyle onu göstererek bir şeyler fısıldıyordu adama. Bekçi, sivil polisi yukardan aşağı süzüp geri çekildi. Bir başka bekçi yaklaştı sivil polise, söylediklerini dinledi, kaşlarını çattı. İri yarı, yaşlı, uzun zamandır tıraş olmamış ak saçlı, ak sakallı bir adamdı. Polise onaylarca bir baş hareketi yapan bekçi, Ana’nın bulunduğu sıraya doğru yürüdü; sivil polis kaşla göz arasında kaybolmuştu.</p>
				<p class="normal">Yaşlı bekçi hiç acele etmiyor, öfkeli bakışlarını bir an bile Ana’nın yüzünden ayırmadan, ağır ağır yaklaşıyordu. Ana, sıranın en uzak köşesine doğru kaydı.</p>
				<p class="normal">‘Dövmesinler yeter...’</p>
				<p class="normal">Bekçi, Ana’nın yanına geldi, bir an hiçbir şey söylemeden ona baktı, sonra fazla yüksek olmayan, ama sert bir sesle sordu:</p>
				<p class="normal">“Ne bakıyorsun öyle?”</p>
				<p class="normal">“Hiç.”</p>
				<p class="normal">“Demek hiç! Hırsız kocakarı seni! Bu yaşta...”</p>
				<p class="normal">Yüzünde patlayan sert iki tokattı sanki bu sözler! Hırıltıyla söylenen bu kin dolu sözler, yanaklarını parçalamış, gözlerini oymuşçasına derin bir acı duydu Ana.</p>
				<p class="normal">“Ben mi hırsızım? Yalan söylüyorsun!” diye haykırdı olanca gücüyle; çevresindeki her şey, öfkesinin burgacı içinde dönüyordu; aşağılanmanın acısıyla sersemlemiş gibiydi. Hızla bavulun kapağını açtı, avuçladığı bildirileri başının üzerine kaldırdı:</p>
				<p class="normal">“Bak! Herkes baksın!” diye haykırdı; kulakları uğulduyor, uğultuların arasında koşuşan insanların bağırışları çalınıyordu kulağına. İnsanların kimi oraya, kimi buraya koşuyordu.</p>
				<p class="normal">“Ne var?”</p>
				<p class="normal">“Şu, polis hafiyesi...”</p>
				<p class="normal">“Ne oldu?”</p>
				<p class="normal">“Dediğine göre, şu kadın hırsızmış...”</p>
				<p class="normal">“Saygıdeğer de bir görünüşü var oysa... vah, vah!”</p>
				<p class="normal">Dört yandan gelip çevresini saran insanları görünce daha bir yatışan Ana:</p>
				<p class="normal">“Hırsız değilim ben!” dedi dolu dolu. “Dün siyasal tutukluların yargılanması vardı... Benim oğlum da onların arasındaydı: Vlasov! Mahkemede bir konuşma yaptı oğlum... İşte bu kağıtlarda onun konuşması yazılı! Okusunlar ve gerçeği öğrensinler, gerçek üzerine düşünsünler diye herkese dağıtacağım bu kağıtları!”</p>
				<p class="normal">Biri dikkatle uzanıp elindeki kağıtlardan bir tanesini aldı; Ana kağıtları havaya, kalabalığın üzerine savurdu.</p>
				<p class="normal">Birinin ürkekçe:</p>
				<p class="normal">“Bu yaptığını da yanına koymayacaklardır!” dediği duyuldu.</p>
				<p class="normal">İnsanların kağıtları kapıştığını, koyunlarına, ceplerine sokuşturduklarını görmesi Ana’ya yeni bir güç verdi. Şimdi çok daha sakin, çok daha güçlüydü; başını havaya dikmişti; içinde baskı altında tuttuğu sevinç coşkuyla uyanıyor, gururu gitgide büyüyordu. Eğilip bavuldan avuçladığı bildirileri, kendine doğru doymazca uzanan ellere doğru, dört yana fırlatırken, bir yandan da konuşuyordu:</p>
				<p class="normal">“Oğlumu ve onunla birlikte olanları neden yargıladılar, biliyor musunuz? Bunu size söyleyeceğim: Ak saçlı bir ananın yüreğinden kopan bu sözlere inanmalısınız! Size gerçeği ulaştırmak istiyorlardı dün akşam mahkûm edilen insanlar! Bütün gerçeği! Dün şunu anladım ki, kimse, ama hiç kimse bu gerçeğe karşı koyamaz!”</p>
				<p class="normal">Giderek büyüyen ve safları sıkılaşan kalabalıktan hiç ses çıkmıyordu; canlı bedenlerin oluşturduğu daracık bir halkanın ortasındaydı Ana.</p>
				<p class="normal">“İnsanlar çalışıyorlar, ama yoksulluktan, açlıktan ve hastalıktan başka bir şey geçmiyor ellerine! Her şey bize karşı... Pislik içinde, yalan dolan içinde çalışa çalışa tüketip gidiyoruz ömrümüzü. Bizim emeğimizin üzerine kurulan birileri ise, patlayıncaya kadar yiyip içiyor, bizi köpek gibi zincire bağlı tutuyorlar! Cahilliğimizden hiçbir şey bilemiyor, her şeyden korkuyoruz! Hayatımız kara bir geceden başka bir şey değil!”</p>
				<p class="normal">Boğuk birkaç ses duyuldu:</p>
				<p class="normal">“Çok doğru!”</p>
				<p class="normal">“Tıkayın şunun ağzını!”</p>
				<p class="normal">Kalabalığın gerisinde sivil polisi gördü Ana; yanında iki de jandarma vardı. Son paketi de bir an önce dağıtmak için elini bavula atınca, bir başkasının elini gördü orada.</p>
				<p class="normal">“Alın, alın!” dedi kağıtları yabancı ele doğru iterek.</p>
				<p class="normal">“Dağılın!” diye bağırdı jandarmalar, kalabalığı itekleyerek.</p>
				<p class="normal">Kalabalık öyle büyüktü ki, istemeyerek jandarmaları sıkıştırıyor, çalışmalarına engel oluyordu. Tertemiz yüzünde, kocaman, namuslu gözleri ışıyan ak saçlı, yaşlı kadın karşı konulmaz biçimde insanları kendine çekiyordu. Hayatın birbirinden koparıp, ayrı yaşamlara mahkûm ettiği insanlar, birbirleriyle karışıp kaynaşarak tek bir bütün oluşturuyor; hayatın haksızlıklarıyla kırılmış kalpler, yaşlı kadının sözlerinde nicedir özledikleri sıcaklığı buluyordu. Ana, bir karış ötesinde sessizce duran insanların kendisine büyük bir dikkatle bakmakta olduklarını görüyor, sıcak soluklarını yüzünde duyuyordu.</p>
				<p class="normal">“Git, kocakarı!”</p>
				<p class="normal">“Şimdi yakalayacaklar seni!”</p>
				<p class="normal">“Çok da gözüpek!”</p>
				<p class="normal">Jandarmaların sesi gitgide daha yakından duyulmaya başlamıştı:</p>
				<p class="normal">“Çekilin! Dağılın!”</p>
				<p class="normal">İtilen insanlar Ana’nın önünde iki yana sallanıyor, birbirlerine tutunuyorlardı.</p>
				<p class="normal">Herkes kendisini anlamaya, ona inanmaya hazırmış gibi geliyordu Ana’ya, bu nedenle de bildiği her şeyi, içinde gücünü hissettiği bütün düşünceleri açıklamak istiyordu insanlara. Düşünceler, yüreğinin derinlerinde kolayca doğuveriyor ve adeta bir şarkıya dönüşüyordu; ama derin bir acıyla, bu şarkıyı dillendirmeye sesinin yetmediğini hissediyordu Ana; titriyor, çatallanıyor, kopuyordu sesi.</p>
				<p class="normal">“Oğlumun sözleri, bir emekçinin, namuslu, yüzü ak bir insanın tertemiz sözleridir! Namuslu, yüzü ak insanlar cesaretlerinden belli olur!”</p>
				<p class="normal">Genç birtakım gözler hem hayranlıkla, hem de korkuyla bakıyordu Ana’ya.</p>
				<p class="normal">Göğsüne yediği bir darbeyle sendeleyince kendini sıraya bıraktı. Karşısındaki insanların başları üzerinde jandarmaların elleri görünüp yitiyordu. İnsanları yakalarından, omuzlarından çekiştirip itiyorlar, şapkalarını kapıp uzağa fırlatıyorlardı. Ana’nın kararan gözlerinde her şey, her yer sallanıyordu, yine de kendini toparladı, kalan son sesiyle haykırdı:</p>
				<p class="normal">“Ey insanlar, gücünüzü birleştirin, tek bir yumruk olun!”</p>
				<p class="normal">Bir jandarma, kocaman, kırmızı eliyle yakasına yapışarak başını ileri geri sarstı:</p>
				<p class="normal">“Kes sesini!”</p>
				<p class="normal">Ensesi şiddetle duvara çarptı, yüreğini bir an korkunun yakıcı dumanı bürüdü; ama bu yalnızca bir an sürdü.</p>
				<p class="normal">“Yürü!” diye bağırdı jandarma.</p>
				<p class="normal">“Hiçbir şeyden korkmayın! Hiçbir acı, ömür boyu çekip durduğunuz, ruhunuzu kemiren...”</p>
				<p class="normal">Jandarma, kolundan tuttu, yerinden kaldırmak için çekiştirdi:</p>
				<p class="normal">“Kes sesini dedim sana!”</p>
				<p class="normal">Bir başka jandarma da öbür kolundan tuttu; kocaman adımlarla sürüyüp götürmeye başladılar kendisini.</p>
				<p class="normal">“... içinizi çöle çeviren acıdan daha korkunç olamaz!”</p>
				<p class="normal">Koşarak gelen sivil polis, yumruğunu burnunun dibinde sallayarak:</p>
				<p class="normal">“Kes sesini mendebur yaratık!” diye cırladı.</p>
				<p class="normal">Büsbütün büyüyen gözleri kor gibi yanıyor, çenesi titriyordu. Yerdeki kaygan taşlara topuklarıyla tutunmaya, direnmeye çalışırken bir kez daha haykırdı:</p>
				<p class="normal">“Dirilen bir ruhu öldüremezler!”</p>
				<p class="normal">“Seni köpek!”</p>
				<p class="normal">Sivil polisin kısa bir kavisle savurduğu yumruk yüzüne indi.</p>
				<p class="normal">Kin dolu bir ses duyuldu:</p>
				<p class="normal">“Adamı böyle yaparlar işte kocakarı!”</p>
				<p class="normal">Kara, kırmızı bir perde indi gözlerine Ana’nın, kanın tuzlu tadı kapladı ağzını.</p>
				<p class="normal">Değişik yönlerden kulağına parça parça ulaşan haykırışlarla kendine geldi.</p>
				<p class="normal">“Sakın el kaldırmayın!”</p>
				<p class="normal">“Çocuklar!”</p>
				<p class="normal">“Seni alçak herif!”</p>
				<p class="normal">“Patlat şuna bir tane!”</p>
				<p class="normal">“Aklı kanla boğamazsınız!”</p>
				<p class="normal">Boynunu, sırtını dürtüyorlar, omuzlarına, başına vuruyorlardı; çığlıklar, ulumayı andırır bağırışlar, ağıtlar, kulak tırmalayan düdük seslerinin oluşturduğu karanlık bir burgaç içinde her şey fırıl fırıl dönüyor, ağır, yoğun bir şey kulaklarını, boğazını tıkıyordu; boğulacak gibiydi; ayaklarının altında yer yarılmıştı sanki, bacakları büküldü, acıdan tüm bedeni ateşe değmiş gibi titredi, ağırlaştı, gevşekçe sallandı. Ama gözlerindeki ateş sönmemişti daha ve insanların gözlerinde o çok iyi bildiği, çok sevdiği cesur, gözüpek ateşlerin tutuştuğunu görüyordu.</p>
				<p class="normal">Tam kapıdan çıkaracaklarken bir elini jandarmalardan kurtarıp pervaza asıldı.</p>
				<p class="normal">“Gerçeğin ateşini kan denizinde söndüremezsiniz...”</p>
				<p class="normal">Eline vurdular.</p>
				<p class="normal">“Akılsızlar! Rüzgâr ekiyorsunuz... fırtına biçeceksiniz!”</p>
				<p class="normal">Jandarmalardan biri boğazına sarılıp sıkmaya başladı.</p>
				<p class="normal">Bir hırıltı yükseldi boğazından.</p>
				<p class="normal">“Zavallılar...”</p>
				<p class="normal">Biri boğuk bir hıçkırıkla karşılık verdi ona.</p>
                <br class="chapter"/>
                <br class="chapter"/>
                <br class="chapter"/>
				<p class="ortayazi">SON</p>
	<div class="calibre1" id="calibre_pb_63"/></body>
</html>