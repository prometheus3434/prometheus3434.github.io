<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_26">XXIV</h2>
				<p class="normal">Sabah erken, Pavel’le Andrey henüz çıkmışlardı ki evden, Korsunova telaşla camı tıkırdatarak:</p>
				<p class="normal">“İsay’ı öldürmüşler! Gidip bakalım hadi!” diye bağırdı.</p>
				<p class="normal">Ana ürperdi, şimşek gibi bir hızla katilin adı çakıp söndü zihninde.</p>
				<p class="normal">“Kim öldürmüş?” diye sordu şalını omzuna atarken.</p>
				<p class="normal">“Öldüren, öldürdüğü adamın başında oturup bekleyecek değil ya! İşini bitirince çekip gitmiş!” dedi Mariya.</p>
				<p class="normal">Yolda giderlerken:</p>
				<p class="normal">“Suçluyu bulmak için şimdi yine ev ev bütün mahalleyi arayacaklar! İyi ki seninkiler dün gece evdeydiler; ben tanığım, geceyarısından sonra sizin evin önünden geçerken camdan içeri bir göz attım, hepiniz masa başında oturuyordunuz...”</p>
				<p class="normal">Ana dehşete kapılarak:</p>
				<p class="normal">“Ne diyorsun sen Mariya!” diye haykırdı. “Kim, nasıl suçlayabilir onları?”</p>
				<p class="normal">“E, peki kim öldürdü öyleyse?” dedi Mariya, sonra kendinden emin ekledi: “Herhalde sizinkiler! İsay’ın sizinkileri izlediği herkesin bildiği bir şey...”</p>
				<p class="normal">Tıkanır gibi olan Ana durdu, elini göğsüne bastırdı.</p>
				<p class="normal">“Ne oluyorsun? Korkma! Su testisi su yolunda kırıldı! Çabuk olalım, yoksa kaldırırlar, bir şey göremeyiz...”</p>
				<p class="normal">Vesovşçikov aklına geldikçe Ana yalpalıyordu.</p>
				<p class="normal">“Olacağı buydu!” diye yineleyip duruyordu anlamsızca.</p>
				<p class="normal">Fabrika duvarının hemen yanında, bu yakınlarda yanan bir evin yıkıntıları arasında kömürleşmiş kalıntıları çiğneyip, havaya küçük kül bulutları kaldırarak, arı oğulu gibi bir kalabalık uğulduyordu. Sürüyle çocuk ve onlar kadar olmasa da epeyce bir kadın vardı kalabalık içinde; bunların dışında dükkâncılar, aşçı yamakları, polisler ve göğsü madalya dolu, uzun boylu, kabarık gümüşi sakallı jandarma Petlin seçiliyordu kalabalık içinde.</p>
				<p class="normal">İsay yerde yatıyordu; sırtı yarı yanmış bir kalasa dayalıydı; başı sağ omuzuna doğru düşmüştü. Sağ eli pantolon cebinde, sol elinin parmakları ise tutunmak ister gibi yumuşak toprağın içindeydi.</p>
				<p class="normal">Ana onun yüzüne baktı: İsay’ın tek gözü, yorgunca açılmış bacakları arasında duran kasketine bakıyordu donuk donuk; ağzı bir hayret ifadesiyle yarı açıktı; kızıl sakalı yüzünün iki yanında iki sivri çıkıntı halindeydi. Cılız bedeni, sivri kafası ve kemikli, çilli yüzü ölümle birlikte daha bir ufalmış gibiydi. Ana göğüs geçirerek haç çıkardı. Yaşarken nefret ettiği biriydi İsay; şimdiyse belli belirsiz bir acıma duyuyordu ona karşı.</p>
				<p class="normal">“Hiç kan yok!” dedi kalabalıktan biri duyulur duyulmaz bir sesle. “Herhalde yumrukla bitirmişler işini...”</p>
				<p class="normal">Bir başkası hınçla:</p>
				<p class="normal">“İhbarcının ağzını tıkadılar!” dedi herkesin duyabileceği bir sesle.</p>
				<p class="normal">Jandarma irkildi, kadınları elleriyle iki yana ayırarak:</p>
				<p class="normal">“Kim söyledi onu?” dedi tehditkâr bir ifadeyle.</p>
				<p class="normal">Adamın itip kakmaları karşısında insanlar gerilediler; kimileri iyice uzağa çekildi. Biri, öcü alınmış gibi için için sevindiğini belli eder bir şekilde güldü.</p>
				<p class="normal">Ana evine döndü.</p>
				<p class="normal">“Tek kişi bile acımıyordu ona!” diye düşündü.</p>
				<p class="normal">Nikolay’ın iri yarı bedeni bir gölge gibi belirdi önünde bir an, bir çizgi halini almış gözleri soğuk ve acımasızdı; sağ eli yaralanmış gibi sarkıyordu...</p>
				<p class="normal">Oğlu ve Andrey öğle yemeği için geldiklerinde:</p>
				<p class="normal">“N’oldu?” diye atıldı heyecanla. “İsay olayıyla ilgili olarak tutuklanan var mı?”</p>
				<p class="normal">“Bir şey duymadık!” dedi Hohol.</p>
				<p class="normal">İkisinin de yüzünden düşen bin parçaydı, sarsılmış gibiydiler.</p>
				<p class="normal">“Nikolay’ın adını anan var mı olayla ilgili olarak?” diye sordu Ana usulca.</p>
				<p class="normal">Oğlunun sert bakışlarını yüzünde hissetti.</p>
				<p class="normal">“Yok! Kimsenin ondan kuşkulandığını da sanmam. Bir kez kendisi burada değil. Duyduğuma göre dün öğleyin nehre gitmiş ve hâlâ dönmemiş.</p>
				<p class="normal">Üzerinden ağır bir yük kalkmış gibi rahat bir soluk alan Ana:</p>
				<p class="normal">“Tanrıya şükür!” dedi. “Tanrıya şükür!”</p>
				<p class="normal">Hohol Ana’ya göz ucuyla baktı, başını önüne eğdi.</p>
				<p class="normal">“Öylece yatıyordu orda,” diye sürdürdü Ana. “Bir şeye çok şaşırmış gibi bir ifade vardı yüzünde. Ve kimse acımıyordu kendisine. Hakkında iyi bir söz eden tek kişi çıkmadı. Öyle mini minnacıktı ki, zor seçiliyordu. Bir şeyden kopup yere düşmüş ufacık bir parça, bir kalıntı gibi öylece yatıyordu...”</p>
				<p class="normal">Yemek yerlerken Pavel birden kaşığını masaya attı ve:</p>
				<p class="normal">“Akıl alır gibi değil!” diye bağırdı.</p>
				<p class="normal">“Ne?” dedi Hohol.</p>
				<p class="normal">“İsterse karın doyurmak için olsun, bir hayvanı öldürmek bile iğrenç bir şey! Bir yırtıcıyı, tehlikeli bir hayvanı öldürmek, hadi neyse... İnsanları parçalayan bir canavara dönüşmüş bir hayvanı ben de öldürebilirim. Ama böylesine acınası bir yaratığı öldürmek için insanın eli nasıl kalkar?”</p>
				<p class="normal">Hohol omuz silkerek:</p>
				<p class="normal">“Verdiği zarar açısından düşünecek olursak, onun da bir vahşi hayvandan farkı yoktu,” dedi. Sonra da, “Kaldı ki,” diye sürdürdü, “bir parça kanımızı emdi diye sivrisineği de vurup öldürmüyor muyuz!”</p>
				<p class="normal">“Orası öyle! Ama benim demek istediğim... Yani... bence bu iğrenç bir şey!”</p>
				<p class="normal">Andrey yeniden omuz silkti:</p>
				<p class="normal">“Elden ne gelir?”</p>
				<p class="normal">Uzunca bir suskunluktan sonra Pavel dalgın dalgın:</p>
				<p class="normal">“Sen böyle birini öldürebilir miydin?” diye sordu.</p>
				<p class="normal">Hohol, toparlak gözlerini önce Pavel’e dikti, sonra Ana’ya kaçamak bir bakış fırlatarak:</p>
				<p class="normal">“Yoldaşlarımız için, davamız için yapamayacağım şey yoktur!” dedi üzüntü dolu ama kararlı bir sesle. “Öldürmek de giriyor bunun içine... isterse öz oğlum olsun!”</p>
				<p class="normal">Ana sessiz bir çığlık gibi:</p>
				<p class="normal">“O nasıl söz öyle, Andrey!” diye haykırdı.</p>
				<p class="normal">Andrey, Ana’ya bakıp gülümsedi:</p>
				<p class="normal">“Başka türlü olmaz! Hayat böyle!”</p>
				<p class="normal">“Doğru!” dedi Pavel de usulca. “Hayat böyle!”</p>
				<p class="normal">Sonra Andrey birden, içinden bir itkiyle karşılaşmış gibi ani bir coşkuyla ayağa fırladı, ellerini kollarını sallayarak konuşmaya başladı:</p>
				<p class="normal">“Ne yapıyorsunuz siz? İnsanlara karşı yalnızca hayranlık dolu bir sevgi duyacağımız zamanın gelişini çabuklaştırmak için insandan nefret etmemiz gerekiyor. Kim ki hayatın akışına engel oluyor, kim ki para için, huzur için, saygınlık için insanları satıyor, yok edilmelidir! Dürüst insanların yolu üzerinde onları ele vermek için bir Yehuda bekliyordu, onu yok etmemem durumunda ben de bir Yehuda’yım demektir! Hakkım yok mu onu yok etmeye? Ya efendilerimize ne demeli! Salt huzur içinde, rahatları bozulmadan yaşayabilmek için asker, cellat, kerhane, hapishane, sürgün ve bu türden başka bin bir türlü iğrençliğe sahip olan efendilerimiz! Kimi zaman onların elindeki sopayı benim elime almam gerekebilir, ne gelir elden! Geri çevirmem, alırım elime bu sopayı. Onlar bizim onlarcamızı, yüzlercemizi kırıyorlar; bu da bana, elimi kaldırıp düşman kafalardan biri üzerine yumruğumu indirme hakkını veriyor... içlerinde bana en çok yaklaşmış, hayatımın davası için en tehlikeli olanının başına! Hayat böyle! Benim savaşımım hayatla... ve ben böyle bir şey yapmak istemiyorum! Düşmanlarımın kanının hiçbir şey yaratmayacağını biliyorum çünkü; verimli, üretken bir kan değildir bu. Hakikatin en harika biçimde büyüyüp gelişebilmesi, ancak bizim kanımızın sağanak yağmur gibi toprağı doya doya sulamasıyla mümkündür; onların çürümüş kanlarıysa en ufak bir iz bırakmadan yok olur gider toprakta, bunu çok iyi biliyorum ben. Yine de, gerek görürsem, her şeyi göze alır ve öldürürüm! Kendi adıma söylüyorum bunları. İşlediğim cinayet benimle birlikte toprağa gider, geleceğe en ufak bir leke sürmez, benim dışımda kimseyi lekelemez!”</p>
				<p class="normal">Odada dolaşıyor, boşlukta bir şey kesiyormuş gibi elini yüzünün önünde sallayıp duruyordu. Ana acılı, kaygılı bir yüzle izliyordu onu. Delikanlının içinde bir şeylerin paramparça olduğunu ve bunun ona acı verdiğini hissediyordu. Cinayete ilişkin tehlikeli ve iç karartıcı düşüncelerden kurtulmuştu: ‘Vesovşçikov da değilse eğer, Pavel’in arkadaşlarından hiçbiri yapmış olamaz bunu!’ diye düşünüyordu. Pavel başı önünde dinliyordu Hohol’u. Büyük bir inatla, özgüvenle konuşuyordu Hohol.</p>
				<p class="normal">“Dosdoğru ilerleyeceksin yolunda, gerektiğinde kendine bile karşı çıkacaksın. Her şeyden, ama her şeyden vazgeçebileceksin! Hayatını feda etmek, dava uğruna ölmek, kolay! Bundan da büyük olmalı yapacağın fedakârlık; hayatından da değerli olanı feda edebilmelisin! Senin için en değerli olan şey, hakikat, ancak bu durumda serpilip gelişebilir!”</p>
				<p class="normal">Odanın ortasında durdu; benzi soluk, gözleri yarı kapalıydı, elini söylev verir gibi havaya kaldırarak azametli bir edayla sürdürdü:</p>
				<p class="normal">“Şundan eminim ki, gün gelecek insanlar birbirlerini sevecekler, herkes birbirine yıldız gibi görünecek! Özgür insanlar, yüce özgürlükleriyle dolaşacaklar dünyada; herkes birbirine karşı açık yürekli olacak; herkesin yüreği hasetten, kıskançlıktan, kinden, nefretten arınmış olacak! O zaman hayat da olmayacak; hayatın yerini insana hizmet alacak; insan yüceler yücesi bir imgeye dönüşecek; özgür insanlar için bütün doruklar, yücelikler erişilebilir olacak! Hakikat ve özgürlük içinde, güzellik için yaşanacak! Dünyayı en geniş, en kapsamlı biçimde bağırlarına basabilen ve onu derinlemesine sevebilenler en iyi insanlar olarak görülecekler; en iyiler en özgür olacaklar; en çok güzellik onlarda olacak! Böylesi bir hayatın insanları, yüce insanlar olacaklar!”</p>
				<p class="normal">Sustu, bedenini dikleştirdi, göğüsten gelen derin bir sesle:</p>
				<p class="normal">“Böyle bir hayat için,” dedi, “yapmayacağım şey yoktur!”</p>
				<p class="normal">Yüzü seğirdi, gözlerinden art arda iri, ağır damlalar yuvarlandı.</p>
				<p class="normal">Pavel başını kaldırdı; gözleri fal taşı gibi açılmış, yüzünde renk diye bir şey kalmamıştı. Ana da iskemlesinde doğruldu; içindeki uğursuz kaygının gitgide büyümekte olduğunu duyumsuyordu.</p>
				<p class="normal">“Andrey, iyi misin?” dedi Pavel usulca.</p>
				<p class="normal">Hohol başını silkti, bedeni bir tel gibi gerildi, gözleri Ana’ya takılı, usulca:</p>
				<p class="normal">“Gördüm... Biliyorum...” dedi.</p>
				<p class="normal">Ana yerinden kalkıp hızla onun yanına gitti, iki elini birden tuttu. Andrey sağ elini çekip kurtarmak istedi, ama Ana sıkı tutuyordu ellerini.</p>
				<p class="normal">“Canım benim... güvercinim... sakin ol!” diye fısıldadı heyecanla.</p>
				<p class="normal"> “Durun! Her şeyi anlatacağım size...” dedi Hohol, boğuk bir sesle.</p>
				<p class="normal">Ana yaşlı gözlerle ona bakarak:</p>
				<p class="normal">“Hayır, Andreyciğim... bir şey anlatma!” diye mırıldandı.</p>
				<p class="normal">Pavel ağır ağır onlara doğru yaklaştı; nemli gözlerle arkadaşına baktı. Yüzünün rengi uçmuştu; gülümseyerek ve alçak sesle, tane tane:</p>
				<p class="normal">“Annem onun sen olmandan korkuyor...” dedi.</p>
				<p class="normal">“Hayır, hiç de korkmuyorum! İnanmıyorum! Gözümle görsem de inanmazdın!”</p>
				<p class="normal">“Durun!” dedi Hohol; onlara hiç bakmıyor, başını sallıyor, hâlâ elini kurtarmaya çalışıyordu. “Ben değilim o işi yapan... ama istesem engel olabilirdim...”</p>
				<p class="normal">“Sus, Andrey!” dedi Pavel.</p>
				<p class="normal">Arkadaşının upuzun bedeninin titremesini durdurmak ister gibi bir eliyle onun kolunu sıkarken, öbür elini omuzuna koymuştu. Andrey başını ona doğru eğdi, kısık sesle ve kesik kesik:</p>
				<p class="normal">“Bunun hiç istemediğim bir şey olduğunu bilirsin Pavel,” dedi. “Bak nasıl oldu iş, anlatayım: Sen önden gidince ben Dragunov’la orada kaldım; tam köşede duruyorduk ki, birden İsay göründü. Az ötemizde durup, sırıtarak bize bakmaya başladı.. Dragunov, ‘Görüyor musun,’ dedi, ‘beni izliyor... hiç peşimden ayrılmıyor... Geberteceğim onu!’ Bunları söyledi ve gitti. Ben sandım, evine gitti... Bu arada İsay yanıma yaklaştı...”</p>
				<p class="normal">Hohol göğüs geçirdi.</p>
				<p class="normal">“Bugüne dek hiç kimse o it kadar onurumla oynamadı!”</p>
				<p class="normal">Ana, sessizce elinden çekiştirip duruyordu Andrey’i. Sonunda onu masa başındaki iskemlelerden birine oturtmayı başardı. Kendisi de hemen onun yanındaki iskemlelerden birine oturdu. O kadar yakın oturuyorlardı ki, omuzları birbirine değiyordu. Pavel’se asık yüzle onların karşısında dikiliyor, dalgın dalgın sakalını çekiştiriyordu.</p>
				<p class="normal">“Herkesin ne yaptığını çok iyi bildiklerini, hepimizin jandarmanın listesinde olduğumuzu, böylece de 1 Mayıs’tan önce hepimizi toparlayacaklarını söyledi. Hiç cevap vermedim. Gülümsedim. Ama içim içimi yiyordu. Bana akıllı biri olduğumu söyledi, gittiğim yol yanlışmış... onun yerine... şey yaparsam... çok daha akıllılık etmiş olurmuşum...”</p>
				<p class="normal">Durdu. Sol eliyle yüzünü sıvazladı. Gözleri parlıyordu.</p>
				<p class="normal">“Anlıyorum,” dedi Pavel.</p>
				<p class="normal">“Yasalara hizmet etmem çok daha akıllıca olurmuş...”</p>
				<p class="normal">Yumruğunu sıkıp havada salladı:</p>
				<p class="normal">“Yasalara hizmetmiş!” dedi dişlerinin arasından. “Suratıma bir tokat atsa bu kadar ağrıma gitmezdi; hem böylesi benim için de, kendisi için de çok daha iyi olurdu! Ama iğrenç tükürüğünü ta yüreğimin ortasında hissedince, dayanamadım!”</p>
				<p class="normal">Çırpınırcasına bir hareketle kolunu Pavel’den kurtardı ve tiksintiyle ekledi:</p>
				<p class="normal">“Suratına bir yumruk çakıp uzaklaştım... O sırada arkamdan Dragunov’un usulca, ‘İşte adamı böyle yaparlar!’ dediğini duydum. Anlaşılan gitmemiş, orada, köşede beklemiş...”</p>
				<p class="normal">Sustu, bir süre bekledi, sonra:</p>
				<p class="normal">“Dönüp bakmadım gerçi...” dedi. “Ama sezinledim... açıkçası bir vurma sesi de duydum... ama aldırış etmeden yürüyüp gittim... Sanki karşıma çıkan bir kurbağayı ayağımın ucuyla itivermiştim, hepsi bu! İşe gittim, ‘İsay öldürülmüş!’ diye bağırıyorlardı. İnanamadım. Ama elim zonkluyordu... iyi kullanamıyordum elimi... acımıyordu ama, sanki kısalmış gibiydi...”</p>
				<p class="normal">Göz ucuyla eline baktı:</p>
				<p class="normal">“Sanırım ömrümün sonuna dek temizleyemeyeceğim elimden bu lekeyi...”</p>
				<p class="normal">“Önemli olan yüreğinin temizliği, güvercinim!” dedi Ana usulca.</p>
				<p class="normal">“Hayır, kendimi suçlamıyorum!” diye sürdürdü Hohol, kararlı bir sesle. “Yine de... tiksinç buluyorum olanları... Bu kadarı benim için biraz fazla!”</p>
				<p class="normal">“Doğrusu seni anlayamıyorum,” dedi Pavel omuz silkerek. “Bir kez onu öldüren sen değilsin... kaldı ki sen olsaydın bile...”</p>
				<p class="normal">“Kardeş! Orda birinin öldürüldüğünü biliyor, ama buna engel olmuyorsun...”</p>
				<p class="normal">Pavel kararlılıkla:</p>
				<p class="normal">“İşte bunu hiç ama hiç anlayamıyorum...” dedi.</p>
				<p class="normal">Biraz düşündükten sonra ekledi:</p>
				<p class="normal">“Daha doğrusu... anlayabilmem mümkün elbette... ama hissetmem, hayır!”</p>
				<p class="normal">Fabrikanın düdüğü çaldı. Hohol başını yana eğdi, düdüğün bütün sesleri bastıran egemen homurtusunu dinledi, sonra silkinerek:</p>
				<p class="normal">“Ben işe gitmiyorum...” dedi.</p>
				<p class="normal">“Ben de gitmeyeceğim,” dedi Pavel de.</p>
				<p class="normal">“Ben gidip yıkanacağım!” dedi Hohol gülümseyerek; çabucak hazırlandı, bir karış suratla çıktı gitti.</p>
				<p class="normal">Onun gidişini acıyan bakışlarla izleyen Ana, oğluna:</p>
				<p class="normal">“Sen istediğini düşünebilirsin, Pavelciğim...” dedi. “Ama ben onu bilir, onu söylerim: İnsan öldürmek günahtır... yine de bu işte kimseyi suçlayamıyorum... İsay’a yazık oldu diye düşündüm, onu orda mini minnacık yatıyor görünce... seni ipe çektirmekle tehdit edişi geldi aklıma... yine de ne kin duydum, ne de öldü diye sevindim. Yalnızca acıdım. Şimdiyse, acımıyorum bile...”</p>
				<p class="normal">Sustu, bir süre düşündü, sonra şaşkın şaşkın gülümseyerek:</p>
				<p class="normal">“Ah, Tanrım!” dedi. “Neler söylediğimi duyuyor musun, Pavelciğim?”</p>
				<p class="normal">Pavel herhalde dinlememişti bile onu. Başını önüne eğmiş, odada ağır ağır dolaşıyor, asık yüzle, dalgın dalgın söyleniyordu:</p>
				<p class="normal">“İşe bak! Nasıl da birbirlerine düşürüyorlar insanları! İstemiyor musun? Vur, öldür! Hem de kimi? Aynen kendin gibi her türlü haktan, hukuktan yoksun birini! Üstelik o senden daha da mutsuz: Çünkü gerçekleri kavramaktan uzak bir ahmak! Polis, jandarma, muhbirler... bunların tümü düşmanlarımız! Ama öte yandan bunlar da aynen bizim gibiler: Bizim gibi kanları emiliyor, bizim gibi insan yerine konulmuyorlar! Al birini vur ötekine! Birini ötekine düşman etmişler; korkuyla gözlerini kör etmişler, ellerini ayaklarını bir güzel bağlamışlar; eziyorlar, sömürüyorlar, birini ötekinin üzerine salıp birbirlerini kırmalarını sağlıyorlar. İnsanları tüfeğe, sopaya, taşa çevirmişler... Sonra da çıkıp, ‘Bu devlettir!’ diyorlar.”</p>
				<p class="normal">Annesinin yanına geldi.</p>
				<p class="normal">“Cinayetten başka bir şey değil bu, Anne! Milyonlarca insanın iğrenç bir şekilde katledilmesi, ruhlarının öldürülmesi! Anlıyorsun, değil mi? Ruhlarının öldürülmesi! Bizimle onların arasındaki farkı görüyor musun? Birine yumruk attığı için nasıl utanç duyuyor bizim arkadaşımız, nasıl acı çekiyor! En önemlisi de böyle bir şeyi nasıl iğrenç buluyor! Onlarsa binlerce insanı kılları bile kıpırdamadan öldürebiliyorlar! En ufak bir acıma duymak şurda dursun, böyle bir şeyden zevk alabiliyorlar! Ve yalnızca altınlarını, gümüşlerini, insanları baskı altında tutmalarını sağlayan acınası birtakım kağıtlarını korumak adına insanları nasıl da eziyor, soluksuz bırakıyorlar! Dikkatini çekerim: İnsanları ezmeleri, öldürmeleri, ruhlarında derin yaralar açmaları kendilerini savunmak, korunmak için değil; sahip oldukları zenginlikleri korumak için!”</p>
				<p class="normal">Annesinin ellerini tutup havada silkeleyerek sürdürdü:</p>
				<p class="normal">“Bütün bu alçaklığı, bu utanç verici kokuşmuşluğu bir anlayabilseydin, bizim gerçeğimizi, bu gerçeğin ne denli yüce ve aydınlık olduğunu da anlayabilirdin!”</p>
				<p class="normal">Ana ayağa kalktı; son derece heyecanlıydı; yüreğini oğlunun yüreğiyle aynı ateş içinde eritme coşkusu sarmıştı tüm varlığını.</p>
				<p class="normal">“Dur biraz, Pavelciğim, dur biraz...” diye mırıldandı tıkanırcasına. “Sanırım, anlayabiliyorum... dur biraz!..”</p>
				</body>
</html>