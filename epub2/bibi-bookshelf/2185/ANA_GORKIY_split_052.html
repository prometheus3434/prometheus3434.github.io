<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_50">XIX</h2>
				<p class="normal">Eve varınca kapıyı Nikolay açtı kendisine; saçı başı karmakarışık, elinde bir kitap vardı.</p>
				<p class="normal">“Döndünüz bile demek!” diye bağırdı sevinçle. “Ne çabuk?”</p>
				<p class="normal">Gözlüklerinin ardında sevinçle kırpıp durduğu gözleri canlı, sevecen bakıyordu. Paltosunu çıkarmasına yardım etti, içten, sevecen bir gülümsemeyle gözlerinin içine bakarak:</p>
				<p class="normal">“Dün gece arama yaptılar burada,” dedi. “Nedenini size bağladım ve başınıza ters bir şey gelmiş olmasından korktum. Ama tutuklamadılar beni. Sizi tutuklamış olsalardı, beni de kesinlikle bırakmazlardı...”</p>
				<p class="normal">Yemek odasına götürdü Ana’yı ve canlı, coşkulu bir şekilde sürdürdü:</p>
				<p class="normal">“Ancak, işime son verdiler. Umurumda değil! Atı olmayan köylülerin hesabını tutmaktan bıkmıştım!”</p>
				<p class="normal">Odanın hali içler acısıydı: Sanki aptalca yaramazlık krizine yakalanmış bir dev, içerdeki her şeyi yerle bir edene kadar dışardan odanın duvarlarına yüklenmiş ve evi sallayıp durmuştu... Duvarlarda asılı resimler yerlerde sürünüyordu, duvar kağıtları yırtılmıştı ve yer yer sarkıyordu, döşeme tahtalarının bir bölümü sökülmüştü, ocağın yanında da yerler kül içindeydi. Bu bildik tablo karşısında Ana başını salladı ve bir yenilik olduğunu hissederek dikkatle Nikolay’ın yüzüne baktı.</p>
				<p class="normal">Masanın üzerinde sönmüş semaver, yıkanmamış fincanlar, tabakta değil de bir kağıdın içinde biraz sucuk ve peynir, sağda solda ekmek ufakları, kitaplar, semavere ait kömür parçaları görülüyordu. Ana gülümsedi, Nikolay da utangaç utangaç gülümsedi.</p>
				<p class="normal">“Doğrusunu söylemek gerekirse bu yağma ve talan manzarasında benim de katkım var, ama aldırmayın, Nilovna, hiç önemli değil! Sanırım yine gelecekler, o nedenle ortalığı toplamadım. E, yolculuğunuz nasıl geçti?”</p>
				<p class="normal">Bu soruyla göğsüne bir darbe yemiş gibi oldu; Rıbin geldi gözlerinin önüne ve hemen ondan söz etmediği için kendini suçladı. Sandalyesine doğru eğilerek Nikolay’a yaklaştı, soğukkanlılığını yitirmemeye çalışarak ve herhangi bir şeyi atlamaktan korkarak olup bitenleri anlatmaya başladı:</p>
				<p class="normal">“Onu yakaladılar...”</p>
				<p class="normal">Nikolay’ın yüzü seğirdi:</p>
				<p class="normal">“Demek öyle?”</p>
				<p class="normal">Ana bir el hareketiyle onu durdurdu ve sanki bir insana yapılan işkence dolayısıyla şikayetçi olmaya geldiği adaletin karşısındaymış gibi konuşmasını sürdürdü. Yüzünde renk diye bir şey kalmamıştı Nikolay’ın, sandalyesinin arkalığına yaslanıp, dudaklarını ısırarak dinledi Ana’yı. Bir ara gözlüklerini çıkarıp masaya bıraktı, görünmez bir örümcek ağını temizliyormuş gibi elini yüzünden geçirdi. Yüzü süzülmüş, elmacık kemikleri daha bir belirginleşmiş gibiydi, burun kanatları titriyordu. Onu ilk kez böyle görüyordu Ana, dolayısıyla da korktu biraz.</p>
				<p class="normal">Ana öyküsünü tamamlayınca Nikolay yerinden kalktı, ellerini pantolon ceplerinin dibine dek sokarak bir süre sessizce ileri geri dolaştı. Sonra dişlerinin arasından:</p>
				<p class="normal">“Büyük adam!” dedi. “Hapishane epey zor gelecek kendisine, onun gibileri çok hırpalar hapishane...”</p>
				<p class="normal">Heyecanını bastırmak ister gibi ellerini iyice dibine indirdi ceplerinin; ama yine de hissetti Ana onun heyecanını, hatta kendisine de geçiyordu onun heyecanı. Gözleri iyice kısılmış, birer bıçak ucu olmuştu. Yeniden adımlamaya başladı odayı, öfkeli, soğuk bir sesle:</p>
				<p class="normal">“Durumun korkunçluğunu düşünebiliyor musunuz! Bir avuç ahmak yaratık, halk üzerindeki ölümcül egemenliklerini sürdürebilmek için önüne geleni eziyor, boğuyor, yok ediyor. Vahşet büyüdükçe büyüyor, acımasızlık yaşamın yasası haline geliyor! Düşünebiliyor musunuz! Kimi, cezalandırılmayacağından emin, yabanıl hayvanlar gibi vuruyor, paralıyor, eziyor; köle ruhlarıyla, vahşet alışkanlıklarından kaynaklanan güçlerini gösterme özgürlüğü verilmiş kölelerin iğrenç hastalığına yakalanmış, işkenceden kösnül zevk alan hastalar bunlar. Kimi, duyduğu derin kinle zehirlenmiş. Kimi ise ezilip tepelenmekten ahmaklaşmış, kör, sağır, dilsiz olmuş. Böyle böyle bütün bir halkı iğdiş ediyor, soysuzlaştırıyorlar!”</p>
				<p class="normal">Durdu, sustu, dişlerini sıktı, sonra usulca:</p>
				<p class="normal">“Böylesine yabanıl bir yaşamda ister istemez biz de yabanıllaşıyoruz!” diye ekledi.</p>
				<p class="normal">Ama heyecanını bastırınca neredeyse tümüyle sakinleşmiş olarak, kararlılıkla parlayan gözlerini Ana’nın yaşlar içindeki yüzüne dikti.</p>
				<p class="normal">“Yitirecek zamanımız yok, Nilovna! Değerli yoldaşım benim! Hadi bir gayret, kendimizi toparlayalım!”</p>
				<p class="normal">Kederli bir gülümsemeyle Ana’nın yanına geldi, elini tuttu:</p>
				<p class="normal">“Bavulunuz nerde?”</p>
				<p class="normal">“Mutfakta!”</p>
				<p class="normal">“Evin çevresi sivil polis kaynıyor... bu kadar çok kağıdı onlara sezdirmeden dışarı çıkarabilmemiz olanaksız... evde de saklayamayız, bu gece yine geleceklerini sanıyorum... yazık olacak ama, yakmaktan başka çare yok gibi...”</p>
				<p class="normal">“Neyi yakacağız?” diye sordu Ana.</p>
				<p class="normal">“Bavulunuzun içindekileri.”</p>
				<p class="normal">Anladı, Ana. Ve içi yanmasına karşın, başarısının gururuyla yüzünde bir gülümseme belirdi.</p>
				<p class="normal">“Hiçbir şey yok bavulda!” dedi. “Tek bir sayfa bile!”</p>
				<p class="normal">Ve gitgide canlanarak Çumakov’la tanışmasını anlattı.</p>
				<p class="normal">Nikolay önce tedirginlikle dinledi onu, kaşları çatıldı, sonra tedirginliğin yerini şaşkınlık aldı, en sonra da bir çığlıkla onun sözünü kesti:</p>
				<p class="normal">“Biliyor musunuz, bu harika bir şey! Çok şanslısınız, çok!”</p>
				<p class="normal">Ana’nın elini elleri arasına alıp sıktı, usulca haykırdı:</p>
				<p class="normal">“İnsanlara duyduğunuz inanç beni öyle etkiliyor ki... inanın, sizi öz annem gibi seviyorum!”</p>
				<p class="normal">Ana gülümsüyor, ilgiyle onu izliyor, ondaki bu canlanışın, coşkunun nedenini anlamak istiyordu.</p>
				<p class="normal">Nikolay hafif, sevecen bir gülümsemeyle ve ellerini ovuşturarak:</p>
				<p class="normal">“Harika bir şey bu!” dedi. “Şu son günlerim, biliyor musunuz, müthiş güzel geçti. Hep işçilerle birlikteydim. Kitaplar okudum onlara, konuştum, gözlemledim. Ve inanır mısınız, içimde şaşılacak derecede sağlıklı, temiz şeyler birikti! Ah, Nilovna, işçilerin ne harika insanlar olduklarını anlatamam! Genç işçiler bu sözünü ettiklerim: Sağlam, duyarlı, her şeyi anlamaya susamış gençler! Onlara baktığı zaman Rusya’nın dünyanın en parlak demokrasisini gerçekleştireceğini anlıyor insan.”</p>
				<p class="normal">Elini yemin edecekmiş gibi kaldırdı, bir süre sustu, sonra sürdürdü:</p>
				<p class="normal">“Burada kitaplara, sayılara gömülmüş oturmaktan, yazılar yazmaktan paslanıp gitmişim meğerse. Nerdeyse bir yıldır bu iğrenç durumdaydım. Oysa ben emekçiler arasında yaşamaya alışmış bir insanım, onlardan ayrılınca kendimi tedirgin hissederim; yeni ortamıma alışmak için kendimi epey zorlamam gerekir. Ama artık özgürüm, dilediğimce görüşebilir, ilgilenebilirim onlarla. Beni anlıyorsunuz, değil mi? Yeni doğan düşüncelerin beşiğinde bulunmaktan, genç, yaratıcı enerjiyle iç içe olmaktan söz ediyorum! Bu inanılmaz ölçüde yalın, güzel, coşturucu bir şeydir; onlarla gençleşir, sağlamlaşır, zenginleşir insan!”</p>
				<p class="normal">Utangaçça gülümsedi; sevinç içindeydi; onun bu sevinci Ana’ya da geçti, çünkü anlayabiliyordu onu.</p>
				<p class="normal">“Öte yandan, siz de inanılmaz bir insansınız!” diye haykırdı Nikolay. “İnsanları öyle hoş anlatıyorsunuz, o kadar iyi tanıyorsunuz ki!”</p>
				<p class="normal">Gelip Ana’nın yanına oturdu, ama utanarak sevinç içindeki yüzünü öte yana çevirdi, saçlarını sıvazladı; sonra dönüp yüzüne bakarak onun alabildiğine yalın, su gibi akan öyküsünü doymazca dinledi.</p>
				<p class="normal">“Şansın böylesine hayret doğrusu!” diye bağırdı. “Yakalanıp hapse atılmanız işten bile değilmiş! Köylülerin kıpırdanmaya başladıkları anlaşılıyor... aslında şaşılacak bir yanı yok bunun! Şu anlattığınız kadın... öyle iyi canlandırabiliyorum ki onu gözümde! Kırsal alandaki çalışmalar için özel adamlarımız olmalı! Ama elimizde adam yok! Yüzlerce adama ihtiyacımız var...”</p>
				<p class="normal">“Pavelciğim... ve Andrey özgür olabilselerdi...” diye mırıldandı Ana.</p>
				<p class="normal">Nikolay ona baktı, başını yere eğdi.</p>
				<p class="normal">“Biliyor musunuz Nilovna, hiç hoşunuza gitmeyecek, ama ben yine de söyleyeceğim: Pavel’i iyi tanırım, hapisten kaçmayacaktır! Yargılanma gerekli ona; tüm varlığı, olanca gücüyle kendini mahkemede göstermek isteyecek ve bu kararından asla caymayacaktır... Belki de böylesi daha iyi... Sibirya’dan kaçar artık...”</p>
				<p class="normal">Ana içini çekti, duyulur duyulmaz bir sesle:</p>
				<p class="normal">“Ne gelir elden?” dedi. “Kendisi en doğrusunu bilir!”</p>
				<p class="normal">Nikolay az sonra gözlüklerinin ardından gözlerini Ana’ya dikerek, düşünceli düşünceli:</p>
				<p class="normal">“Ya şu sizin köylü bizi görmekte acele ederse?” dedi. “Rıbin olayını anlatan, köylülere yönelik bir bildiri yazmalı... Bu kadar yürekli davranabildiğine göre, böyle bir bildirinin ona herhangi bir zararı da dokunmaz... Ben hemen bugün yazarım, Lyudmila da çabucak basar... Yalnız bildirileri oralara nasıl ulaştıracağız?”</p>
				<p class="normal">“Ben götürürüm...”</p>
				<p class="normal">“Hayır, teşekkür ederim!” diye bağırdı hemen Nikolay. “Vesovşçikov’a ne dersiniz bu iş için?”</p>
				<p class="normal">“Konuşayım mı kendisiyle?”</p>
				<p class="normal">“Deneyin bir! Ve bütün ayrıntıları anlatın kendisine!”</p>
				<p class="normal">“Peki ben? Ben ne yapacağım?”</p>
				<p class="normal">“O konuda içiniz rahat olsun!”</p>
				<p class="normal">Oturup yazmaya başladı. Ana bir yandan sofrayı toplarken, bir yandan da onu izliyor ve önündeki sayfayı kara kara sözcüklerle doldururken kalemin elinde titrediğini görüyordu. Arada bir ensesi ürperiyor, gözlerini yumup başını geriye atınca da çenesi oynuyordu. Bütün bunlar Ana’yı heyecanlandırıyordu.</p>
				<p class="normal">Az sonra yerinden doğrularak:</p>
				<p class="normal">“Tamam, hazır!” dedi. “Bu kağıdı üzerinizde saklayın... Yalnız, jandarmalar geldiğinde sizi de arayacaklarını unutmayın!”</p>
				<p class="normal">Ana son derece sakin:</p>
				<p class="normal">“Eşek tepsin hepsini!” dedi.</p>
				<p class="normal">Akşam doktor İvan Daniloviç geldi.</p>
				<p class="normal">“Yönetim niye bu kadar tedirgin oldu acaba?” dedi, odada aşağı yukarı dolaşırken. “Gece yedi ayrı eve baskın yaptılar. Peki, hastamız nerde?”</p>
				<p class="normal">“Dün gitti!” dedi Nikolay. “Mesele şu: Bugün cumartesi, okuma günü... kaçırmak istemedi!”</p>
				<p class="normal">“Ama bu saçmalık! Kırık bir kafatasıyla orada oturmak...”</p>
				<p class="normal">“Ben de söyledim, ama kâr etmedi!”</p>
				<p class="normal">“Arkadaşlarına hava atmak istemiştir...” dedi Ana. “Ben kanımı döktüm, falan...”</p>
				<p class="normal">Doktor, Ana’ya şöyle bir baktı, yüzüne sert, gaddar bir ifade vererek:</p>
				<p class="normal">“Siz de az kana susamışlardan değilsiniz!” dedi dişlerinin arasından.</p>
				<p class="normal">“İvan burada yapacağın bir şey yok. Biz de konuk bekliyoruz! Nilovna, demin size verdiğim kağıdı ona verin!”</p>
				<p class="normal">“Yine mi bildiri?”</p>
				<p class="normal">“Hemen basımevine götür onu!”</p>
				<p class="normal">“Peki veririm. Başka?”</p>
				<p class="normal">“Hepsi bu. Dışarısı sivil polis dolu...”</p>
				<p class="normal">“Fark ettim. Benim evin çevresi de öyle. Eh, hoşça kalın! Siz de hoşça kalın, gaddar kadın! Biliyor musunuz, dostlar, mezarlıktaki kavga, sonuçta bizim işimize yaradı... bütün kent ondan söz ediyor. Senin konuyu ele alan bildirin de çok iyiydi ve tam zamanında yetişti. Hep dediğim gibi: İyi bir çatışma, kötü bir barıştan her zaman daha iyidir!”</p>
				<p class="normal">“Peki, tamam, hadi git artık...”</p>
				<p class="normal">“Pek nazik olduğun söylenemez! Verin elinizi sıkayım, Nilovna! Ne derseniz deyin, delikanlının davranışı aptalca! Nerede oturduğunu biliyor musunuz?”</p>
				<p class="normal">Nikolay adresi verdi.</p>
				<p class="normal">“Yarın bir ara uğrarım kendisine... Yaman çocuk ama, öyle değil mi?”</p>
				<p class="normal">“Çok...”</p>
				<p class="normal">“Koruyup kollamalı onu. Sağlam bir beyni var!” dedi doktor çıkarken. “Biz dünyamızı değiştirip de sanırım sınıf çelişkileri falan bulunmayan bir yerlere yollandığımız zaman, bizim yerimizi alacak gerçek proleter entelektüelleri böyle çocuklar arasından çıkacak...”</p>
				<p class="normal">“Amma geveze olmuşsun yahu sen...”</p>
				<p class="normal">“Keyfim yerinde de ondan. Demek hapishane yolları göründü sana da... Eh, bir güzel dinlenmeni dilerim orada!”</p>
				<p class="normal">“Teşekkür ederim, ama hiç yorgun değilim.”</p>
				<p class="normal">Ana, konuşmaları dinliyor, genç işçiyle ilgilendikleri için seviniyordu.</p>
				<p class="normal">Doktoru geçirdikten sonra sofraya oturdular, çay içip yemeklerini yiyerek gece konuklarını beklerken usul bir konuşma tutturdular. Nikolay sürgüne gönderilen, sonra da oradan kaçıp başka adlar altında eylemlerini sürdüren dostlarını anlattı uzun uzun. Odanın çıplak duvarları, hiçbir çıkar gözetmeden, kendilerini dünyanın yenilenmesi davasına adayan bu alçakgönüllü kahramanların öykülerine şaşırıyor, inanamıyormuş gibi sesini usulca geri itiyordu. Sıcacık, sevecen gölgeler sarıyordu Ana’yı, hiç tanımadığı insanlara duyduğu sevgiyle ısınıyordu yüreği ve bütün bu insanlar imgeleminde yenilmez güçte, yürekli, kocaman, tek bir insana dönüşüyordu. Bu güçlü insan yorulmak bilmeden, ağır ağır tüm yeryüzünü dolaşıyor, yaptığı işe vurgun elleriyle asırlık yalanların küfünü sıyırıp atıyor, hayatın yalın, pırıl pırıl gerçeğini seriyordu insanların önüne. Ve yeniden canlanan bu yüce gerçek herkesi, ayrım yapmaksızın tüm insanları aydınlık bir gülümsemeyle kendine çağırıyor ve arsız, aşağılık güçleriyle dünyayı mahveden, insanları yıldıran üç canavardan: Aç gözlülükten, kinden ve yalandan kurtuluşu vaat ediyordu herkese. Bu yürekli, yenilmez, kocaman insan imgesi, hayatının öbür günlerine göre daha kolay, daha sorunsuz geçmiş bir günün sonunda tasvirlerin önüne geçip de sevinçle, minnetle dua ettiği zamanlardakine benzer bir duyguyla dolduruyordu içini. Bugün artık unutmuştu o günleri, ama o günlere ilişkin duyguları çok daha geniş, çok daha ışıklı, sevinçli bir niteliğe bürünerek ruhunun derinlerine kök salmıştı.</p>
				<p class="normal">Nikolay birden anlattığı öyküyü keserek:</p>
				<p class="normal">“Jandarmalardan ses seda yok!” dedi.</p>
				<p class="normal">Ana onun yüzüne baktı, bir süre bir şey söylemedi, sonra:</p>
				<p class="normal">“Eşek tepsin hepsini!” dedi.</p>
				<p class="normal">“Tepmesine tepsin de, yatma vaktimiz geldi, Nilovna... Kim bilir ne kadar yorgunsunuzdur siz... Şaşılası bir direnciniz olduğunu söylemeliyim! Onca heyecanı, kaygıyı nasıl da kolay atlatıveriyorsunuz! Şu var ki, saçlarınız çok hızlı ağarıyor. Hadi, yatın, dinlenin biraz!”</p>
				</body>
</html>