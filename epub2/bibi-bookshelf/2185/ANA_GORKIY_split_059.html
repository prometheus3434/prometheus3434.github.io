<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_57">XXVI</h2>
				<p class="normal">Oğlunun söyledikleri onun için yeni değildi; bildiği düşüncelerdi bunlar; ama oğlunun inancının o tuhaf, insanı alıp götüren çekici gücünü ilk kez bugün, burada, yargıçların önünde duyumsamıştı. Pavel’in alabildiğine sakin, rahat oluşu etkilemişti onu ve oğlunun, haklılığına ve zafere duyduğu sarsılmaz inancını dile getiren sözleri yıldız yağmuru gibi, ışık demetleri gibi akmıştı içine. Şimdi yargıçların sert bir tartışmaya girmelerini bekliyordu oğluyla; onun söylediklerine şiddetle karşı çıkacaklar, onun gerçeğine karşı kendi gerçeklerini yükselteceklerdi. Ama birden Andrey ayağa kalktı, olduğu yerde şöyle bir sallandı, yargıçlara göz ucuyla bakarak:</p>
				<p class="normal">“Savunman baylar...” diye başladı.</p>
				<p class="normal">“Karşınızdakiler savunman değil, yargıçtır!” diye öfkeyle bağırdı hasta yüzlü yargıç.</p>
				<p class="normal">Maskaraca bir şeyler yapmak istiyormuş gibi bir yüz ifadesi vardı Andrey’in; bıyıkları titreşiyor, gözlerinde Ana’nın çok iyi bildiği, kedilere özgü kurnaz, okşayıcı ışıklar yanıp sönüyordu. Upuzun parmaklarıyla sertçe başını kaşıdı, göğüs geçirdi.</p>
				<p class="normal">“Öyle mi?” dedi başını sallayarak. “Oysa ben sizin yargıç değil, savunman olduğunuz kanısındayım...”</p>
				<p class="normal">Mahkeme başkanı yaşlı yargıç, soğuk bir tavırla:</p>
				<p class="normal">“Rica ederim, asıl konudan ayrılmayın!” dedi.</p>
				<p class="normal">“Asıl konu mu? Pekâlâ! Sizlerin gerçek birer yargıç, bağımsız, onurlu insanlar olduğunuzu düşünmek istiyorum...”</p>
				<p class="normal">“Mahkememizin sizin referansınıza ihtiyacı yoktur!”</p>
				<p class="normal">“Yok mu? Hmm... Olsun, ben yine de devam edeceğim... Sizler özgür insanlarsınız, kimseyi ne kendinizden bilirsiniz, ne de yabancı... Şimdi önünüzde iki taraf var: Taraflardan biri diyor ki, bu beni soyup soğana çevirdi, üstüne üstlük suratımı dağıttı! Öteki de diyor ki, bütün bunları yapmaya hakkım var, çünkü benim tüfeğim var!”</p>
				<p class="normal">Yaşlı yargıç sesini iyice yükselterek bir kez daha bağırdı:</p>
				<p class="normal">“Davanın özüne ilişkin bir şey söyleyecek misiniz, söylemeyecek misiniz?” Eli titriyordu yargıcın ve Ana bulunduğu yerden adamın öfkelendiğini açıkça görebiliyordu. Bununla birlikte, Andrey’in davranışı da hoşuna gitmemişti, oğlunun konuşmasıyla uyumsuz bir tutum sergiliyordu. Ciddi, sert bir tartışma bekliyordu Ana.</p>
				<p class="normal">Hohol, sessizce ihtiyara baktı, sonra kafasını kaşıyarak:</p>
				<p class="normal">“Öze ilişkin mi?” dedi. “Öze ilişkin niçin konuşayım sizinle? Bilmeniz gereken her şeyi yoldaşım demin söyledi. Kalanını da zamanı gelince başkaları söyler...”</p>
				<p class="normal">İhtiyar, yerinde hafifçe doğrularak, açıkladı:</p>
				<p class="normal">“Konuşma hakkınız alınmıştır! Grigoriy Samoylov!”</p>
				<p class="normal">Andrey dudaklarını sıkarak ağır ağır yerine oturdu. Hemen yanında oturan Samoylov kalktı, perçemlerini savurarak:</p>
				<p class="normal">“Savcı bizim vahşi olduğumuzu, kültür düşmanı olduğumuzu söyledi...” dedi.</p>
				<p class="normal">“Yalnızca davaya ilişkin konuşabilirsiniz!”</p>
				<p class="normal">“Bunlar da davaya ilişkin! Dürüst, onurlu insanları her şey ilgilendirir. Ve rica ederim sözümü kesmeyin. Şu soruma yanıt istiyorum: Sizin kültürünüz ne?”</p>
				<p class="normal">İhtiyar, dişlerini göstererek:</p>
				<p class="normal">“Sizinle karşılıklı konuşmaya gelmedik buraya!” dedi. “Davaya gelin!”</p>
				<p class="normal">Andrey’in tavır ve davranışlarının yargıçları değiştirdiği apaçık ortadaydı; söylediği sözler sanki bir şeyleri alıp götürmüştü onlardan; adamların renksiz yüzlerinde lekeler belirmiş, gözlerinde soğuk, yeşil ışıklar çakmaya başlamıştı. Pavel’in konuşması onları sinirlendirmişti, ama bu sözlerdeki güç onlarda istemeseler de bir saygı uyandırarak kendilerini tutmalarını sağlamıştı. Ama Hohol, adamlarda ölçülülük, kendini tutma adına ne varsa hepsini yok etmiş, onların gerçek yüzlerini ortaya çıkarmıştı. Yüzlerini tuhaf bir şekilde ekşiterek aralarında fısıldaşıyorlardı; hareketleri aşırı telaşlı, hızlıydı ve bunu kendileri de yadırgıyor gibiydi.</p>
				<p class="normal">“İspiyoncular yetiştirirsiniz, kadınları, kızları iğfal edersiniz, insanları hırsız, katil yapar, votkayla zehirlersiniz; uluslar arası katliamlar, bütün halklara söylenen yalanlar, ahlaksızlık, vahşilik... işte sizin kültürünüz! Ve biz sizin bu kültürünüze düşmanız!”</p>
				<p class="normal">İhtiyarcık alt çenesini titreterek bağırdı:</p>
				<p class="normal">“Bakın çok rica ediyorum!”</p>
				<p class="normal">Kıpkırmızı kesilen yüzünde gözleri kor gibi yanan Samoylov da bağırdı:</p>
				<p class="normal">“Ama öteki kültüre büyük değer veriyor, saygı duyuyoruz... yaratıcılarını hapislerde çürütüp çıldırma noktasına getirdiğiniz kültüre...”</p>
				<p class="normal">“Konuşma hakkınız alınmıştır! Fyodor Mazin!”</p>
				<p class="normal">Ufak tefek Mazin, çuvaldız ucu görünür gibi hızla yerinden doğruldu:</p>
				<p class="normal">“Beni... beni mahkûm edeceğinizi... çok... çok iyi biliyorum...” dedi, kesik kesik konuşuyordu. Bir an soluğu tutuldu. Solgun yüzünde bir tek gözleri kalmıştı sanki. Kolunu yargıçlara doğru uzatarak: “Ama kaçmazsam şerefsizim!” diye haykırdı. “Nereye sürerseniz sürün beni, kaçacağım... ve buraya gelip yine bu işle uğraşacağım... ömrümün sonuna dek!”</p>
				<p class="normal">Sizov gürültüyle gırtlağını temizledi, oturuşunu değiştirdi. Garip bir uğultu yükseldi salondan; heyecan dalgası en üst noktadaydı. Bir kadın ağlıyor, bir başkası boğulurcasına öksürüyordu. Jandarmalar, sanıklara bönce bir şaşkınlıkla, dinleyicilere ise hınçla bakıyorlardı. Yargıçlar oldukları yerde şöyle bir dalgalandılar. İhtiyar, cırtlak bir sesle:</p>
				<p class="normal">“Gusev İvan!” dedi.</p>
				<p class="normal">“Konuşmak istemiyorum!”</p>
				<p class="normal">“Vasiliy Gusev!”</p>
				<p class="normal">“İstemiyorum!”</p>
				<p class="normal">“Bukin Fyodor!”</p>
				<p class="normal">Kaşı gözü bembeyaz olan delikanlı ağır ağır yerinde doğruldu, başını sallayarak, tane tane:</p>
				<p class="normal">“Hiç utanma yok mu sizde!” dedi. “Ben kara cahil bir adamım, yine de adalet nedir bilirim!” Elini yukarı kaldırdı, sustu; uzaklarda bir şeye bakıyormuş gibi gözlerini kısmıştı.</p>
				<p class="normal">İhtiyar, öfke ve biraz da hayretle koltuğunun arkalığına yaslanırken:</p>
				<p class="normal">“Bu da ne? Ne oluyor?” diye bağırdı.</p>
				<p class="normal">“Sizi...”</p>
				<p class="normal">Bukin, sözünü tamamlamadı; son derece ciddi, ağır ağır yerine oturdu. Gizemli sözlerinde inanılmaz bir büyüklük, derin bir anlam, içe işleyen, saf bir sitem vardı. Bunu salondaki herkes duyumsadı. Yargıçlar bile, bu anlaşılmaz sözlerden daha açık, anlaşılır bir yankı bekliyorlarmış gibi kulak kabartmışlardı. Dinleyici sıralarında herkes donakalmış gibiydi, yalnız ince bir hıçkırık titreşiyordu havada. Savcının omuz silkip gülümsediği görüldü; soylular temsilcisi boğuk boğuk öksürdü, fısıldaşmalar yeniden başladı, yavaş yavaş canlanarak tüm salonu kapladı.</p>
				<p class="normal">“Yargıçlar konuşacak mı?” diye sordu Ana, Sizov’a eğilerek.</p>
				<p class="normal">“Her şey bitti... kararı açıklayacaklar...”</p>
				<p class="normal">“Başka bir şey olmayacak mı?”</p>
				<p class="normal">“Olmayacak...”</p>
				<p class="normal">Ana onun bu sözlerine inanmadı.</p>
				<p class="normal">Oturduğu yerde tedirginlikle bir oraya, bir buraya kımıldayan, dirseğiyle, omuzuyla Ana’ya çarpıp duran Samoylova, eğilip usulca kocasına sordu:</p>
				<p class="normal">“Bu nasıl iş? Böyle şey olur mu?”</p>
				<p class="normal">“Gördüğün gibi, oluyor!”</p>
				<p class="normal">“Peki bizim Grişa? Ne yapacaklar ona?</p>
				<p class="normal">“Kes sesini...”</p>
				<p class="normal">Herkesin içinde bir şeyler yerinden oynamış, yıkılmış, kırılmıştı sanki; neyin nesi olduğunu bir türlü anlayamadıkları –ama güçlerini de harekete geçiren– bir şeylerin üzerine güçlü bir ışık tutulmuştu sanki; herkes şaşkın şaşkın gözlerini kırpıyordu. Hiç beklemedikleri bir anda önlerinde sere serpe açılıveren, ancak özünü tam kavrayamadıkları güçlü bir şeyin, yüce bir anlamın yarattığı yeni duyguyu, insanlar kendi anladıkları küçük, belirgin, somut ifadelerle birbirine aktarmakta yarışıyordu. Bukin’in ağabeyi hiç çekinmeden herkesin duyabileceği bir sesle:</p>
				<p class="normal">“Müsaade buyurun,” diyordu. “Neden konuşturmuyorlar insanları? Savcı istediği kadar konuşabiliyor, istediğini söyleyebiliyor...”</p>
				<p class="normal">Dinleyici sıralarının orda duran bir görevli parmağını gözdağı verirce sallayarak, kısık sesle:</p>
				<p class="normal">“Şşşş!” dedi.</p>
				<p class="normal">Samoylov, sıranın arkalığına yaslandı, karısının arkasına gizlenerek:</p>
				<p class="normal">“Suçlu da olsalar, bırakın konuşsunlar!” diye homurdandı. “Neye karşı çıktıklarını açıklasınlar? Ben anlamak istiyorum! Bu beni de ilgilendiren bir şey...”</p>
				<p class="normal">Görevli yine sertçe parmağını salladı:</p>
				<p class="normal">“Şşşt!”</p>
				<p class="normal">Sizov’un yüzünden düşen bin parçaydı, başını iki yana sallıyordu.</p>
				<p class="normal">Ana ise gözlerini dikmiş, yargıçlara bakıyor ve onların daha bir sinirlenmiş olduklarını, salondakilerin duyamayacağı bir şekilde fısıldaştıklarını görüyordu. Soğuk ve kaygan mırıltıları yüzüne çarptığında yanağını titretiyor, ağzında iğrenç bir tat oluşturuyordu. Ana’ya yargıçlar sürekli olarak oğlunun ve yoldaşlarının bedenlerinden, kanla, canla dolu kaslarından, güçlü kollarından, bacaklarından söz ediyorlarmış gibi geliyordu. Çalışıp üretebilen, zenginlik yaratan, hayatın tadını çıkarabilen bu sağlıklı, güçlü bedenleri; bitmiş, tükenmiş, hastalıklı yaratıklar olarak yapışkan bir açgözlülükle, hasetle, bir tür dilenci kıskançlığıyla, salyaları akarak izliyorlardı. Şimdi bu bedenler yaşamın iş-emek döngüsünden ayrılıyor, ayrılırken de kendilerine sahip olunması, güçlerinin emilmesi, sömürülmesi olanağını da birlikte götürüyorlardı. O bakımdan da sanık sandalyesinde oturan gençler yaşlı yargıçlarda, önünde leziz bir av gören, ama onu yakalayıp parçalayacak gücü kalmamış, başkalarının gücünü sömürme yeteneğini yitirmiş yabanıl bir hayvanın kinle, hasetle karışık hüznünü yaratıyor, karınlarını doyurma kaynağının ellerinden kayıp gitmekte oluşu karşısında huysuzlanıyor, hınçlanıyor, kederli, aciz, homurdanıp duruyorlardı.</p>
				<p class="normal">Yargıçları dikkatle gözledikçe bu gerçekten kaba ve tuhaf düşünce daha bir belirginleşiyordu. Geçmişte doyasıya sömürme ve semirme olanağı olan, ama şimdi bundan yoksun kalan, güçsüz düşmüş açlar olarak, içlerini kavuran kinlerini ve iyice uyarılmış açgözlülüklerini gizlemeye bile çalışmıyorlardı. Bir kadın ve ana olarak, oğlunun bedensel varlığı tinsel varlığından her zaman daha değerli olmuştu Vlasova için; o bakımdan da yargıçların ölgün gözlerinin oğlunun yüzüne, göğsüne, omuzlarına, ellerine, ateş gibi yanan tenine süründüğünü görmek dehşet içinde bırakıyordu onu; kireç bağlamış damarlarındaki kanı tutuşturmak ve verecekleri kararla yaşamdan koparıp alacakları gencecik insanlara duydukları kıskançlık ve açgözlülük aşısıyla birazcık canlandırdıkları yarı ölü bedenlerindeki zavallı kaslarına güç katmak istiyorlardı böylece. Oğlu da sanki teninde gezinen bu ıslak, yapış yapış bakışları duyumsuyor ve ürpererek kendisine bakıyormuş gibi geliyordu Ana’ya.</p>
				<p class="normal">Pavel belki biraz yorgun, ama alabildiğine sakin, sevecen bakıyordu annesine. Zaman zaman başını sallıyor, gülümsüyordu.</p>
				<p class="normal">“Yakında özgürüm!” diyen ve Ana’nın yüreğini yumuşacık bir dokunuşla okşayan bir gülümsemeydi bu.</p>
				<p class="normal">Birden, yargıçlar hep birlikte ayağa kalktılar. Elinde olmadan Ana da ayağa kalktı.</p>
				<p class="normal">“Gidiyorlar!” dedi Sizov.</p>
				<p class="normal">“Karar için mi?” diye sordu Ana.</p>
				<p class="normal">“Evet...”</p>
				<p class="normal">Bir anda gevşeyiverdi; gerginliğin yerini müthiş bir bitkinlik almıştı; tek kaşı oynuyor, alnı terliyordu. Kahredici bir düş kırıklığı ve aşağılanmışlık duyuyordu; sonra bu duygu hızla yargıçlara ve verecekleri karara karşı içini bunaltan bir küçümseme duygusuna dönüştü. Kaşlarının olduğu yerde şiddetli bir ağrı duydu, elini alnına bastırarak, çevresine bakındı. Sanık yakınları, kendilerini sanıklardan ayıran parmaklığa doğru yürüyorlardı. Salonu bir uğultu kaplamıştı. O da Pavel’in yanına gitti, elini kuvvetle sıktı oğlunun; utanç, sevinç, birbiriyle çelişen duygular karmaşası içinde ağlamaya başladı. Pavel sevecen bir şeyler söyledi kendisine, şakalaştı, güldü.</p>
				<p class="normal">Kadınların hepsi ağlıyordu; ama duydukları acıdan çok, alışkanlıktandı ağlamaları. Tepelerine aniden iniveren görünmez bir darbenin insanı sersemleten acısı içinde değillerdi; çocuklarından ayrılmak zorunda olduğunu bilmenin kederini duyuyorlardı daha çok, ama bu keder de, yaşanan gergin günün izlenimleri içinde eriyip gitmişti. Babalar analar karışık duygularla bakıyorlardı çocuklarına: Gençlere duyulan güvensizlik ve ana baba olarak kendilerini deneyimli, üstün, onları ise çocuk gibi görme alışkanlığı, tuhaf bir şekilde saygı olarak adlandırılabilecek bir başka duyguya karışıyordu; onların bundan böyle ne yapacaklarına, nasıl yaşayacaklarına ilişkin duydukları kaygı, başka ve çok daha güzel bir hayatın mümkün olduğunu korkusuzca haykırabilen gençlerin yarattıkları etki karşısında gücünü yitiriyordu. Çok konuşmalarına karşın yüreklerini dolduran duyguları dile getirmeyi beceremiyorlar, o nedenle de iç çamaşırı, giysiler, kendine iyi bakmak gibi sıradan, gündelik şeylere ilişkin oluyordu söyledikleri.</p>
				<p class="normal">Bukin’in ağabeyi elini sallayarak:</p>
				<p class="normal">“Ne kadar adil bir mahkeme!” diyordu. “Adaletten başka ne ararsan var!”</p>
				<p class="normal">“Benim sığırcık sana emanet...” diye karşılık veriyordu kardeşi.</p>
				<p class="normal">“Kaygılanma, sen dönene dek ölmeyecek!”</p>
				<p class="normal">Sizov, yeğeninin elinden tutmuş:</p>
				<p class="normal">“Demek gidiyorsun ha, Fyodor...” diyordu.</p>
				<p class="normal">Fyodor ise muzipçe bir ifadeyle Sizov’un kulağına bir şeyler fısıldayıp gülüyordu; söylediği besbelli pek komik bir şeydi ki, yanlarında duran nöbetçi de kendini tutamayıp gülmüş, ama hemen sonra öksürerek ciddi bir ifade takınmıştı.</p>
				<p class="normal">Ana da ötekiler gibi giysilerden, sağlıktan falan söz ediyordu Pavel’e, oysa Saşa’ya, ona, kendisine ilişkin onlarca soru yüreğini kemirip duruyordu. Ama bütün bunların altında yatan ve her an biraz daha büyüyen duygu, oğluna olan aşırı sevgisi ve onun tarafından beğenilmek, onun yüreğine daha yakın olmak için duyduğu karşı konulmaz istekti. Korkunç bir şeyler olacağı beklentisi yok olup gitmiş, yerini, yargıçlar aklına geldikçe tüm bedenini saran tatsız bir ürpertiye bırakmıştı. İçinde kocaman, ışıl ışıl bir sevinç çiçekleniyor, ancak bunun tam ne olduğunu anlayamıyor, utanıyordu. Andrey’in herkese laf yetiştirmekte olduğunu görünce, birkaç tatlı söze Pavel’den daha çok ihtiyacı olduğunu düşünerek ona döndü:</p>
				<p class="normal">“Mahkemeden hiç hoşlanmadım!” dedi</p>
				<p class="normal"> Andrey minnetle gülümseyerek:</p>
				<p class="normal">“Niye, anacığım?” dedi. “Değirmen eskiyse de, öğütmeye devam ediyor...”</p>
				<p class="normal">“İnsanlar korkmuyorlar, ama anlamıyorlar da: Haklı olan kim?”</p>
				<p class="normal">“Siz de çok şey istiyorsunuz, anacığım! Hakkın hukukun ne işi var burada?”</p>
				<p class="normal">Ana göğüs geçirdi, sonra gülümseyerek:</p>
				<p class="normal">“Ben de korkunç bir şeyler olmasından korkuyordum...” dedi.</p>
				<p class="normal">“Yargıçlar geliyor!”</p>
				<p class="normal">Herkes hızla yerine geçti.</p>
				<p class="normal">Bir elinde kağıt tutan, öbür elini masaya dayayan mahkeme başkanı, elinde tuttuğu kağıtla yüzünü kapayarak, arı vızıltısını andırır bir sesle kararı okumaya başladı.</p>
				<p class="normal">Adamın sözlerine kulak kabartan Sizov:</p>
				<p class="normal">“Mahkûmiyet!” dedi.</p>
				<p class="normal">Salondan çıt çıkmıyordu. Herkes ayağa kalkmış, bütün gözler ihtiyar yargıca çevrilmişti. Adam öyle ufacık, öyle kupkuruydu ki, kimin tuttuğu belli olmayan bir sopayı andırıyordu. Yargıçlar da ayaktaydı: Bucak müdürü başını omzuna doğru eğmiş, tavana bakıyordu; belediye başkanı ellerini göğsünde çapraz kavuşturmuştu; soylular temsilcisi ise sakalını sıvazlıyordu. Hasta yüzlü yargıçla şişman meslektaşı ve savcı sanıklara bakıyorlardı. En geriden ve en yukarıdan da, üzerinde kırmızı üniformasıyla, çar bakıyordu salona: Beyaz, kayıtsız yüzünde bir sinek geziniyordu.</p>
				<p class="normal">Sizov rahat bir soluk alarak:</p>
				<p class="normal">“Sürgün!” dedi. “Tanrıya şükür, bitti! Kürek cezasına çarptırılacaklarından söz ediliyordu. Bu hiçbir şey değil, Ana! Hiçbir şey değil!”</p>
				<p class="normal">“Biliyordum ben...” dedi Ana, yorgun bir sesle.</p>
				<p class="normal">“Olsun! Şimdi artık kesinleşti! Hem önceden kim bilebilir?”</p>
				<p class="normal">Salondan çıkarılmakta olan mahkûmlara doğru döndü:</p>
				<p class="normal">“Hoşça kal Fyodor!” diye bağırdı. “Hepiniz hoşça kalın gençler! Allah yardımcınız olsun!”</p>
				<p class="normal">Ana oğlunu ve bütün ötekileri sessizce, başıyla selamladı. Ağlamak istiyor, ama utanıyordu.</p>
				</body>
</html>