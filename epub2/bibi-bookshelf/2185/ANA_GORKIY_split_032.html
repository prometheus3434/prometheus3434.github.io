<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_31">XXIX</h2>
				<p class="normal">Biri göğsünden itti. Gözünü perdeleyen yaşlar arasından ufak tefek subayı zor bela seçebildi:</p>
				<p class="normal">“Çekilsene kocakarı!” diye bağırıyordu adam, kıpkırmızı bir yüzle, ıkınır gibi.</p>
				<p class="normal">Adama tepeden tırnağa şöyle bir baktı; yerde, ayaklarının dibinde kırılmış bayrak direğini gördü; direğin parçalarından birinde hâlâ bir kızıl kumaş parçası görülüyordu. Eğilip onu yerden kaldırdı. Bayrak parçasını elinden kapan subay ayaklarını hınçla yere vurarak:</p>
				<p class="normal">“Çekil diyorum sana!” diye bağırdı yeniden.</p>
				<p class="normal">Askerlerin arasından marşın ezgisi yeniden parlayıverdi:</p>
				<p class="normal">Doğrul, kalk, ey emekçi halk!..</p>
				<p class="normal">Her şey dönüyor, sallanıyor, titreşiyordu. Havada telegraf tellerinin donuk mırıltısını andırır yoğun, kaygılı bir uğultu vardı. Subay çileden çıkmıştı sanki; ciyak ciyak bağırdı:</p>
				<p class="normal">“Kesin şu zırıltıyı! Başçavuş Kraynov...”</p>
				<p class="normal">Ana sendeleyerek subayın fırlattığı kırık bayrak direğine gitti, yeniden kaldırdı yerden.</p>
				<p class="normal">“Sustur şunları!”</p>
				<p class="normal">Sesler kesildi, koptu, marş iyice silindi, söndü. Biri Ana’yı omuzundan tuttu, gerisin geri çevirdi ve sırtından iterek:</p>
				<p class="normal">“Git hadi, git... git!..” dedi.</p>
				<p class="normal">“Yolu açın!” diye bağırdı subay.</p>
				<p class="normal">Ana, bulunduğu yerden on adım kadar ötede yine yoğun bir kalabalığın birikmiş olduğunu gördü. İnsanlar bir yandan bağırıyor, homurdanıyor, ıslık çalıyor, bir yandan da ağır ağır sokağın gerisine doğru çekiliyor, oracıktaki avlulara giriyorlardı.</p>
				<p class="normal">Ana’nın yanına sokulan genç, bıyıklı bir asker onu kaldırıma doğru iterken, iyice kulağına doğru eğilerek:</p>
				<p class="normal">“Git buradan şeytan karı!” diye bağırdı.</p>
				<p class="normal">Kırık bayrak direği parçasına dayanarak bir iki adım attı Ana; dizleri bükülü bükülüveriyordu. Düşmemek için öbür eliyle de duvara ya da tahta perdelere tutunuyordu. Hemen önünde göstericiler geriliyor, yanı başında ve arkasında ise askerler:</p>
				<p class="normal">“Çekilin! Çekilin!” diye bağırarak ilerliyorlardı.</p>

				<p class="normal">Askerler kendisini geçip gidince Ana durdu, çevresine bakındı. Geride, yolun sonunda seyrek bir sıra halinde duran askerler, alan girişini kapatıyorlardı. Alan artık boştu. Öndeyse, yine külrengi gölgeler, göstericilerin üzerine doğru ağır ilerleyişlerini sürdürüyorlardı...</p>
				<p class="normal">Ana geriye dönmek niyetindeydi, ama elinde olmadan yine ileriye doğru yürüdüğünü fark etti. Köşe başına gelince, artık kimseciklerin olmadığı dar sokağa döndü.</p>
				<p class="normal">Yeniden durdu, derin derin soluk alıp verdi, etrafa kulak kabarttı: İlerde bir yerlerden kalabalığın uğultusu geliyordu.</p>
				<p class="normal">Bayrak direği kalıntısına dayana dayana yürümeyi sürdürdü. Kaşları inip inip kalkıyordu yürürken; birden ter içinde kaldı. Dudakları kımıl kımıldı. Kolunu genişçe açtı, yüreğinde kimi sözcüklerin kıvılcımlandığını, kıpır kıpır kıpırdadığını, yüreğini sıkıştırmaya başladığını duyumsadı. İçini yakıyordu sözcükler, haykırıp kendilerini boşaltmasını istiyor gibiydiler ondan.</p>
				<p class="normal">Dar sokak keskin bir dönüşle sola kıvrıldı. Köşeyi döner dönmez Ana kalabalık sayılabilecek bir grup gördü. Gruptan birinin sesi yükseldi:</p>
				<p class="normal">“Sırf şirretlik olsun diye süngülerin üstüne yürünmez arkadaşlar!”</p>
				<p class="normal">“Nasıldılar ama? Askerler üzerlerine yürürken kımıldamadılar bile! Öylece durdular, kardeşler! Korkunun zerresi yoktu hiçbirinde!”</p>
				<p class="normal">“Doğru! Mesela Pavel Vlasov!”</p>
				<p class="normal">“Ya Hohol’a ne dersiniz?”</p>
				<p class="normal">“Şeytanın oğlu... ellerini ardına bağlamış, gülümsüyordu...”</p>
				<p class="normal">Kalabalığı yarmaya çalışan Ana:</p>
				<p class="normal">“Canlarım benim... ey iyi insanlar!” diye bağırdı. Herkes önünde saygıyla geri çekiliyordu.</p>
				<p class="normal">Ama biri kendini tutamayıp güldü:</p>
				<p class="normal">“Bakın hele şuna! Elinde bayrak var! Bayrak taşıyor!”</p>
				<p class="normal">“Kes sesini!” diye sertçe bağıran biri susturdu onu.</p>
				<p class="normal">Ana kollarını genişçe açtı:</p>
				<p class="normal">“İsa aşkına dinleyin! Hepiniz canım, ciğerimsiniz benim! Olup bitenleri korkusuzca görmeye çalışın! Bizim çocuklarımız, bu yürüyenler! Kanımız, canımızın yongaları!.. Gerçek adına... ve hepimiz için yürüyor onlar! Sizler için... hepiniz için... Bebeleriniz, çocuklarınız için bilseniz ne çileli bir yol seçtiler onlar kendilerine! Aydınlık, güzel günleri getirmeye çalışıyorlar! O yeni hayatı hakikatte ve adalette arıyorlar!.. Herkes için iyiyi, güzeli istiyorlar!”</p>
				<p class="normal">Şerha şerha yarılan yüreği göğsüne sığmıyor, kuruyan boğazı yanıyordu. Yüreğinin derinlerinde her şeyi ve herkesi sevgiyle kucaklayan, dilini yakan, onu gitgide daha güçlü, daha özgür kılan kocaman sözcükler doğuyordu.</p>
				<p class="normal">Baktı; herkes susmuş, kendisini dinliyordu. Kendisini çepeçevre saran bu insanlar dinlemekle kalmayıp düşünüyorlardı da... hissediyordu bunu. İçinde bir arzu yükseldi: Bu kez ne olduğu çok daha belirgin bir arzuydu bu... İnsanları oğlunun ve Andrey’in ardından, askerlerin elinde tek başlarına ve savunmasız bıraktıkları öbür gençlerin ardından sürüp götürmek...</p>
				<p class="normal">Çevresini saranlarda gezdirdi gözlerini: Hepsinin kaşları çatık, bakışlarıysa dikkatle kendisine yönelmişti. Sakin, yumuşak, ama kararlı bir tavırla sürdürdü:</p>
				<p class="normal">“Çocuklarımız sevince erişmek, bizlere sevinci taşımak için yürüdüler! Hepimiz adına, İsa gerçekliği adına yürüdü onlar... Bizim elimizi kolumuzu bağlayan, bizleri ezen, boğan, soluksuz bırakan kötülere karşı, doymak bilmezlere, açgözlülere karşı yürüdü onlar! Canlarım benim! Canımızın yongası olan bu gençler tüm halk için, tüm dünya için, tüm emekçi insanlar için yürüdüler! Yolunuzu onların yolundan ayırıp onlardan yüz çevirmeyin, onları yadsımayın, çocuklarınızı hepimiz için yürüdükleri yolda yapayalnız bırakmayın! Acıyıcı olun... Ana olarak, baba olarak yüreğinizin sesini dinleyin ve bu sese güvenin! Onlar hakikati ortaya çıkardılar ve hakikat yolunun neferleri olarak, onun uğruna canlarını ortaya koydular. Onlara inanın!”</p>
				<p class="normal">Sesi koptu, gücü tükendiği için olduğu yerde ileri geri sallandı, biri koltuk altlarından tutup yere yığılmasını önledi.</p>
				<p class="normal">Müthiş heyecanlanan birisi, boğuk bir sesle bağırdı:</p>
				<p class="normal">“Tanrının sesi bu! Ey iyi insanlar... bu sesi dinleyelim!”</p>
				<p class="normal">Bir başkası acıyarak:</p>
				<p class="normal">“Ah, nasıl da helak ediyor kendisini!” dedi.</p>
				<p class="normal">Buna hemen itiraz edenler oldu:</p>
				<p class="normal">“Hiç de kendini helak ettiği yok... Anlamıyor musun: Yaptığı şey, kendimize gelmemiz için biz ahmakları silkelemek!”</p>
				<p class="normal">Heyecandan titreyen tiz bir ses yükseldi kalabalık arasından:</p>
				<p class="normal">“Ey Hıristiyanlar! Benim tertemiz yürekli Mitya’m ne yaptı? Sevdiği insanların, yoldaşlarının ardı sıra yürüyüp gitti! Hanım doğru söylüyor: Çocuklarımızı ne diye yüzüstü bırakacakmışız? Kötü ne yaptı ki onlar bize?”</p>
				<p class="normal">Bu sözler öyle dokundu ki Ana’ya, birden sessiz sessiz hıçkırmaya başladı.</p>
				<p class="normal">İhtiyar Sizov yüksek sesle:</p>
				<p class="normal">“Hadi evine git, Nilovna!” dedi. “Hadi anacığım... tükendin, bittin, yeter artık!”</p>
				<p class="normal">Yüzü solgundu; dağılmış sakalı titriyordu. Birden kaşlarını çattı, sert, delici bakışlarını kalabalık üzerinde gezdirdi, duruşunu dikleştirdi... Alabildiğine açık, anlaşılır şeylerdi söyledikleri:</p>
				<p class="normal">“Biliyorsunuz, oğlum Matvey fabrikada bir iş kazasında ezilerek öldü. Ama şimdi sağ olsaydı, kendi ellerimle... onların... o gençlerin yanına yollardım onu: ‘Git oğlum,’ derdim. ‘Sen de git Matvey’im! Doğru, haklı, onurlu bir yol bu!’”</p>
				<p class="normal">Sesi koptu, sustu; herkesin yüzü asıktı ve herkes susuyordu. Yeni ve çok büyük, ama artık onları korkutmayan bir duygunun etkisi altındaydı herkes. Sizov kolunu kaldırıp havada salladı:</p>
				<p class="normal">“Kocamış bir adam söylüyor bunları size. Hepiniz beni tanırsınız. Otuz dokuz yıldır burada çalışıyorum... ve elli üç yıldır şu dünyadayım. Tertemiz, akıllı bir çocuk olan yeğenimi de götürdüler bugün. En öndekilerleydi o da... Vlasov’un yanı başında, bayrağın altında!”</p>
				<p class="normal">Elini salladı, boynunu içine çekip büzüştü, Ana’nın elini tuttu:</p>
				<p class="normal">“Bu kadın gerçeği söyledi. Çocuklarımız dürüst, onurlu, akılcı bir yaşam istiyorlar. Ama işte biz bir başlarına bırakıverdik onları... evet, bırakıp kaçtık! Hadi, git artık Nilovna!”</p>
				<p class="normal">Ana, yaşlı gözlerle çevresine baktı:</p>
				<p class="normal">“Canlarım benim! Çocuklar içindir hayat... çocuklar içindir dünya!..”</p>
				<p class="normal">“Hadi git, Nilovna!” dedi yeniden Sizov, bayrak direğinin kırık parçasını uzatarak: “Al şu sopanı da git!”</p>
				<p class="normal">Herkes acıyla, saygıyla bakıyordu Ana’ya. Sevgi, sevecenlik mırıltılarıyla uğurladılar onu. Sizov usulca insanları uzaklaştırıp Ana’ya yol açtı; herkes sessizce kenara çekildi, sonra gizemli bir gücün etkisi altına girmiş gibi aralarında mır mır bir şeyler konuşarak topluca Ana’nın ardı sıra yürüdüler.</p>
				<p class="normal">Evinin kapısına varınca bayrak direği kalıntısına dayanarak Ana dönüp onlara baktı, başıyla hepsini selamladı, minnet dolu bir sesle:</p>
				<p class="normal">“Hepinize teşekkür ederim...” dedi usulca.</p>
				<p class="normal">Sonra, nedense kendisine yüreğinde doğmuş gibi gelen, yeni düşüncesini anımsayarak:</p>
				<p class="normal">“Uğruna ölenleri olmasaydı, Yüce İsa’mız da olmazdı...” dedi.</p>
				<p class="normal">Kalabalık sessiz, kımıltısız, ona bakıyordu.</p>
				<p class="normal">Bir kez daha herkesi selamladı ve evine girdi; Sizov da başı önde, onun ardından içeri girdi.</p>
				<p class="normal">Kalabalık bir süre daha kaldı orada; aralarında bir şeyler konuştular.</p>
				<p class="normal">Sonra sessizce, ağır ağır dağıldılar.</p>
	</body>
</html>