<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_19">XVII</h2>
				<p class="normal">Nilovna ertesi gün yüküyle fabrika kapısına gelince bekçiler hiç de nazik olmayan bir biçimde kendisini durdurdular ve yemek kaplarını yere bırakmasını emrederek bütün yükünü dikkatle gözden geçirdiler.</p>
				<p class="normal">Adamlar kaba, hoyrat bir şekilde üzerini ararlarken, Ana alabildiğine sakin:</p>
				<p class="normal">“Sizin yüzünüzden yemeklerim soğuyacak!” dedi.</p>
				<p class="normal">Bekçi bu çıkışa terslendi:</p>
				<p class="normal">“Kes sesini!”</p>
				<p class="normal">Öbür bekçi onu omzundan iterek, kendinden pek emin:</p>
				<p class="normal">“Duvarın öbür yanından atıyorlar diyorum sana!” dedi.</p>
				<p class="normal">İlk, ihtiyar Sizov geldi Ana’nın yanına; sağına soluna bakındıktan sonra usulca:</p>
				<p class="normal">“Duydun mu Ana?” dedi.</p>
				<p class="normal">“Neyi?”</p>
				<p class="normal">“Bildiriler!.. Yeniden göründüler! Kum gibi hem de... her yer bildiri kaynıyor! Evleri basar, insanları tutuklarsınız ha, alın size! Mazin’i, yeğenimi de hapse tıktılar; senin oğlunu da... E, ne geçti ellerine? Demek onlar değilmiş bu işi yapan!”</p>
				<p class="normal">Sakalını avucunda topladı, Ana’ya dikkatle baktı, uzaklaşırken:</p>
				<p class="normal">“Niye uğramıyorsun bana?” dedi. “Sıkılır tek başına insan...”</p>
				<p class="normal">Ana ona teşekkür etti. Bir yandan bağırarak getirdiği yemekleri tanıtırken, bir yandan da dikkatle çevresini inceliyordu: Olağandışı bir canlılık vardı fabrikada; herkes heyecanlıydı, işçiler kümeler oluşturuyor, ayrılıyorlar, sonra bir işlikten öbürüne koşuşuyorlardı. Kurum yüklü havada diri, canlı, gözüpek bir esinti duyumsanıyordu. Sağdan soldan beğeni dolu ya da alaycı haykırışlar yükseliyordu. Yaşlı işçiler ince ince gülümsüyor, fabrika yetkilileri kaygılı bir yüzle dolaşıyor, polisler telaşla koşuşturuyorlardı; işçiler onları gördüler mi ya usulca dağılıyorlar, ya da oldukları yerde kalıp konuşmalarını keserek sessizce onların öfke, kin dolu yüzlerine bakıyorlardı.</p>
				<p class="normal">İşçiler yıkanmış gibiydiler, tertemizdi hepsi. Gusev kardeşlerin büyüğü upuzun boyuyla ortalıkta dolaşıyor, kardeşi de ördek yürüyüşüyle onu izleyip kahkahalarla gülüyordu.</p>
				<p class="normal">Marangoz ustası Vavilov’la puantör İsay geçtiler Ana’nın yanından ağır ağır. Ufak tefek, çelimsiz bir adam olan puantör, iyice havaya diktiği başını hafif sola eğmiş, marangozun ablak, kımıltısız yüzüne bakarak hızlı hızlı bir şeyler anlatıyor, konuşurken sakalı ileri geri oynuyordu:</p>
				<p class="normal">“Nasıl güldüklerini görüyorsunuz İvan İvanoviç! Müdür beyin de dediği gibi, bu iş devletin varlığını tehdit ediyor, ama onların umurunda değil... hatta hoşlarına gidiyor! Burada yapılacak iş, İvan İvanoviç, zararlı otları ayıklamak değil, toprağı sil baştan derince sürmek!”</p>
				<p class="normal">Ellerini arkasında kavuşturmuş yürüyen Vavilov parmaklarını sımsıkı kenetlemişti birbirine.</p>
				<p class="normal">“Ne basıp dağıtırsa dağıtsın itoğlu itler!” dedi yüksek sesle. “Ama beni karıştırmasınlar işlerine!”</p>
				<p class="normal">Vasili Gusev geldi Ana’nın yanına.</p>
				<p class="normal">“Yine senden yiyeceğim yemeğimi,” dedi. “Çok lezzetli yemeklerin!”</p>
				<p class="normal">Sonra sesini alçaltıp gözlerini kısarak:</p>
				<p class="normal">“Öyle harika bir iş becerdiniz ki anacığım!..” dedi. “Tam on ikiden vurdunuz!”</p>
				<p class="normal">Ana başını sevecenlikle sallayarak karşılık verdi ona. İşçi mahallesinin en bıçkın delikanlısının kendisiyle böyle gizli kapaklı ve üstelik de “siz” diye konuşması, hoşuna gitmişti. Fabrikadaki heyecanlı hava ise hoşnutluğunu daha da artırmıştı.</p>
				<p class="normal">“Ben olmasaydım...” diye düşündü kendi kendine.</p>
				<p class="normal">Az ötede duran ve fabrikanın en kaba işlerinde çalışan üç ameleden biri etrafa duyurmamaya çalışarak, yazıklanır gibi:</p>
				<p class="normal">“Yok-yok-yok!” dedi. “Hiçbir yerde bulamadım!”</p>
				<p class="normal">“Okusalardı da dinleseydik hiç değilse,” dedi öbürü. “Benim okumam yazmam yok... ama anlayabildiğim kadarıyla, heriflerin yumuşak karnına esaslı bir darbe indirmişler!”</p>
				<p class="normal">Üçüncüsü çevreye bir göz atarak:</p>
				<p class="normal">“Kazan dairesine gidelim...” dedi.</p>
				<p class="normal">Gusev Ana’ya göz kırptı:</p>
				<p class="normal">“Etkileri görülmeye başladı!” dedi.</p>
				<p class="normal">Nilovna neşeyle döndü evine.</p>
				<p class="normal">“Okur yazar olmadıkları için nasıl yazıklanıyorlardı, anlatamam!” dedi Andrey’e. “Ben gençken okuma bilirdim, ama unuttum...”</p>
				<p class="normal">“Yeniden öğrenin,” dedi Hohol.</p>
				<p class="normal">“Bu yaştan sonra mı! Herkesin alayı mı olayım?”</p>
				<p class="normal">Andrey uzanıp raftan bir kitap aldı ve elindeki bıçağın ucuyla kitabın kapağındaki bir harfi göstererek:</p>
				<p class="normal">“Bu hangi harf?” diye sordu.</p>
				<p class="normal">“R!” dedi Ana gülerek.</p>
				<p class="normal">“Peki bu?”</p>
				<p class="normal">“A!”</p>
				<p class="normal">Ayıplı bir duruma düşmüş gibi, tedirgin hissediyordu kendini. Andrey’in de bakışlarında muzipçe bir şeyler var gibiydi. Bu bakışlardan kurtulmak için gözlerini başka yana çevirdi. Ama Andrey’in sesi yumuşak, sakin, yüzü ciddiydi.</p>
				<p class="normal">“Gerçekten de bana okuma öğretebileceğinizi düşünüyor musunuz, Andreyciğim?” dedi, elinde olmadan gülümseyerek.</p>
				<p class="normal"> “Neden olmasın?” dedi Andrey. “Daha önce bildiğiniz için hatırlamanız çok kolay olur. Ne demişler: ‘Taş attın da kolun mu yoruldu?’ Olursa ne âlâ, olmazsa canımız sağ olsun!”</p>
				<p class="normal">“Unutmayın ki, ‘kutsal tasvirlere bakmakla aziz olunmaz’ diye de bir sözümüz var.</p>
				<p class="normal">“Oh-ho! Atasözünden bol ne var bizde! Ne kadar az şey bilirsen, o kadar deliksiz uyursun! Gerçeği yansıtıyor mu şimdi bu söz? İnsanın midesi düşünür atasözleriyle; ve mide, ruhu dilediğince çekip çevirmek için, dizgin yapar onlardan. Söyleyin bakalım, bu hangi harf?”</p>
				<p class="normal">“ L” dedi Ana.</p>
				<p class="normal">“Güzel! Ya bu?”</p>
				<p class="normal">Ana görebilmek için gözlerini kıstı, kaşları çatıldı, bir süre sonra unuttuğu harfleri hatırlayabilme işine kendini kaptırıp gitti. Ancak çok geçmeden gözleri yoruldu, gösterdiği yoğun çabadan yaşlar belirdi gözlerinde, az sonra da üzüntüsünden ağlamaya başladı.</p>
				<p class="normal">“Harfleri öğreniyorum!” dedi hıçkırarak. “Kırkımdan sonra okuma öğreniyorum!”</p>
				<p class="normal">Hohol, usulca:</p>
				<p class="normal">“Ağlamayın!” dedi; sesi sevecenlik doluydu. “Başka türlü yaşayamazdınız... En azından bugüne dek ne denli kötü bir yaşam sürmüş olduğunuzu anladınız... Binlerce insan sizden daha iyi bir yaşam sürebilecekken, sığır gibi yaşıyor; üstelik bunun farkında olmadıkları gibi, ‘ne iyi bir yaşamımız var’ diye övünüyorlar bir de. Oysa nesi var yaşamlarının övünecek? Bugün çalışıp karnını doyurdun, yarın yine çalışıp karnını doyurdun... yıllar hep böyle, çalışıp karnını doyurmakla mı geçecek? Arada bir çocuk yaparlar, başlangıçta bir eğlence olur bu onlara; ama çocuklar daha çok yemek yemeye başladıklarında, kızar, küfrederler onlara: ‘Ne bu pispoğazlar, doymak bilmiyorsunuz! Bir an önce büyüyüp çalışmaya başlayın!’ derler. Çocuklarını yük hayvanlarına dönüştürmek isterler, ama onlar da kendi mideleri için çalışmaya başladıkları için her iki taraf da kürek mahkûmunun prangasını sürümesi gibi, yaşam yükünün altında iki büklüm olurlar. Ancak gerçek insan dediğimiz insanlar, aklı dizginleyen bukağıları parçalayıp atarlar. İşte siz de şu anda öz gücünüzle böyle bir işe kalkışmış bulunuyorsunuz.”</p>
				<p class="normal">Ana iç çekti:</p>
				<p class="normal">“Kim, ben mi? Bırakın allah aşkına!”</p>
				<p class="normal">“Neden olmasın? Bu iş yağmura benzer: Her damla bir tohumu sular. Hele bir okumayı öğrenin...”</p>
				<p class="normal">Andrey güldü; kalkıp odayı arşınlamaya başladı.</p>
				<p class="normal">“Evet, okumayı öğreneceksiniz... Pavel eve döndüğünde bir bakacak... ha?”</p>
				<p class="normal">“Ah Andreyciğim!” dedi Ana. “Gençler için her şey kolay... ama yaşlandınız mı, dertler çoğalır, güç azalır, akılsa hepten tükenmiştir!”</p>
				</body>
</html>