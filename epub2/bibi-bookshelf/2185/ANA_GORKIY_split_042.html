<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_40">IX</h2>
				<p class="normal">Her zaman titiz, düzenli bir insan olan Nikolay bir gün işten eve her zamankinden daha geç döndü ve üzerini bile çıkarmadan, heyecanla ellerini ovuşturarak acele acele:</p>
				<p class="normal">“Biliyor musunuz, Nilovna,” dedi, “bugün bir arkadaşımız hapishaneden kaçtı. Ama kim olduğunu bir türlü öğrenemedik...”</p>
				<p class="normal">Ana ayakta duruyordu; öyle heyecanlandı ki, bir an yer çekiliyormuş gibi oldu ayaklarının altından, dayanamadı, bir sandalyeye oturdu.</p>
				<p class="normal">“Belki de Pavelciğimdir..?” dedi fısıldayarak.</p>
				<p class="normal">Nikolay, kim bilir der gibi omuzlarını kaldırdı:</p>
				<p class="normal">“Olabilir! Ama saklanması için ona yardım etmemiz gerek, bunun için de önce onu bulmalıyız. Demin sokaklarda dolandım durdum, belki rastlarım kendisine diye... Biliyorum, aptalca, ama bir şeyler yapmamız gerek! Ben yeniden çıkıyorum...”</p>
				<p class="normal">“Ben de!” diye haykırdı Ana.</p>
				<p class="normal">“Siz Yegor’a gidin, sorun bakalım bir şey biliyor muymuş...” dedi Nikolay ve anında gözden kayboldu.</p>
				<p class="normal">Tepeden tırnağa umut kesilen Ana atkısını başına attı, Nikolay’ın ardından hemen o da çıktı. Gözleri kararıyor, deli gibi atan yüreği sanki “yürüme, koş!” diye buyuruyordu ona. Başını eğmiş, çevresindeki hiçbir şeyin ayırdına varmadan umuda doğru yürüyordu.</p>
				<p class="normal">“Varınca bir bakmışsın, o da orada!”</p>
				<p class="normal">Zihnini yoklayan bu belli belirsiz umut sanki uçuruyordu onu.</p>
				<p class="normal">Sıcaktı hava, yorgunluktan soluk soluğaydı; Yegor’un evine varınca, merdivenlerin önünde durdu: Merdivenleri çıkacak gücü yoktu. Dönüp arkasına bakınca şaşkınlığından sessiz bir çığlık attı, bir an gözlerini yumdu: Giriş kapısında Nikolay Vesovşçikov duruyordu sanki; elleri pantolonunun cebindeydi. Yeniden bakınca kimsenin olmadığını gördü.</p>
				<p class="normal">“Hayal gördüm!” diye mırıldandı kendi kendine ve kulak kesilerek merdivenleri tırmanmaya başladı. Aşağıdan, ağır ağır yürüyen birine ait boğuk ayak sesleri geliyordu. Merdiven sahanlığında durup aşağı baktı ve yeniden kendisine gülümsemekte olan çiçekbozuğu yüzü gördü. Onunla bir an önce karşılaşmak için merdivenleri gerisin geri inmeye başladı.</p>
				<p class="normal">Düş kırıklığına uğrayabileceği korku ve heyecanıyla yüreği adeta yanarken:</p>
				<p class="normal">“Nikolay! Nikolay!” diye seslendi birkaç kez.</p>
				<p class="normal">Nikolay, elini sallayarak:</p>
				<p class="normal">“Geliyorum! İnme, çık... çık!” dedi usulca.</p>
				<p class="normal">Geri dönüp hızla çıktı merdivenleri, Yegor’un odasına daldı, onu divanda yatar görünce, soluğu tıkanarak:</p>
				<p class="normal">“Nikolay... hapisten kaçmış!” diye fısıldadı.</p>
				<p class="normal">Başını yastıktan kaldıran Yegor çatlak bir sesle:</p>
				<p class="normal">“Hangisi?” dedi. “İki Nikolay vardı hapiste?”</p>
				<p class="normal">“Vesovşçikov... buraya geliyor!”</p>
				<p class="normal">“Harika!”</p>
				<p class="normal">Bu arada Vesovşçikov girdi içeri, kapıyı kapatıp sürgüsünü sürdü, şapkasını çıkardı, saçlarını sıvazlayarak belli belirsiz gülümsedi. Yegor dirsekleriyle iki yanına dayanarak yattığı yerde doğruldu, gırtlağını temizledi, başını sallayarak:</p>
				<p class="normal">“Buyursunlar!..” dedi.</p>
				<p class="normal">Nikolay yüzünde geniş, aydınlık bir gülümsemeyle Ana’nın yanına gitti, elini elleri arasına alarak:</p>
				<p class="normal">“Seni görmeseydim, doğruca hapishaneye dönecektim!” dedi. “Burada kimseyi tanımıyorum, bizim oraya dönsem, hemen enselerler. Bir yandan yürüyor, bir yandan da ‘Aptalın tekisin!’ diyordum kendime. ‘Ne halt etmeye kaçtın?’ Derken ne göreyim, Nilovna! Koştura koştura gidiyor... hemen ardına takıldım!”</p>
				<p class="normal">“Hapishaneden nasıl kaçtın?” diye sordu Ana.</p>
				<p class="normal">Nikolay divanın kıyısına iğreti bir şekilde ilişti, utangaçça omuz silkerek:</p>
				<p class="normal">“Bir fırsat geçti elime,” dedi. “Avluda volta atıyordum, adi mahkûmlar bir gardiyanın üzerine atılıp dövmeye başladılar. Adam, pisliğin teki; hırsızlık yaptığı için görevine son verilmiş eski bir jandarma... ispiyonculuk, curnalcilik, ne istersen var... kimseye soluk aldırmıyor! Mahkûmlar adamı döverlerken ortalık öyle bir karıştı ki! Jandarmalar korkup kaçmaya başladılar, düdükler, bağırışlar, ortalık toz duman! Bu arada bir baktım, ana kapı açık: Az ötede bir meydan, sonra da kent! Hiç acele etmeden, sakin sakin yürüyerek –rüyada gibiydim!– çıkıp gittim. Bir süre yürüdükten sonra aklım başıma geldi: Nereye gidiyordum? Dönüp arkama bakınca ne göreyim: Hapishanenin kapısı kapanmamış mı!”</p>
				<p class="normal">“İyi de, sayın bayım,” dedi Yegor, “geri dönüp, kapıyı kibarca çalabilir ve ‘affedersiniz, bir dalgınlıktır oldu, kaptırıp gitmişim kendimi’ deyip sizi yeniden içeri almalarını rica edebilirdiniz!”</p>
				<p class="normal">“Gerçekten de aptallıktı yaptığım!” dedi gülümseyerek Nikolay. “Bir kez, kendilerine hiç haber vermediğim için yoldaşlara karşı tatsız bir duruma düşmüş olacaktım. Neyse, yürürken yürürken, bir cenaze alayına rastladım, küçük bir çocuğun cenazesi. Hemen aralarına katılıp, başımı önüme eğdim, kimseye bakmadan yürümeye başladım. Bir süre mezarlıkta kalıp hava aldım. Derken aklıma bir fikir geldi...</p>
				<p class="normal">“Tek bir fikir mi?” dedi Yegor, sonra göğüs geçirerek ekledi: “Herhalde hiç yer sıkıntısı çekmemiştir kafanda bu fikir!”</p>
				<p class="normal">Vesovşçikov şakaya alınmadı, gülümseyerek başını silkeledi:</p>
				<p class="normal">“Kafam artık eskisi gibi boş değil!” dedi. “Peki, sen, Yegor İvanoviç, hâlâ hasta mısın..?”</p>
				<p class="normal">Yegor ince ince öksürerek:</p>
				<p class="normal">“Benim elimden gelen de bu kadar!” dedi. “E, sonra?”</p>
				<p class="normal">“Sonra kışlık müzeye gittim. Dolaştım, oraya buraya baktım, sürekli olarak ‘Şimdi ne yapacağım, nereye gideceğim?’ diye düşünüyor, kendime kızıp duruyordum... karnım da öyle bir acıkmıştı ki! Dışarı çıkıp yeniden yürümeye başladım... yaptığım iş canımı sıkıyordu... Polislerin herkesi dikkatle süzdüklerini görüyordum. ‘Bu suratla ilahi adaletin pençesine düşmem işten değil!’ diye düşünüyordum. Birden karşıdan Nilovna’nın koştura koşura geldiğini gördüm... biraz yan tarafa uzaklaştım, sonra onun ardına takıldım...hepsi bu!”</p>
				<p class="normal">“Bense seni hiç fark etmedim,” dedi Ana, suçlu suçlu. Dikkatle Vesovşçikov’a bakıyor ve onu eskisi kadar itici bulmuyordu.</p>
				<p class="normal">Nikolay başını kaşıyarak:</p>
				<p class="normal">“Kesin merak edeceklerdir arkadaşlar...” dedi.</p>
				<p class="normal">“Ya hapishane yönetimi?” dedi Yegor. “Onlara hiç acımıyor musun? Onlar da herhalde epey kaygılıdırlar?” Ağzını açtı, dudakları sanki havayı çiğniyormuş gibi oynuyordu. “Neyse, bu kadar gevezelik yeter! Seni saklamamız gerek... her ne kadar zevkliyse de, o kadar kolay bir iş değil... Ben bir ayaklanabilseydim...” Tıkanır gibi oldu, ellerini göğsüne götürüp güçsüz, cılız hareketlerle göğsünü ovdu.</p>
				<p class="normal">“Sen bayağı hastasın Yegor İvanoviç!” dedi Nikolay ve başını önüne eğdi.</p>
				<p class="normal">Ana göğüs geçirdi, kaygılı bakışlarını hızla dolaştırdı daracık odada.</p>
				<p class="normal">“Bu benim kişisel sorunum!” dedi Yegor. “Siz de, anacığım, Pavel’i sorsanıza! Niye çekiniyorsunuz?”</p>
				<p class="normal">Vesovşçikov geniş geniş gülümseyerek:</p>
				<p class="normal">“Pavel aslan gibi!” dedi. “Bizim başımız gibi orada kendisi! Müdüriyetle görüşmeleri o yürütür, herkes onun sözünü dinler, herkes saygı duyar ona!”</p>
				<p class="normal">Vlasova, Nikolay’ı dinlerken başını sallıyor, arada bir, göz ucuyla, Yegor’un morarmış, şiş yüzüne bakıyordu. Dona kalmış gibi anlamdan yoksun, dümdüz bir yüzdü bu; yalnız gözleri canlı gibiydi, neşeyle bakıyordu.</p>
				<p class="normal">“Yahu allah rızası için yiyecek bir şeyler verin, karnım çok aç!” diye bağırdı birden Nikolay.</p>
				<p class="normal">“Anacığım,” dedi Yegor, “şu rafta ekmek olacaktı... sonra koridorda, soldan ikinci kapıyı çalın, bir kadın açacaktır, ona yenilebilecek nesi varsa hepsini alıp buraya getirmesini söyleyin!”</p>
				<p class="normal">“Canım niye hepsini diyorsun?” diye karşı çıktı Nikolay.</p>
				<p class="normal">“Dert etme! Zaten pek bir şeyi yoktur...”</p>
				<p class="normal">Ana koridora çıktı, söylenen kapıyı çaldı, kapının gerisindeki sessizliği dinlerken, hüzünle Yegor’u düşündü:</p>
				<p class="normal">“Fazla yaşamaz...”</p>
				<p class="normal">“Kim o?” diye sordu bir ses kapının gerisinden.</p>
				<p class="normal">“Yegor İvanoviç gönderdi beni,” dedi Ana, usulca. “Kendisine kadar gelmenizi rica ediyor...”</p>
				<p class="normal">“Hemen geliyorum!”</p>
				<p class="normal">Kapı açılmamıştı. Ana bir süre bekledi, sonra yeniden çaldı kapıyı. Bu kez hemen açıldı kapı; uzun boylu, gözlüklü bir kadın göründü. Bluzunun buruşuk kollarını telaşla düzeltirken, kuru bir sesle:</p>
				<p class="normal">“Ne istemiştiniz?” dedi.</p>
				<p class="normal">“Yegor İvanoviç gönderdi beni...”</p>
				<p class="normal">“Tamam, gidelim...” dedi kadın, sonra birden: “Ah, sizi tanıyorum ben!” diye bağırdı usulca. “Merhaba! Burası epey loş...”</p>
				<p class="normal">Vlasova kadına bir göz attı ve onun zaman zaman Nikolay’a uğradığını anımsadı. “Her yerde bizimkiler!” diye düşündü.</p>
				<p class="normal">Kadın, Vlasova’ya önden yürümesi için yol verdi; onun ardından gelirken:</p>
				<p class="normal">“Kötü mü durumu?” diye sordu.</p>
				<p class="normal">“Evet, yatıyor. Yiyecek bir şeyler getirmenizi rica etti...”</p>
				<p class="normal">İçeri girdiklerinde Yegor’un hırıltıları karşıladı onları:</p>
				<p class="normal">“Atalarımın yanına gitmek üzereyim, dostum! Lyudmila Vasilyevna, şu gördüğünüz adam bir yaramazlık yapmış ve resmi makamlardan izin almadan hapisten kaçmış! Kendisinin önce karnını doyurun, sonra da saklanacağı bir yer bulun ona.”</p>
				<p class="normal">Kadın başını salladı, dikkatle hastanın yüzüne bakarak:</p>
				<p class="normal">“Bu arkadaşlar gelir gelmez beni çağırmalıydınız, Yegor!” dedi sertçe. “İlaçlarınızı da ikinci seferdir almamış olduğunuzu görüyorum; bu ne özensizlik! Yoldaş, siz benim odama gidin! Az sonra buraya Yegor’u götürmek için hastaneden adamlar gelecek”</p>
				<p class="normal">“Demek hastaneye götürüleceğim?” dedi Yegor.</p>
				<p class="normal">“Evet. Ben de yanınızda olacağım.”</p>
				<p class="normal">“Orada da mı? Aman Tanrım!”</p>
				<p class="normal">“Saçmalamayın!”</p>
				<p class="normal">Konuşurken bir yandan Yegor’un yorganını düzeltiyor, bir yandan keskin bakışlarla Nikolay’ı süzüyor, bir yandan da şişede kalan ilacı ölçüyordu. Tekdüze, alçak sesle konuşuyordu, hareketleri yumuşak, yüzer gibiydi; yüzü solgun, koyu renk kaşları burnunun kökünde nerdeyse birleşiyordu. Yüzü Ana’nın hoşuna gitmemişti, kendini beğenmiş bir ifade vardı yüzünde, gözlerinde ise ne gülümseme, ne ışıltı vardı... Ayrıca, sürekli buyruk verir gibi konuşuyordu.”</p>
				<p class="normal">“Biz çıkıyoruz!” diye sürdürdü. “Ben az sonra dönerim. Siz şu şişedeki ilaçtan bir çorba kaşığı içirin Yegor’a. Konuşmasına da asla izin vermeyin!”</p>
				<p class="normal">Nikolay’ı da yanına alarak, odadan çıktı.</p>
				<p class="normal">“Harika bir kadın!” dedi Yegor göğüs geçirerek. “Tek kelimeyle, eşsiz! Ah, anacığım, siz asıl onun yanında kalmalıydınız: Öyle yoruluyor ki!”</p>
				<p class="normal">“Konuşma! Aç ağzını da şunu iç!” dedi Ana, yumuşacık.</p>
				<p class="normal">Gözlerini yumarak ilacı içen Yegor:</p>
				<p class="normal">“Sussam, sanki ölmeyeceğim!..” dedi.</p>
				<p class="normal">Dudakları gülümsemek ister gibi belli belirsiz oynadı. Ana başını eğdi, öyle acıyordu ki ona, gözünden nerdeyse yaşlar boşanacaktı.</p>
				<p class="normal">“Ne olmuş!” dedi usulca, “son derece doğal bir şey bu! Ölüm, yaşamdan alınan hazzı izleyen bir zorunluluktur...”</p>
				<p class="normal">Elini onun başına koydu, yine usulca:</p>
				<p class="normal">“Sus istersen artık...” dedi.</p>
				<p class="normal">Göğsünden gelen hırıltıları dinler gibi gözlerini yumdu Yegor, sonra inat ederce aynı konuyu sürdürdü:</p>
				<p class="normal">“Ne olacak ki susunca, anacığım! Ne kazanacağım susmakla? Can çekişmem fazladan birkaç saniye daha sürecek, bunu mu? Güzel bir insanla çene çalmanın keyfine tercih edilir mi hiç böyle bir şey? Bu dünyadaki kadar güzel insanların olduğunu hiç sanmam öbür dünyada...”</p>
				<p class="normal">Ana telaşla onun sözünü kesti:</p>
				<p class="normal">“Bak, o hanım şimdi dönecek ve konuştuğunu görünce de sana değil, bana kızacak!”</p>
				<p class="normal">“Hanım değil o; bir devrimci... yoldaş... harika bir insan! Doğru, kızacaktır size, kesin kızacaktır. Hep kızar o...”</p>
				<p class="normal">Ve Yegor ağır ağır, dudaklarını bin bir güçlükle oynatarak komşusunun yaşam öyküsünü anlatmaya başladı. Gülümseyen gözlerinden Ana onun salt kendisine takılmak için konuştuğunu görebiliyordu; onun morarmış, terli yüzüne bakarken kaygıyla, “Ölmek üzere...” diye düşünüyordu.</p>
				<p class="normal">Lyudmila geldi, kapıyı ardından özenle kapadı ve Vlasova’ya bakarak:</p>
				<p class="normal">“Arkadaşınız kılık değiştirmeli ve olabildiğince çabuk ayrılmalı burdan!” dedi. “Dolayısıyla, siz, Pelageya Nilovna, gidip ona uyan giysiler bulun ve hemen buraya getirin. Ne yazık ki Sofia burada değil, yoksa adam saklamak tam onun uzmanlık alanı!”</p>
				<p class="normal">Atkısını omzuna atarken:</p>
				<p class="normal">“Yarın burada kendisi!” dedi Ana.</p>
				<p class="normal">Kendisine verilen görev ne olursa olsun, her seferinde işi en çabuk ve en iyi biçimde halletme arzusuyla dolar, verilen görevden başka bir şey düşünemezdi. Şu anda da kaşlarını kaygıyla devirip iş bilir bir edayla sordu:</p>
				<p class="normal">“Nasıl bir kılık düşünüyorsunuz kendisi için?”</p>
				<p class="normal">“Fark etmez... Nasılsa gece, karanlıkta ayrılacak buradan...”</p>
				<p class="normal">“Gece doğru olmaz... sokaklar tenhalaşır, daha çok dikkat çeker... öte yandan kendisinin de pek hünerli olduğu söylenemez...”</p>
				<p class="normal">Yegor hırıldar gibi güldü.</p>
				<p class="normal">“Hastanede ziyaret edebilecek miyiz seni?” diye sordu Ana, Yegor’a dönerek.</p>
				<p class="normal"> Yegor öksürdü, evet anlamında başını salladı. Lyudmila kara gözleriyle Ana’ya baktı ve:</p>
				<p class="normal">“Benimle nöbetleşe refakat eder misiniz ona?” diye sordu. “Kabul mü? O halde hemen giysileri getirin...”</p>
				<p class="normal">Sevecen, ama aynı zamanda buyurgan bir tavırla Ana’nın elini tutup onu kapıya kadar götürdü, duyulur duyulmaz bir sesle:</p>
				<p class="normal">“Sizi buradan apar topar uzaklaştırdığım için lütfen gücenmeyin bana...” dedi. “Konuşmak çok zararlı kendisi için... Ve ben hâlâ umudumu yitirmedim...”</p>
				<p class="normal">Parmaklarını avucunda sıkıp çıtlattı, gözkapakları yorgunca indi gözlerinin üstüne.</p>
				<p class="normal">Bu açıklamayla kafası müthiş karışan Ana:</p>
				<p class="normal">“Sahi mi söylüyorsunuz?” diye mırıldandı.</p>
				<p class="normal">“Bakın bakalım, çevrede sivil polis var mı?” dedi Lyudmila usulca. Elini yüzüne götürüp şakaklarını ovdu; dudakları titriyordu, yüzü daha bir yumuşamıştı.</p>
				<p class="normal">Ana bilmiş, gururlu:</p>
				<p class="normal">“Anladım, biliyorum!” dedi.</p>
				<p class="normal">Çıkış kapısında kısa bir süre durdu, atkısını düzeltir gibi yapıp, belli etmeden dikkatle çevresine bakındı. Kalabalık içinde sivil polisleri hemen hemen hiç yanılmadan ayırt edebiliyordu artık. Yapmacık kaygısız halleri, aşırı senli benlice tutumları, yüzlerindeki yorgun ve sıkıntılı hal, bütün bunların ardında gizlemeye çalıştıkları, ama hiç de başaramadıkları küçük, sevimsiz gözlerindeki ürkek, suçluluk dolu ışıltılar Ana’nın yabancısı değildi.</p>
				<p class="normal">Etrafta bu tiplerden hiçbirinin olmadığını görünce telaşsız, sakin yürümeye başladı. Biraz ilerleyince bir araba tuttu ve çarşıya çekmesini söyledi. Nikolay için giysi satın alırken çekişe çekişe pazarlık etti satıcıyla, bu arada hemen her ay tepeden tırnağa yeni giysiler satın almak zorunda kaldığı ayyaş kocası hakkında atıp tutmayı da unutmadı. Bu safça yalanlar hiç mi hiç etkilemedi satıcıyı, ama Ana’nın pek hoşuna gitti buluşu. Yolda giderken, “Elbet polis de düşünecek Nikolay’ın giysi değiştirmek zorunda olduğunu ve çarşıya hafiyeler gönderecekler,” diye düşünüyordu. Almayı akıl ettiği bu türden saf önlemleri kafasında evirip çevirerek döndü Yegor’un evine, daha sonra yeni giysilerini giyen Nikolay’a kent dışına dek eşlik etti. Birisi yolun bir tarafından, öbürü öbür tarafından yürüdüler. Başını iyice önüne eğerek yürüyen Vesovşçikov’un, kırmızıya çalan sarı paltosunun etekleri çok uzun olduğu için her adım atışında bacaklarına dolanması ve ikide bir burnuna düşen şapkasını düzeltmesi Ana’nın pek komiğine gitti. Kent dışında tenha bir sokakta Saşenka bekliyordu onları. Vesovşçikov’a başıyla bir selam veren Ana, eve döndü.</p>
				<p class="normal">“Pavelciğim ise hapiste... Andreyciğim de öyle...” diye düşünüyordu kederle.</p>
				</body>
</html>