<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_53">XXII</h2>
				<p class="normal">Pazar günü hapishane kaleminde Pavel’le vedalaşırken, avucunda katlanmış, minicik bir kağıt hissetti. Bir anda kor tutuyormuş gibi yandığını hissetti avucunun, ürperdi, yalvarırca ve soran bakışlarla baktı oğlunun yüzüne, ama yanıt alamadı. Pavel’in mavi gözlerinde her zamanki sakin gülümseyiş vardı.</p>
				<p class="normal">İçini çekerek:</p>
				<p class="normal">“Hoşça kal!” dedi oğluna.</p>
				<p class="normal">Pavel yeniden elini uzattı, yüzünde sevecen bir kımıltı oldu.</p>
				<p class="normal">“Hoşça kal anne!”</p>
				<p class="normal">Oğlunun elini hemen bırakmadı, bekledi.</p>
				<p class="normal">“Üzülme ve bana kızma!” dedi Pavel.</p>
				<p class="normal">Bu söz ve alnındaki inatçı çizgi beklediği yanıtı vermişti Ana’ya.</p>
				<p class="normal">“Niye böyle diyorsun? Niye kızayım sana?”</p>
				<p class="normal">Gözyaşları ve dudaklarının titreyişiyle duygularını ele vermemek için, oğlunun yüzüne bir kez daha bakmadan hızla çıktı. Oğlunun eline tutuşturduğu yanıt pusulasını avucunda sıkmaktan elinin bütün kemikleri sızlıyordu; omuz başına bir darbe yemiş gibi kolu ağırlaşmıştı. Eve varır varmaz pusulayı Nikolay’a verdi ve karşısında dikilip, sımsıkı dürülmüş kağıdı açıp düzeltmesini bekledi; yine de bir umutla, heyecanla çarpıyordu yüreği. Ama Nikolay:</p>
				<p class="normal">“Tabii!” dedi. “Tam tahmin ettiğim gibi. Şöyle diyor: K<span class="ideitalik">açamayız yoldaşlar, yapamayız böyle bir şeyi. Bir tekimiz bile kaçmayacak. Yoksa kendimize saygım</span><span class="ideitalik">ızı yitiririz. Geçenlerde tutuklanan köylüyle ilgilenirseniz iyi olur. Her türlü ilgiye ve çaba harcamaya değer bir insan. Müthiş zor geçiyor burada günleri. Her gün hapishane yönetimiyle çatışıyor. Bir gün hücre cezası aldı geçenlerde. Canını çıkarıyorlar adamcağ</span><span class="ideitalik">ızın. Hepimiz onun için ricacı olduk. Annemi avutun, gönlünü hoş tutun. Ona durumu anlatın, anlayacaktır.”</span></p>
				<p class="normal">Ana başını kaldırdı, titrek bir sesle, usulca:</p>
				<p class="normal">“Neyi anlatacakmışsınız bana? Ben her şeyi anlıyorum!” dedi.</p>
				<p class="normal">Nikolay hızla arkasını döndü Ana’ya, mendilini çıkardı ve gürültüyle sümkürerek:</p>
				<p class="normal">“Bir de nezle çıktı başımıza...” diye mırıldandı.</p>
				<p class="normal">Elini genişçe açarak gözlüğünü düzeltti, odada ileri geri dolaşırken:</p>
				<p class="normal">“Nasılsa başaramayacaktık...” dedi.</p>
				<p class="normal">“Varsın yargılasınlar!” dedi Ana. Kaşlarını çattı, yüreği ince ince sızlıyordu.</p>
				<p class="normal">“Petersburg’daki bir arkadaştan mektup aldım...” dedi Nikolay.</p>
				<p class="normal">“Sibirya’dan da kaçabilir... kaçabilir, değil mi?”</p>
				<p class="normal">“Elbette! Arkadaşım davanın yakında görülmeye başlanacağını yazıyor. Verilecek hükmün de şimdiden belli olduğunu... hepsini sürgüne yollayacaklarmış. Görüyorsunuz değil mi durumu? Bu düzenbazlar kendi mahkemelerini bile bayağının bayağısı bir komediye çevirmekten çekinmiyorlar! Daha yargılama başlamadı, ama Petersburg’da hüküm çoktan verilmiş!”</p>
				<p class="normal">“Bırakın bunları Nikolay İvanoviç!” dedi Ana kararlı bir ses tonuyla. “Beni avutmak için böyle açıklamalar yapmanıza gerek yok. Pavelciğim kötü bir şey yapmaz. Kendinin de, başkalarının da yok yere acı çekmesini istemez! Ve beni sever, evet! Gördüğünüz gibi, açıklayın ona, diye yazıyor, avutun onu, diyor. Öyle değil mi?”</p>
				<p class="normal">Yüreği hızla çarpıyor, heyecandan başı dönüyordu.</p>
				<p class="normal">Nikolay onda pek görülmeyen bir şekilde, bağırırcasına:</p>
				<p class="normal">“Oğlunuz harika bir insan!” dedi. “Çok saygı duyuyorum kendisine!”</p>
				<p class="normal">“İsterseniz biraz da Rıbin için neler yapabileceğimizi düşünelim...” dedi Ana.</p>
				<p class="normal">Hemen şu anda bir şeyler yapmak, bir yerlere gitmek, yorgunluktan yıkılana dek yürümek istiyordu.</p>
				<p class="normal">“Haklısınız!” dedi Nikolay, odada ileri geri dolaşmaya başladı. “Saşenka burada olsaydı...”</p>
				<p class="normal">“Gelir bugün,” dedi Ana. “Pavel’le görüş günlerimde hep geldi!”</p>
				<p class="normal">Nikolay divana, Ana’nın yanına oturdu; başını önüne eğdi, dalgın dalgın sakalıyla oynamaya başladı.</p>
				<p class="normal">“Kız kardeşimin burada olmaması büyük şanssızlık!” diye mırıldandı.</p>
				<p class="normal">“Pavelciğim içerdeyken bu işi halledebilirsek çok sevinirdi!” dedi Ana.</p>
				<p class="normal">Sustular. Sonra birden Ana, usulca:</p>
				<p class="normal">“Neden istemediğini anlayamıyorum bir türlü?..” dedi.</p>
				<p class="normal">Nikolay ayağa kalktı; tam o sırada kapı çaldı. Bakışları buluştu.</p>
				<p class="normal">“Saşa’dır bu!” dedi Nikolay yavaşça.</p>
				<p class="normal">Ana da onun gibi yavaş sesle:</p>
				<p class="normal">“Nasıl söyleyeceksin ona?” diye sordu.</p>
				<p class="normal">“Aslında, biliyor musunuz...”</p>
				<p class="normal">“Öyle acıyorum ki ona...”</p>
				<p class="normal">Çıngırak bir kez daha çaldı, bu kez daha zayıfçaydı zil sesi, ziyaretçi de kararsızdı sanki. İkisi birlikte gittiler kapıyı açmaya; ama mutfak kapısına gelince Nikolay geriledi, yana çekildi:</p>
				<p class="normal">“En iyisi sizin söylemeniz...” dedi.</p>
				<p class="normal">Ana kapıyı açar açmaz:</p>
				<p class="normal">“Kabul etmiyor, değil mi?” diye sordu genç kız.</p>
				<p class="normal">“Etmiyor.”</p>
				<p class="normal">“Biliyordum!” dedi Saşa kısaca. Ama yüzünde renk diye bir şey kalmamıştı. Paltosunun düğmelerini çözdü, sonra ikisini yeniden ilikledi, paltosunu çıkarmayı denedi, beceremedi. Bunun üzerine:</p>
				<p class="normal">“Yağmur... rüzgâr, iğrenç bir hava!” diye mırıldandı. “Nasıl peki kendisi?”</p>
				<p class="normal">“İyi.”</p>
				<p class="normal">“Sağlığı, neşesi yerinde...” diye mırıldandı genç kız, ellerine bakarak.</p>
				<p class="normal">“Rıbin’i kaçırmamızı istiyor!” dedi Ana, onun yüzüne bakmadan.</p>
				<p class="normal">“Öyle mi? Bence de yapmalıyız bunu...”</p>
				<p class="normal">“Bence de!” dedi, kapıda görünen Nikolay. “Hoş geldiniz Saşa!”</p>
				<p class="normal">Genç kız ona elini uzatırken sordu:</p>
				<p class="normal">“Sorun nedir? Herkes planın başarıyla uygulanabileceği görüşünde?”</p>
				<p class="normal">“Kim yapacak hazırlıkları? Herkesin işi başından aşkın!”</p>
				<p class="normal">“Ben!” diye atıldı Saşa, yerinden doğrulurken. “Vaktim var benim!”</p>
				<p class="normal">“Pekâlâ! Ama ötekilerin de görüşünü almamız gerekir...”</p>
				<p class="normal">“İyi ya... ben sorarım! Hemen çıkıyorum!”</p>
				<p class="normal">İncecik parmaklarıyla, kendinden emin hareketlerle paltosunun düğmelerini yeniden ilikledi.</p>
				<p class="normal">“Biraz dinlenseydiniz...” dedi Ana.</p>
				<p class="normal">Belli belirsiz gülümsedi Saşa, daha yumuşamış bir sesle:</p>
				<p class="normal">“Endişelenmeyin... yorgun değilim...” dedi.</p>
				<p class="normal">Sessizce ellerini sıktı, yine öyle soğuk, sert, çıkıp gitti.</p>
				<p class="normal">Ana ve Nikolay pencereye gidip genç kızın avluyu geçip kapının ardında yitişini izlediler. Nikolay usuldan bir ıslık tutturarak masaya oturdu, bir şeyler yazmaya başladı.</p>
				<p class="normal">“Bu işle uğraşmak acısını biraz hafifletecek...” dedi Ana dalgın dalgın, usulca.</p>
				<p class="normal">“Evet, öyle!” dedi Nikolay ve temiz yüzünde sevecen bir gülümsemeyle Ana’ya dönerek: “Siz bu derdi hiç yaşamadınız mı Nilovna?” dedi. “Sevdiğiniz insanın özlemiyle yanmadınız mı?”</p>
				<p class="normal">“Daha neler!” dedi Ana, elini sallayarak. “Ben kim, sevdiğinin özlemiyle yanmak kim? Biriyle evlendirirler diye ödüm kopuyordu!”</p>
				<p class="normal">“Hoşlandığınız kimse yok muydu?”</p>
				<p class="normal">Ana bir an düşündü.</p>
				<p class="normal">“Anımsamıyorum, canım benim. İnsanın hoşlandığı biri olmaz mı? Benim de vardı herhalde... ama anımsamıyorum...”</p>
				<p class="normal">Nikolay’ın yüzüne baktı, sonra sakin, hüzünle tamamladı sözlerini:</p>
				<p class="normal">“Çok döverdi kocam beni... ondan önceki her şey silinip gitmiş belleğimden...”</p>
				<p class="normal">Nikolay yeniden yazısına döndü; Ana bir an odadan çıktı, sonra geri geldi; Nikolay ona sevecenlikle bakarak, usulca:</p>
				<p class="normal">“Tıpkı Saşa’nınki gibi bir olay da ben yaşadım!” dedi. Anısına karşı sevgiyle dolu olduğu belli oluyordu. Bir kızı sevdim, harika bir insandı. Yirmili yaşlarımdaydım ona rastladığımda ve çok sevdim kendisini... doğrusunu söylemek gerekirse bugün de aynı şekilde seviyorum! Bütün varlığımla, minnetle ve sonsuzcasına!..”</p>
				<p class="normal">Ana, onun hemen önünde ayakta duruyor ve gözlerinde tutuşan sımsıcak ışıkları görüyordu, Ellerini geriye, sandalyesinin arkalığına attı Nikolay, başını ellerine dayadı, bakışları uzakta bir noktaya takılıp kaldı; zayıf, ince, ama güçlü bedeni güneşe uzanan bir dal gibi ileri doğru atılmaya çalışıyordu sanki.</p>
				<p class="normal">“Evlenseydiniz ya!” dedi Ana.</p>
				<p class="normal">“A-ah! Beş yıldır evli kendisi!”</p>
				<p class="normal">“Niye daha önce evlenmediniz?”</p>
				<p class="normal">Nikolay bir süre düşündü.</p>
				<p class="normal">“Olaylar öyle gelişti ki... o hapisteyken, ben serbesttim, ben serbestken o ya hapisteydi, ya sürgünde... Tam Saşa’nın durumu gibi yani! Derken, on yıllığına Sibirya’ya sürdüler kendisini, cehennemin dibine! Aslında ardı sıra ben de gitmek istedim, ama o da ben de utandık bundan. Orada başka birine rastladı, benim bir arkadaşıma, harika bir insandı o da! Sonra ikisi birlikte kaçtılar, yurtdışındalar şu anda... ya, böyle işte!”</p>
				<p class="normal">Gözlüğünü çıkarıp sildi, ışığa tutarak camlarına baktı, sonra yeniden sildi.</p>
				<p class="normal">“Canım benim!” dedi Ana, sevecenlikle. Acımıştı Nikolay’a, ama aynı zamanda sımsıcak, anaca bir duygu da eşlik ediyordu acımasına. Bu duyguyla gülümsedi. Nikolay oturuşunu değiştirdi, yeniden kalemi aldı eline, konuşmasının ritmine uygun bir biçimde elini sallayarak:</p>
				<p class="normal">“Aile hayatı devrimcinin enerjisini azaltır,” dedi. “Bu her zaman böyle olmuştur. Çoluk çocuk... sonra, onların gereksinimlerinin karşılanması... çalış babam çalış! Oysa bir devrimcinin durup dinlenmeksizin enerjisini çoğaltması, daha derinlere, daha uzaklara ulaşması gerekir. Bu, zaman isteyen bir iştir; biz her zaman herkesin önünde olmalıyız, çünkü biz işçi sınıfı olarak tarihin, eski dünyayı yıkıp yeni bir hayat kurmakla görevlendirdiği insanlarız. Yorulur ya da küçük kazanımlara kendimizi kaptırır da geride kalırsak, davaya ihanet etmiş oluruz! İnancımıza aykırı düşmemesi, onu çarpıtmaması koşuluyla herkesle birlikte olabiliriz! Hiçbir zaman unutmamalıyız ki, amacımız küçük başarılar elde etmek değil, tam zafere ulaşmaktır!”</p>
				<p class="normal">Sesi sert, kararlıydı. Yüzünün rengi uçmuştu; gözlerinde her zamanki gibi zaptedilmiş bir heyecanın sakin ışıkları tutuşuyordu. Kapının bir kez daha ve kuvvetle çalınmasıyla Nikolay’ın sözü yarıda kaldı. Gelen Lyudmila’ydı; mevsime hiç uymayan hafif bir palto vardı üzerinde, yanakları soğuktan al al olmuştu. Yırtık galoşlarını çıkarırken, öfkeyle:</p>
				<p class="normal">“Mahkeme günü belirlendi! dedi. “Bir hafta sonra!..”</p>
				<p class="normal">“Gerçekten mi?” diye bağırdı Nikolay içerden.</p>
				<p class="normal">Korkudan mı, sevinçten mi telaşlandığını anlayamadan hemen Nikolay’ın yanına koştu Ana. Lyudmila da onun yanı sıra yürüyor, alçak sesle ve her zamanki alaycılığıyla:</p>
				<p class="normal">“Gerçekten!” dedi. “Duruşmaların sonunda verilecek hükmün şimdiden hazır olduğu herkesin dilinde. Demek ki hükümet, memurlarının devlet düşmanlarına yumuşak davranmasından korkuyor! Sen tut uşaklarını ahlaksızlaştırmak için yıllarca çalış çabala, sonra da onların yeterince ahlaksız, namussuz olamayacaklarından kork!”</p>
				<p class="normal">Avuçlarını yanaklarına sürterek divana oturdu; donuk gözlerinde hor görme ışıkları seçiliyordu, sesi hâlâ öfke doluydu.</p>
				<p class="normal">“Boşuna nefes tüketmeyin Lyudmila!” dedi Nikolay yatıştırıcı bir sesle. “Sizi duyacak halleri yok...”</p>
				<p class="normal">Ana büyük bir gerginlik içinde dinlemişti Lyudmila’yı, ama sözlerinden hiçbir şey anlamamıştı; elinde olmadan hep aynı sözcükleri yineleyip duruyordu:</p>
				<p class="normal">“Mahkeme... bir hafta sonra mahkeme!”</p>
				<p class="normal">Amasız, insanlık dışı bir şeylerin yaklaşmakta olduğunu seziyordu.</p>
				</body>
</html>