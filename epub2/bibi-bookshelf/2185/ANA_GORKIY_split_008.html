<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_7">V</h2>
				<p class="normal">Hafta ortasına rastlayan bir bayram günü Pavel evden çıkarken:</p>
				<p class="normal">“Cumartesi günü kentten konuklarım olacak,” dedi.</p>
				<p class="normal">“Kentten mi?” diye yineledi Ana ve birden hıçkırmaya başladı.</p>
				<p class="normal">Pavel, biraz canı sıkılmış:</p>
				<p class="normal">“N’oldu anne, neyin var?” dedi.</p>
				<p class="normal">Önlüğüyle gözlerini silen Ana, iç çekerek:</p>
				<p class="normal">“Bilmiyorum,” dedi. “Öylesine...”</p>
				<p class="normal">“Korkuyor musun?”</p>
				<p class="normal">“Korkuyorum,” diye itiraf etti Ana.</p>
				<p class="normal">Delikanlı, sanki babasıymış gibi onun yüzüne doğru eğildi ve sertçe:</p>
				<p class="normal">“Korkudan telef olup gideceğiz hepimiz!”dedi. “Başımızdakiler de bu korkumuzdan yararlanıp bizi daha da korkutuyorlar!”</p>
				<p class="normal">Ana sızlanır gibi:</p>
				<p class="normal">“Korktuğum için kızma n’olur!” dedi üzüntüyle. “Nasıl korkmam: Hayatım korku içinde geçti, ruhum korkudan başka bir şey tanımadı!”</p>
				<p class="normal">Pavel alçak sesle ve yumuşacık:</p>
				<p class="normal">“Bağışla,” dedi. “Başka türlü davranmak elimde değil!”</p>
				<p class="normal">Ve çıkıp gitti.</p>
				<p class="normal">Üç gün pırpır etti yüreği Ana’nın, üç gün evine korkunç birtakım yabancıların geleceğini düşünerek yüreği buz gibi oldu. Şu anda gittiği yolu oğluna onlar göstermişlerdi...</p>
				<p class="normal">Cumartesi akşamı Pavel fabrikadan dönünce yıkandı, üzerini değişti ve yeniden evden çıkmak üzereyken anasına –yüzüne hiç bakmadan–:</p>
				<p class="normal">“Gelirlerse hemen döneceğimi söyle,” dedi. “Ve de lütfen korkma...”</p>
				<p class="normal">Eli ayağı kesilmiş gibi kendini tahta sıranın üstüne bırakıverdi Ana. Oğlu kaşlarını çatıp baktı ona:</p>
				<p class="normal">“Belki de bir yerlere gitmek istersin, ha?”</p>
				<p class="normal">Ana kırıldı bu öneriye. Başını olumsuz anlamda salladı:</p>
				<p class="normal">“Hayır, istemem... Ne gereği var?”</p>
				<p class="normal">Kasım sonlarıydı. Gündüz hava don yapmış, sonra da hafif kar atıştırmıştı; oğlu uzaklaşırken ayaklarının altında karın gıcırdadığını duydu. Gecenin yoğun karanlığı, sanki bir düşmanı gözetlemek için pusuya yatmış gibi camlara abanmış, kımıltısız duruyordu.</p>
				<p class="normal">Ana, oturduğu sıraya iki yanından iki eliyle dayanmış, gözleri kapıda, bekliyordu...</p>
				<p class="normal">Sanki dört yandan tuhaf giyimli, kötü birtakım adamlar yanlarını yörelerini kollaya kollaya eve doğru sürünüyorlardı. İşte birisi, ellerini duvara sürterek evin çevresinde dolaşıyor.</p>
				<p class="normal">Derken bir ıslık duyuldu. Sessizlikte incecik, hüzünlü bir ezgi gibi eğildi, büküldü, karanlıkta birilerini, bir şeyleri arar gibi gezinirken, sanki biraz yolunu şaşırdı, sonra yaklaştı ve... tam pencerenin altında kayboldu ıslık: Ahşap evin duvarına saplanarak yok olmuş gibi... Sundurmada ayak sesleri duyuldu. Ana ürperdi, gerginleşti, kaşlarını kaldırdı; yerinden kalktı.</p>
				<p class="normal">Açılan kapıdan önce kocaman, tüylü bir papak, ardından iki büklüm olmuş upuzun bir gövde girdi; acele etmeden, ağır ağır doğruldu, sağ elini uzattı ve gürültülü bir soluk verip göğüsten gelen koyu, kıvamlı bir sesle:</p>
				<p class="normal">“İyi akşamlar!” dedi.</p>
				<p class="normal">Ana sesini çıkarmadan selam verdi.</p>
				<p class="normal">“Pavel yok mu?”</p>
				<p class="normal">Konuk kürk ceketini çıkardı, bir bacağını kaldırıp çizmesindeki karları şapkasıyla süpürdü, sonra aynı şeyi öteki ayağı için yaptı; şapkasını köşeye fırlattı, sonra uzun bacakları üzerinde ileri geri sallanarak odaya girdi. Bir sandalyenin yanına gitti, sağlamlığından emin olmak ister gibi şöyle bir sağına soluna baktı sandalyenin, sonra oturdu, eliyle ağzını örterek esnedi. Saçları kısacık kesili olduğu için kafasının düzgün yuvarlağı büsbütün ortaya çıkmıştı; yüzü tıraşlı, uzun bıyıkları aşağı sarkıktı. Boza çalan patlak, mavi gözleriyle odayı dikkatle gözden geçirdi, bacak bacak üstüne attı, sandalyesinde ileri geri sallanarak:</p>
				<p class="normal">“Kulübe sizin mi, kiracı mısınız?” dedi.</p>
				<p class="normal">Ana, konuğun tam karşısında oturuyordu.</p>
				<p class="normal">“Kiracıyız,” dedi.</p>
				<p class="normal">“Fazla eli yüzü düzgün bir yere benzemiyor?”</p>
				<p class="normal">“Biraz bekleyin, Pavelciğim şimdi gelir...” dedi Ana usulca.</p>
				<p class="normal">“Benim yaptığım da o!” dedi uzun boylu konuk.</p>
				<p class="normal">Sakinliği, sesinin yumuşaklığı, yüzünün yalınlığı Ana’yı yüreklendirmişti. Apaçık, içten bir bakışı vardı; pırıl pırıl gözlerinde şen kıvılcımlar yanıp sönüyordu. Upuzun, köşeli, kamburca bedeninde, genel olarak karşısındakine güven veren hoş bir şeyler vardı. Üzerinde mavi bir gömlekle paçaları çizmesinin içine sokulu siyah bir pantolon vardı. Ana ona kim olduğunu, nereli olduğunu, oğlunu ne zamandır tanıdığını sormak istiyordu, ama konuk birden sandalyesinde ileri geri sallanarak:</p>
				<p class="normal">“Alnınızdaki o çukuru kim açtı anacığım?” dedi.</p>
				<p class="normal">Aydınlık bir gülümsemeyle ve sevecenlikle sormuştu; ama Ana alındı bu soruya; dudaklarını ısırdı, bir an sustu, sonra soğuk bir nezaketle:</p>
				<p class="normal">“Bundan size ne efendi oğlum?”</p>
				<p class="normal">Konuk, oturduğu yerden boylu boyunca Ana’ya doğru uzanarak:</p>
				<p class="normal">“Kızmayın canım!” dedi. “Benim analığımın kafası da tıpkı sizinki gibiydi: Yara bere içinde. Nikahsız yaşadığı adam, yani oynaşı olacak ayakkabıcı, kundura kalıbıyla döverdi kendisini. Çamaşırcıydı analığım, adam da kundura tamircisi. Beni evlat edindikten sonra rastlamış o sarhoş herife... Ne talihsizlik..! Rastlamaz olaymış! Öyle bir döverdi ki zavallı kadıncağızı... Korkudan tüylerin diken diken olurdu!”</p>
				<p class="normal">Konuğun bu açık yürekliliği üzerine Ana ister istemez yelkenleri suya indirdi. Bu tuhaf konuğa sevecenlikten uzak karşılıklar vermesine Pavel içerler miydi acaba? Suçlu suçlu gülümseyerek:</p>
				<p class="normal">“Kızmadım,” dedi. “Birdenbire böyle bir soruyla karşılaşınca... şaşırdım. Evet, benim de kocamdan hatıra o çukur, ışıklar içinde yatsın! Şey... siz... Tatar mısınız?”</p>
				<p class="normal">Konuk ayaklarını salladı ve öyle kocaman kocaman güldü ki, kulakları hafiften ensesine doğru çekildi. Gülmesi geçince ciddi ciddi yanıt verdi:</p>
				<p class="normal">“Henüz, değilim.”</p>
				<p class="normal">Şakayı anlayan Ana, gülümseyerek açıklamada bulundu:</p>
				<p class="normal">“Yani... konuşmanızdan Rus değilmişsiniz gibi geldi de...”</p>
				<p class="normal">“Rusların Rusçalarından daha iyidir Rusçam! Hohol’um<sup class="calibre3"><a href="ANA_GORKIY_split_064.html#footnote-100-2" id="footnote-100-2-backlink" name="footnote-100-2-backlink">[2]</a></sup> ben... Kanev kentinden.”</p>
				<p class="normal">“Epeydir mi buralardasınız?”</p>
				<p class="normal">Konuk, bıyıklarını burarak:</p>
				<p class="normal">“Bir yıldır kentteydim...” dedi. “Bir ay var ki, sizin fabrikaya geçtim. Çok iyi insanlarla karşılaştım burada, oğlunuzla ve başkalarıyla. Niyetim, buraya yerleşmek...”</p>
				<p class="normal">Hoşlanmıştı Ana konuktan. Oğlu için söylediği övücü sözlere karşılık gönül borcunu ödeyebilmek için:</p>
				<p class="normal">“Çay içer miydiniz?” dedi.</p>
				<p class="normal">Konuk omuzlarını kaldırarak:</p>
				<p class="normal">“Tek başıma içmesem...” dedi. “Herkes gelince lütfederseniz...”</p>
				<p class="normal">Korkuları geldi birden Ana’nın aklına.</p>
				<p class="normal">‘İnşallah hepsi bunun gibidir...’ diye geçirdi içinden.</p>
				<p class="normal">Yeniden ayak sesleri duyuldu sundurmada, kapı telaşla açıldı; Ana yeniden kalktı yerinden. Ama bu kez mutfağa kısa boylu, köylü yüzlü, sarı saçları kalın örgülü bir kızın girdiğini görünce şaşırdı.</p>
				<p class="normal">“Geç kalmadım ya?” diye sordu kız, usulca.</p>
				<p class="normal">“Yok canım,” dedi Hohol, odadan dışarıya göz atarken. “Yaya mı geldiniz?”</p>
				<p class="normal">“Tabii. Siz, Pavel Mihayloviç’in annesi olmalısınız? Merhaba! Benim adım Nataşa...”</p>
				<p class="normal">“Ya baba adınız?” diye sordu Ana.</p>
				<p class="normal">“Vasilyevna. Sizinki?”</p>
				<p class="normal">“Pelageya Nilovna.”</p>
				<p class="normal">“Böylece bu tanışma işini de bitirmiş olduk...”</p>
				<p class="normal">“Evet!” dedi Ana, rahat bir soluk aldı ve kıza gülümseyerek baktı.</p>
				<p class="normal">Kızın paltosunu çıkarmasına yardım eden Hohol:</p>
				<p class="normal">“Çok mu soğuk?” dedi.</p>
				<p class="normal">“Açıklar... bozkır... çok!” dedi kız. “Nasıl bir rüzgâr var!”</p>
				<p class="normal">Açık, pırıl pırıl bir sesi vardı; ağzı küçük, dudakları etliydi; yumak gibi yuvarlacık, körpecik bir kızdı. Üstünü çıkardıktan sonra soğuktan morarmış küçücük ellerini yine soğuktan kızarmış yanaklarına hızlı hızlı sürttü ve potinlerinin topuklarıyla tahta döşemelerde ezgili sesler çıkararak hızla içeri girdi.</p>
				<p class="normal">‘Galoş da giymemiş potinlerinin üstüne!’ diye düşündü Ana.</p>
				<p class="normal">“İşte böyle-e!” dedi kız, sözcüğü uzata uzata. Sonra, ürpererek: “Nasıl üşüdüm, nasıl, anlatamam!” diye ekledi.</p>
				<p class="normal">“Ben şimdi size bir semaver yakar getiririm,” dedi Ana telaşla mutfağa yönelirken. “Hemen, şimdi...”</p>
				<p class="normal">Bu kızı nicedir tanıyordu sanki ve bir annenin acıyıcı, koruyucu sevgisiyle seviyordu onu. Semaveri hazırlarken gülümseyerek içerdeki konuşmalara kulak kabarttı.</p>
				<p class="normal">“Canınız sıkkın gibi Nahodka?<sup class="calibre3"><a href="ANA_GORKIY_split_065.html#footnote-100-3" id="footnote-100-3-backlink" name="footnote-100-3-backlink">[3]</a></sup>” diye sordu kız, adama.</p>
				<p class="normal">“Eh, işte...” dedi usulca, Hohol. “Dul kadının gözleri ne hoş! Acaba annemin gözleri de böyle miydi diye düşündüm? Biliyor musunuz, bu aralar sık sık annemi düşünüyorum... nedense hep sağmış gibi geliyor bana...”</p>
				<p class="normal">“Yanılmıyorsam öldüğünü söylemiştiniz?”</p>
				<p class="normal">“Ölen analığımdı... Bense öz annemden söz ediyorum. Bana öyle geliyor ki, Kiyev’de bir yerlerde dileniyor kendisi. Ve votka içiyor. Polis de sarhoş olduğu için yüzüne tokat atıyor.”</p>
				<p class="normal">‘Ah, canım benim!’ diye düşündü Ana, derin bir göğüs geçirdi.</p>
				<p class="normal">Nataşa heyecanla ama alçak sesle hızlı hızlı bir şeyler söyledi. Sonra Hohol’un ezgili sesi yeniden duyuldu:</p>
				<p class="normal">“Henüz pek gençsiniz, yoldaş! Bir fırın dolusu ekmek tüketmeniz gerekiyor daha! Çocuk doğurmak zordur, ama çocuğu iyi yetiştirmek daha da zordur!”</p>
				<p class="normal">‘Bak sen!’ dedi Ana içinden ve Hohol’a gönül okşayıcı bir şeyler söylemek istedi. Ama tam bu anda kapı ağır ağır açıldı ve eski hırsız Danilo’nun oğlu, bütün mahalleli tarafından merdümgiriz, şenliksiz bir adam olarak tanınan Nikolay Vesovşçikov girdi içeri. Hep asık yüzlüydü ve insanlardan uzak dururdu; yabanıllığı yüzünden herkes kendisiyle alay ederdi. Ana şaşırarak:</p>
				<p class="normal">“Hayrola Nikolay?” diye sordu.</p>
				<p class="normal">Elmacık kemikleri çıkık, çiçekbozuğu yüzünü geniş avucuyla silen Nikolay, daha selamlaşmadan:</p>
				<p class="normal">“Pavel evde mi?” diye sordu.</p>
				<p class="normal">“Hayır.”</p>
				<p class="normal">Başını uzatıp odaya bakan delikanlı hemen oraya yöneldi:</p>
				<p class="normal">“Merhaba yoldaşlar!”</p>
				<p class="normal">‘Demek bu da?’ diye düşündü Ana can sıkıntısıyla ve Nataşa’nın yeni gelene sevinçle, candan bir şekilde el uzattığını görünce daha da şaşırdı.</p>
				<p class="normal">Sonra çocuk denecek yaşta iki yeniyetme oğlan geldi. Bunlardan birini tanıyordu Ana: Fabrikanın eski işçilerinden Sizov’un yeğeni Fyodor’du; uzun yüzlü, yüksekçe alınlı ve kıvırcık saçlıydı. Alçakgönüllü gibi görünen, düz saçlı öbür oğlanı tanımıyordu Ana, ama bunun da görünüşü hiç korkunç değildi. Sonunda Pavel göründü; yanında Ana’nın da tanıdığı, fabrikada işçi iki genç vardı. Oğlu sevecenlikle:</p>
				<p class="normal">“Semaveri de yaktın ha?” dedi. “Sağ ol!”</p>
				<p class="normal">“Votka da alayım mı?” diye sordu Ana; niçin olduğunu kendi de bilmeden oğluna karşı gönülborcu duyuyordu.</p>
				<p class="normal">“Hayır, votkayla işimiz yok!” dedi Pavel dostça bir gülümsemeyle.</p>
				<p class="normal">Ana’nın aklına birden, oğlunun şaka yapmak için toplantıyı tehlikeliymiş gibi göstermiş olabileceği geldi.</p>
				<p class="normal">“Bunlar mı o tehlikeli dediğin insanlar?” diye sordu usulca.</p>
				<p class="normal">“Evet,” diye yanıtladı oğlu, odaya girerken.</p>
				<p class="normal"> “Hadi canım sen de!” dedi Ana neşeyle; sonra da, ‘Çocuk daha!’ diye düşündü hoşgörüyle.</p>
				</body>
</html>