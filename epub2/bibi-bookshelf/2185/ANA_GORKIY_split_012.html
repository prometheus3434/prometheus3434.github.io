<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_11">IX</h2>
				<p class="normal">Mavi mürekkeple yazılmış bildiriler dağıtan sosyalistlerden söz ediliyordu mahallede. Bildirilerde fabrikadaki çalışma düzeni sert bir dille eleştiriliyor, Petersburg’da ve Rusya’nın güneyindeki fabrikalarda başlatılan grevlerden söz ediliyor, işçiler birleşmeye ve öz çıkarları için mücadeleye çağrılıyordu.</p>
				<p class="normal">Ücretleri ötekilere göre daha iyi olan yaşları ileri, kıdemli işçiler:</p>
				<p class="normal">“Fesatçılar!” diyorlardı. “Ağızlarını burunlarını dağıtmak gerek bunların!”</p>
				<p class="normal">Ve bildirileri fabrika yönetimine iletiyorlardı.</p>
				<p class="normal">Gençlerse dağıtılan bildirileri büyük bir heyecanla okuyorlar ve:</p>
				<p class="normal">“Çok doğru!” diye bağırıyorlardı kendilerinden geçerek.</p>
				<p class="normal">Ağır işin altında ezilmiş, çevresindeki her şeye kayıtsız çoğunluksa:</p>
				<p class="normal">“Bir şey çıkmaz bundan!” diyordu tembel tembel. “Olacak şey mi?”</p>
				<p class="normal">Ama bildiriler insanları heyecanlandırmaya başlamıştı. Bir hafta bildiri dağıtılmasa:</p>
				<p class="normal">“Herhalde bıraktılar artık bildiri basmayı da, dağıtmayı da...” diyorlardı.</p>
				<p class="normal">Ama pazartesi bildiriler yeniden ortaya çıkınca işçiler arasında yeniden bir uğultudur başlıyordu.</p>
				<p class="normal">Bu arada fabrikada ve lokantada kimsenin tanımadığı yeni birtakım tipler belirmişti. Çevrelerini dikkatle inceleyen, durmadan sorular sorup havayı koklayan bu tiplerden kimileri insanı kuşkulandıracak denli sakıngan, kimileri de aşırı sırnaşık halleriyle insanların hemen dikkatini çekmişlerdi.</p>
				<p class="normal">Ana, bütün bu patırtının oğlunun çabalarının sonucu olduğunu anlıyordu. İnsanların oğlunun çevresine biriktiklerini görüyor; onun geleceği adına duyduğu korkuya, bir yandan da böyle bir oğula sahip olmanın gururu karışıyordu.</p>
				<p class="normal">Bir akşam Mariya Korsunova yol üstündeki camlarını tıklattı; Ana pencereyi açınca:</p>
				<p class="normal">“Kulağını dört aç, Pelageya, senin güvercinler için oyunun sonu geldi! Bu gece arama var, evleriniz aranacak: Sizin, Mazin’in, Vesovşçikov’un...”</p>
				<p class="normal">Mariya’nın kalın, etli dudakları hızla oynuyor, etli burnu fosur fosur soluk alıp veriyordu; gözlerini hızla kırpıştırıyordu; Pavel’in annesiyle konuştuğunu gören biri var mı diye sokağın bir o yanını bir bu yanını izlemekten gözleri bir sağa bir sola şaşılaşıyordu.</p>
				<p class="normal">“Ben bir şey bilmiyorum, sana bir şey söylemedim, hatta seni bugün görmedim bile, beni anlıyor musun?”</p>
				<p class="normal">Bunları söyledi ve hızla uzaklaştı.</p>
				<p class="normal">Ana, pencereyi kapattı, ağır ağır bir iskemleye oturdu. Ne var ki, oğlunun karşı karşıya bulunduğu tehlike aklına gelince oturmasıyla kalkması bir oldu; çabucak üstünü değişti, nedense başını şalıyla sımsıkı sardı ve doğruca Fedya Mazin’in evinin yolunu tuttu; Mazin hasta olduğu için bir süredir işe gitmiyordu. Evine vardığında Mazin pencerenin önünde oturmuş kitap okuyor; sol eliyle, başparmak kabartısının belli olduğu sargılı sağ elini sıvazlıyordu. Haberi öğrenince yüzü bembeyaz oldu, hemen yerinden doğruldu.</p>
				<p class="normal">“Bu kez işte...” gibi bir şeyler mırıldandı.</p>
				<p class="normal">Titreyen elleriyle yüzündeki teri silen Vlasova:</p>
				<p class="normal">“Ne yapacağız?” diye sordu.</p>
				<p class="normal">“Durun hele, sizin korkmanıza gerek yok!” dedi Fedya, sağlam eliyle kıvırcık saçlarını sıvazlayarak.</p>
				<p class="normal">“Asıl siz korkuyorsunuz!” diye bağırdı Ana.</p>
				<p class="normal">“Kim? Ben mi?” Yüzüne ateş basmış gibi, yanaklarında kırmızı lekeler belirmişti. Utangaçça gülümseyerek, “Pavel’e haber vermek gerek,” dedi. “Şimdi birini gönderirim kendisine. Hadi siz de gidin, korkacak bir şey yok! Dövecek değiller herhalde bizi?”</p>
				<p class="normal">Eve dönünce bütün kitapları topladı, kitap yığınını göğsüne bastırarak uzun süre evin içinde döndü durdu: Ocağa, ocağın altına, hatta içi su dolu tekneye baktı. Pavel’in işi bırakıp hemen eve geleceğini sanıyordu, ama gelen giden yoktu. Sonunda yorulup kitapları mutfaktaki tahta sıraya koydu, kendi de geçip kitapların üzerine oturdu. Yerinden kımıldamaya bile korkarak, akşam Pavel ve Hohol fabrikadan çıkıp gelene dek öylece oturdu.</p>
				<p class="normal">“Biliyor musunuz?” dedi, yerinden kalkmadan.</p>
				<p class="normal">“Biliyoruz,” dedi Pavel, gülümseyerek. “Korkuyor musun?”</p>
				<p class="normal">“Hem de nasıl!”</p>
				<p class="normal">“Korkmayın,” dedi Hohol. “Korkunun ecele faydası yok!”</p>
				<p class="normal">“Semaveri bile yakmamışsın!” diye sitem etti Pavel.</p>
				<p class="normal">Ana yerinden doğruldu ve üzerine oturduğu kitapları göstererek, suçlu suçlu:</p>
				<p class="normal">“Ben de bunların hepsini topladım ve...”</p>
				<p class="normal">Oğlu ve Hohol gülümsediler; bu Ana’yı yüreklendirdi. Pavel kitaplar arasından birkaçını seçti ve gizlemek için avluya çıktı; Hohol ise bir yandan semaveri yakmaya uğraşırken, bir yandan da:</p>
				<p class="normal">“Korkacak hiçbir şey yok, anacığım,” dedi. “Yalnız, insanların böylesine incir çekirdeğini doldurmaz şeylerle uğraşması ne kadar ayıp! Koca koca adamlar, bellerinde kılıçları, çizmelerinde mahmuzlarıyla gelip her yanı karıştıracaklar! Yatağın altına, ocağa bakacaklar; bodruma inecek, tavanarasına çıkacaklar. Yüzlerine örümcek ağları takılacak, oflayıp puflayacaklar... Elbette, can sıkıcı, utanç verici bir iş... Son derece kötü yüreklilermiş ve size de çok kızgınlarmış gibi yapmaları bu yüzden! İşlerinin iğrenç bir iş olduğunun farkındadırlar. Bir gün gelip altını üstüne getirdiler evimin, bir şey bulamadıkları için de utanç içinde çekip gittiler. Bir başka aramalarında ise beni de yanlarında götürdüler; hapise attılar. Dört ay yattım. Bir ara çağırırlar, yanında askerlerle sokaklardan geçirip bir yerlere götürürler, sorular sorarlar... birbirinden anlamsız... Kafasız insanlardır çünkü hepsi... Sonra askerlere, alın bunu, derler; yeniden götürüp cezaevine kapatırlar. E, n’apsınlar, aldıkları aylığı hak etmeleri gerek onların da! Bir süre sonra da salıverirler, hepsi bu!”</p>
				<p class="normal">“Hep de böyle konuşursunuz, Andreyciğim!” dedi Ana.</p>
				<p class="normal">Önünde diz çöktüğü semavere canla başla üfürmekte olan Hohol başını semaverden kaldırdı; yüzü üfürmekten kıpkırmızı olmuştu; iki eliyle birden bıyıklarını sıvazlayarak:</p>
				<p class="normal">“Nasıl konuşurum?” dedi.</p>
				<p class="normal">“Kimse sizi kırmamış, hiç aşağılanmamışsınız gibi!”</p>
				<p class="normal">Ayağa kalktı Hohol, başını salladı, gülümseyerek:</p>
				<p class="normal">“Dünyada hiç aşağılanmamış tek bir insan var mıdır acaba? Beni o kadar çok aşağıladılar ki, artık aşağılanma karşısında duyduğum tek şey yorgunluk. İnsanlar böyle, elden ne gelir? İnsanın iş yapmasına engel olan bir durum bu: Aşağılanmanın üzerinde durmak, boşa zaman yitirmekten başka bir şey değil. Hayat böyle işte! Eskiden insanlara içerlerdim; sonra bir düşündüm, hayır, buna değmezdi! Sanki herkes komşusundan bir tekme bekliyor... o yüzden de ondan önce davranıp kendisi komşusuna bir tekme atmaya çalışıyor. Hayat böyle, anacığım!”</p>
				<p class="normal">Tam bir dinginlik içinde konuşuyordu; o kadar ki, evin aranacak olmasının yarattığı gerginlik yok olup gitmişti. Patlak gözlerinde aydınlık bir gülümseme vardı; bedeni o kadar da biçimli olmamasına karşın, genel hava olarak pek bir atletik, çevik görünüyordu.</p>

				<p class="normal">Ana göğüs geçirdi, sonra sımsıcak bir sesle:</p>
				<p class="normal">“Tanrı mutluluğu esirgemesin sizden Andreyciğim!” dedi.</p>
				<p class="normal">Yeniden semaverin önünde diz çöken Hohol:</p>
				<p class="normal">“Verirse mutluluğunu geri çevirmem, ama kendim de kalkıp ondan bunu dilemem!” dedi.</p>
				<p class="normal">Avludaki işini bitiren Pavel girdi içeri:</p>
				<p class="normal">“Dünyada bulamazlar!” dedi ve elini yüzünü yıkamaya başladı.</p>
				<p class="normal">Ellerini havluya dikkatle kurularken:</p>
				<p class="normal">“Korktuğunuzu gösterirseniz eğer, anneciğim,” dedi, “adamlar kuşkulanırlar: Bu kadın böyle tir tir titrediğine göre, demek bu evde bir şeyler gizliyorlar, diye düşünürler. Bizim kötü bir şeylerin peşinde olmadığımızı çok iyi biliyorsunuz. Gerçek bizden yana ve biz yaşamımız boyunca gerçeğin hizmetinde olacağız. İşte bizim bütün suçumuz! Bunda korkulacak bir şey var mı?”</p>
				<p class="normal">“Kendimi koyvermeyeceğimden emin olabilirsin Pavelciğim!” dedi Ana, ama hemen sonra ağzından şu sözleri kaçırdı: “Bari bir an önce gelseler!”</p>
				<p class="normal">O gece gelmediler. Ertesi sabah korkusuyla alay edebilecekleri olasılığına karşılık, Ana onlardan önce davranıp kendi kendisiyle alay etti:</p>
				<p class="normal">“Ben aslında korkmaktan korkmuştum!”</p>
				</body>
</html>