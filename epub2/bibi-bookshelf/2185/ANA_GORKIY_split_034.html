<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_32">I</h2>
				<p class="normal">Günün kalanı, bedeninin de ruhunun da lime lime olduğu hissini veren bir yorgunluk ve puslu, kopuk kopuk anılar arasında geçti. Ufak tefek subay, külrengi bir benek gibi hoplayıp zıplıyor, Pavel’in bronz yüzü ışıyor, Andrey’in gözleri gülüyordu.</p>
				<p class="normal">Odada gitti geldi, pencerenin önüne oturdu, sokağa baktı, yeniden kalkıp dolaştı; bu sırada kaşlarını kaldırıp indiriyor, titriyor, çevresine bakınıyor, ne olduğunu bilmeden sanki bir şeyler aranıyordu. Kafasının içi bomboştu. Su içti, ama susuzluğunu geçirmeye damla etkisi olmadı içtiği suyun; bağrında duyduğu derin acı ve o kahredici alçalma duygusu içini cayır cayır yakmayı sürdürdü. Gün ikiye ayrılmıştı: İlk bölümünün dolu dolu bir içeriği vardı; ikinci bölümü ise bomboştu; ilk bölümü dolduran her şey boşalıp gitmişti ve şimdi önünde yanıtsız koskoca bir soru dikilip duruyordu:</p>
				<p class="normal">“Ne yapmalı?”</p>
				<p class="normal">Kapı çalındı, Korsunova geldi. Ellerini kollarını sallayarak, bağırdı, ağladı, coştu, ter ter tepindi, bir şeyler önerdi, bir şeyler vaat etti, birilerini tehdit etti.</p>
				<p class="normal">Bütün bunları boş boş izledi Ana. Mariya susmak bilmiyor, cırlak sesiyle bağırıp duruyordu:</p>
				<p class="normal">“E-e, milletin damarına basarsan böyle olur! Bütün fabrika, bütün herkes nasıl da ayaklanıverdi!”</p>
				<p class="normal">“Öyle, öyle,” diyordu Ana usulca, başını sallayarak; sabit bakışlarıysa geçmişi –şimdi artık ancak geçmiş diye adlandırılabilecek şeyleri– arıyordu: Andrey ve Pavel’le birlikte kendisinden uzaklaşıp gitmiş şeyleri... Ağlayamıyordu; sıkışan kalbi kuruyup kalmıştı sanki; dudakları da kurumuştu, ağzının içi de kupkuruydu. Elleri titriyor, sırtı ince ince ürperiyordu.</p>
				<p class="normal">Akşam jandarmalar geldi. Ne şaşırttı, ne de korkuttu onu bu ziyaret. Büyük bir gürültü patırtıyla daldı adamlar içeri; pek bir neşeli, keyifli gibiydiler. Sarı suratlı subay pis pis sırıtarak:</p>
				<p class="normal">“Ee, keyifler nasıl?” dedi. “Yanılmıyorsam bu üçüncü karşılaşmamız?”</p>
				<p class="normal">Ana kupkuru dilini dudakları üzerinde gezdirdi, karşılık vermedi. Subay konuştu da konuştu; nasihatler verdi; konuşmaktan büyük keyif duyduğu belli oluyordu. Ancak adamın sözlerinden bir teki bile ulaşmadı Ana’ya, dolayısıyla da zerre kadar etkilemedi onu bu konferans. Ta ki, “Oğluna Tanrı ve Çar sevgisi aşılayamadığın için sen de de suç var anacığım,” diyene dek. Ana dikilmekte olduğu kapı ağzından subayın yüzüne bakmadan:</p>
				<p class="normal">“Evet, çocuklarımız ayıplayacaklar bizi,” dedi. “Onları yürüdükleri böylesi bir yolda tek başlarına bıraktığımız için haklı olarak ayıplayacaklar bizi!”</p>
				<p class="normal">“Ne diyorsun?” diye bağırdı subay. “Daha yüksek sesle konuş... seni duyamıyorum!”</p>
				<p class="normal">Ana göğüs geçirerek sözlerini yineledi:</p>
				<p class="normal">“Çocuklarımız, diyorum, bizi ayıplayacaklar!”</p>
				<p class="normal">Bunun üzerine subay çabuk çabuk, kızgın kızgın bir şeyler söyledi; ama sözlerinin hiçbiri Ana’ya dek ulaşmadı.</p>
				<p class="normal">Mariya Korsunova tanık olarak çağrılmıştı. Ana’nın hemen yanında duran, ancak ona hiç bakmayan Korsunova, subay kendisine bir şey sorduğunda, yerden bir selamdan sonra hızlı hızlı ve tekdüze bir şekilde hep aynı yanıtı veriyordu:</p>
				<p class="normal">“Bilmiyorum, ekselansları... Cahil bir kadınım ben... ufak bir işim var... aptalın teki olduğumdan aklım hiçbir şeye ermez... o yüzden de hiçbir şey bilmiyorum...”</p>
				<p class="normal">“Tamam, kes kes!” diyordu subay bıyıklarını çekiştirerek.</p>
				<p class="normal">Korsunova yine yerden bir selam veriyor, ancak bu arada subayın arkasından işaret ve ortaparmağı arasına başparmağını sokarak yumruk sallamayı da ihmal etmiyordu.</p>
				<p class="normal">“Sen de yapsana!” diye fısıldıyordu hatta Ana’ya da.</p>
				<p class="normal">Vlasova’nın üzerini aramasını emrettiklerinde gözlerini önce bir kırpıştırdı, sonra fal taşı gibi ayırarak ürkek ürkek:</p>
				<p class="normal">“Ekselansları,” dedi, “inanın ben o işin nasıl yapıldığını bilmem!”</p>
				<p class="normal">Subay öfkeyle ayağını yere vurdu, bağırdı, tehditler savurdu. Bunun üzerine Mariya gözlerini yere indirerek usulca Ana’ya rica etti:</p>
				<p class="normal">“Madem öyle... Pelageya Nilovna, düğmelerini çözer misin?”</p>
				<p class="normal">Ana’nın üzerini, giysilerini iyice yokladı; bir anda öfkeden yüzü kıpkırmızı oldu:</p>
				<p class="normal">“Ah, köpekler!” diye fısıldadı.</p>
				<p class="normal">Aramanın yapıldığı köşeye dönen subay sertçe:</p>
				<p class="normal">“Ne söyleniyorsun sen orda?” diye bağırdı.</p>
				<p class="normal">“Kadın işi, ekselansları, anlarsınız ya!..” diye mırıldandı Mariya ürkek ürkek.</p>
				<p class="normal">Subay arama tutanağını imzalamasını emredince Ana ağır, tutuk hareketlerle ve mürekkebi çokça biriktirdiği için ışıl ışıl parlayan kalın kalın kitap harfleriyle şunları yazdı:</p>
				<p class="normal">“Bir işçinin dul karısı Pelageya Vlasova.”</p>
				<p class="normal">“Bu da ne? Ne gereği vardı bunun?” diye bağırdı subay, yüzünü iğrenir gibi buruşturarak; sonra da hafif bir gülümsemeyle ekledi: “Yabaniler, n’olacak!”</p>
				<p class="normal">Jandarmalar gidince Ana pencerenin önüne dikilip, kollarını göğsünde kavuşturdu, gözlerini hiç kırpmadan, hiçbir şey görmeden uzun uzun, boş boş baktı durdu; kaşlarını iyice yukarı kaldırmış, dudakları incecik bir çizgiye dönüşmüştü; çenesini öyle kuvvetle sıkıyordu ki, az sonra dişleri sızlamaya başladı. Gazı tükenen lambada fitil çıtırdıyor, iyice ufalan alev can çekişiyordu. Lambaya üfleyerek karanlıkta kaldı. Zihninde tek bir açık, belirgin düşünce yoktu; ve bu kahredici zihinsel boşluk kara bir bulut gibi göğsünü dolduruyor, yüreğinin vuruşlarını zorlaştırıyordu. Öyle uzun sürdü ki bu kımıltısız duruşu, bacakları da, gözleri de yoruldu. Penceresinin altına gelen Mariya’nın sarhoş bir sesle bağırdığını duydu:</p>
				<p class="normal">“Pelageya? Uyuyor musun? Acıların kadını... kara bahtlım benim, uyu, uyu!”</p>
				<p class="normal">Üzerini bile çıkarmadan kendini yatağa attı Ana; aynı anda da güçlü bir girdabın kollarında kalmış gibi kendinden geçip, derin bir uykuya daldı.</p>
				<p class="normal">Düşünde, bataklığın arkasında, kente giden yol üzerindeki sarı kum tepeciğini gördü. Kum çekildiği için uçurum gibi derin bir çukur oluşmuştu tepenin bir yanında; Pavel burada, çukurun başında duruyor ve Andrey’in o hoş, çın çın öten sesiyle usul usul marşlarını mırıldanıyordu:</p>
				<p class="normal">Doğrul ve kalk, ey işçi halk...</p>
				<p class="normal">Ana kum tepesinin hemen önünden geçiyor ve elini alnına koyup oğluna bakıyordu. Göğün masmavi fonu üzerinde oğlunun çizgileri olanca açıklığıyla görülebiliyordu. Oğlunun yanına gitmeye, ona daha fazla yaklaşmaya utanıyordu Ana, çünkü gebeydi. Ayrıca kollarında da bir bebek vardı. Yürümesini sürdürdü. Kırlarda top oynayan çocuklar vardı, bir sürü çocuk... oynadıkları top kırmızıydı. Birden, kucağındaki bebek kollarını top oynayan çocuklara doğru uzatıp canhıraş bir sesle ağlamaya başladı. Ana, bebeğe meme verdi ve geri döndü; kum tepesinde bu kez askerler vardı ve süngülerini ona çevirmişlerdi. Hızla bozkırın ortasında yükselen kiliseye doğru koştu; bembeyaz, bulutlardan yapılmış gibi hafif ve olağanüstü yüksekti kilise. Birini toprağa veriyorlardı sanki; kapağı sıkı sıkıya çakılı, kocaman, kara bir tabut duruyordu orta yerde. Papazla yardımcısı beyaz ayin cüppeleri içinde ilahi okuyorlardı:</p>
				<p class="normal">Dirilip kalktı İsa babamız, ölüler arasından...</p>
				<p class="normal">Papaz yardımcısı buhurdanı salladı, başını eğerek Ana’yı selamladı, gülümsedi. Kızıla çalan sarı saçları ve güler yüzüyle Samoylov’a benziyordu. Kubbeden havlu gibi geniş güneş ışınları dökülüyordu. Her iki yandaki koro yerinde çocuklar ilahi okuyorlardı:</p>
				<p class="normal">Dirilip kalktı İsa babamız, ölüler arasından...</p>
				<p class="normal">“Yakalayın şunları!” diye bağırdı birden papaz; kilisenin tam ortasında duruyordu, üzerindeki beyaz ayin cüppesi kaybolmuş, yüzünde kırlaşmış, sert bir bıyık belirmişti. Herkes kaçışmaya başlamıştı. Buhurdanı bir yana fırlatıp, başını tıpkı Hohol gibi elleri arasına alan papaz yardımcısı da kaçıyordu. Ana, kucağındaki bebeği yere düşürdü; kaçışan insanlar bebeğe basmamaya özen göstererek yanından dolaşıyorlar, küçücük çıplak bedene ürkek bakışlar fırlatıyorlardı.</p>
				<p class="normal">Ana diz çökerek:</p>
				<p class="normal">“Yavrumu bırakmayın, onu da götürün!” diye haykırdı.</p>
				<p class="normal">Ellerini ardında kavuşturmuş, gülümseyerek ilahi okuyordu:</p>
				<p class="normal">Dirilip kalktı İsa babamız, ölüler arasından...</p>
				<p class="normal">Eğilip bebeği yerden kaldırdı Ana ve kaplamalık tahta yüklü bir arabaya koydu. Nikolay da arabanın yanında yürüyor ve kah kah gülerek:</p>
				<p class="normal">“Zor bir iş verdiler bana,” diyordu.</p>
				<p class="normal">Sokak çamurluydu; pencerelerden başlarını uzatan insanlar ıslık çalıyor, bağırıyor, el sallıyorlardı. Çok güneşli, sıcak bir gündü ve hiçbir yerde gölge yoktu.</p>
				<p class="normal">“Siz de ilahi okusanıza anacığım...” diyordu. “N’aparsınız, hayat böyle!”</p>
				<p class="normal">Ve herkesin sesini bastırarak ilahi okumayı sürdürüyordu. Ana onun ardı sıra yürüdü. Sonra birden tökezledi ve inlemelerin yükseldiği dipsiz bir derinliğe yuvarlandı...</p>
				<p class="normal">Titreyerek uyandı. Ama nasıl bir titreme! Tüm bedeni sarsılıyordu... Pürtük pürtük, ağır, kaba bir el yüreğini avuçlamış, oyun oynar gibi sıktıkça sıkıyordu. Fabrikanın düdüğü çaldı; ısrarlı, inatlı çalışından bunun ikinci düdük olduğunu çıkardı Ana. Oda karmakarışıktı, her şey yere savrulmuştu: Kitaplar, giysiler... döşeme tahtaları da çamur içindeydi.</p>
				<p class="normal">Kalktı, elini yüzünü yıkamadan, dua da etmeden, ortalığı toplamaya girişti. Mutfakta, ucunda kırmızı bez kalıntısı bulunan kırık bayrak direği ilişti gözüne; eğilip hınçla aldı direği ve o öfkeyle sobaya atmak istedi; sonra bir göğüs geçirdi, ucundaki kırmızı bez parçasını çıkardı, özenle katlayıp cebine koydu; sopasını ise dizinde kırıp, ocağın yanındaki odun gözünün içine attı. Camları ve yerleri soğuk suyla temizledi, semaveri yaktı, giyindi, mutfak penceresinin önüne oturdu ve... zihninde yine aynı soru canlandı:</p>
				<p class="normal">“Ne yapmalı?”</p>
				<p class="normal">Daha dua bile etmediği aklına gelince, gidip kutsal tasvirlerin önünde birkaç saniye ayakta durdu, sonra yerine dönüp yine oturdu. Yüreği bomboştu.</p>
				<p class="normal">Tuhaf bir sessizlik vardı ortalıkta: Dün dışarda bağırıp çağıran onca insan bugün sanki evlerine kapanmış, oturup sessizce yaşadıkları sıradışı günü düşünüyordu.</p>
				<p class="normal">Birden gençliğinde tanık olduğu bir görüntü canlandı belleğinde: Büyük toprak sahiplerinden Zausaylov ailesine ait asırlık park içinde, yüzü baştan sona ak nilüferlerle kaplı kocaman bir göl vardı. Havanın kapalı olduğu bir güz günü oradan geçerken, gölün ortasında bir sandal görmüştü. İnsanın içine hüzün salan sapsarı yapraklarla kaplı gölün karanlık, kıpırtısız sularına yapışmış gibiydi sandal. Ölü yapraklar arasında tek başına, kımıltısız duran bu küreksiz, boş sandaldan derin bir hüzün ve gizemli denebilecek bir keder yayılıyordu. Göl kıyısında uzunca bir süre öylece durup kayığı kıyıdan oraya kimin, ne için itmiş olabileceğini düşünmüştü. Aynı gün akşam, Zausaylov’ların kahyasının karısının gölde boğulduğunu öğrenmişti; hafif adımlarla, hızlı hızlı yürüyen, kara saçları hep dağınık, ufak tefek bir kadındı bu.</p>
				<p class="normal">Elini yüzünde gezdirdi, dünkü heyecan verici olaylar canlandı zihninde. Kafası bunlarla dolu, uzunca bir süre olduğu yerde oturup, bakışlarını soğuyan çayına dikti; alçakgönüllü ve akıllı biriyle oturup konuşmak, ona kafasını dolduran soruları sormak için büyük bir istek duyuyordu içinde.</p>
				<p class="normal">Onun bu isteğini yerine getirmek içinmiş gibi sanki, öğleden sonra Nikolay İvanoviç geldi. Ama onu görmek müthiş endişelendirdi Ana’yı; konuğunun selamını bile almadan, usulca:</p>
				<p class="normal">“Ah, anam babam,” dedi, “buraya gelmeniz büyük ihtiyatsızlık! Gördüler mi hemen yakalarlar sizi!”</p>
				<p class="normal">Ana’nın elini kuvvetle sıktıktan sonra gözlüklerini düzelten Nikolay, başını iyice ona doğru yaklaştırarak kaygılı ama sevecen bir tavırla:</p>
				<p class="normal">“Pavel ve Andrey’le birlikte bir karar almıştık,” dedi: “Onları tutuklayacak olurlarsa, hemen ertesi gün ben sizi kente götürüp bir yere yerleştirecektim. Evde arama yaptılar mı?”</p>
				<p class="normal">“Yaptılar. Her yeri karıştırdılar. Utanmaz, vicdansız herifler, benim üzerimi bile aradılar!”</p>
				<p class="normal">Nikolay omuz silkerek:</p>
				<p class="normal">“Niye utansınlar ki!” dedi ve ona neden kentte yaşaması gerektiğini anlatmaya başladı.</p>
				<p class="normal">Ana ona solgun bir gülümsemeyle bakarak, kendisi için kaygılanan dost sesini dinliyordu. Kentte yaşamasının gerekçeleri olarak sıraladığı şeyleri kavrayamamasına karşın, nasıl olup da ona böylesine sevecenlik ve güven duyabildiğine kendisi de şaşıyordu.</p>
				<p class="normal">“Pavel’imin de isteği böyle olduğuna göre... ve tabii bir de size yük olmayacaksam...”</p>
				<p class="normal">Nikolay onun sözünü keserek:</p>
				<p class="normal">“O konuda içiniz rahat olsun!” dedi. “Ben yalnız yaşıyorum... arada bir ablam gelir, o kadar!”</p>
				<p class="normal">Ana yüksek sesle düşünür gibi:</p>
				<p class="normal">“Yalnız, çalışıp yediğim ekmeği kendim kazanmak isterim,” dedi.</p>
				<p class="normal">“İstiyorsanız, bir iş ayarlarız size!”</p>
				<p class="normal">Oğlunun, Andrey’in ve öbür gençlerin işten, çalışmaktan anladıkları neyse, artık Ana da onu anlıyordu.</p>
				<p class="normal">Nikolay’a yaklaştı ve gözünü gözlerinin içine dikerek:</p>
				<p class="normal">“Bulacak mısınız bana iş?” dedi.</p>
				<p class="normal">“Evim küçüktür, bekar evi...”</p>
				<p class="normal">“Hayır... benim dediğim öyle iş değil...” dedi Ana usulca.</p>
				<p class="normal">Onun kendisini doğru anlamamış olmasına incinerek, üzgün üzgün iç çekti. Ama Nikolay, miyop gözlerinin içi gülerek, dalgın dalgın:</p>
				<p class="normal">“Pavel’in görüşüne gittiğinizde, kendileri için gazete çıkarılmasını isteyen köylülerin adreslerini öğrenmeye çalışın...” dedi.</p>
				<p class="normal">“Ben tanıyorum onları!” diye bağırdı Ana sevinçle. “Onları bulur ve ne yapmamı isterseniz yaparım! Benim yasak yayın taşıyabileceğim kimin aklına gelir? Tanrının yardımıyla fabrikaya öyle çok taşıdım ki onlardan!”</p>
				<p class="normal">Sırtında bir torba, elinde bir sopa, yollara düşmek, dere tepe demeden, o köy senin bu köy benim dolaşmak arzusu duydu birden.</p>
				<p class="normal">“Canım benim! Sizden çok rica ediyorum, lütfen bu işi bana verin. Her yere giderim. Başka illere, uzak bölgelere bile... her yerde yolumu bulurum! Yaz kış, gezginler gibi tıpkı, ta mezara dek dolaşır dururum. Böyle bir yazgıdan insan ancak övünç duyar!”</p>
				<p class="normal">Kendini, o köy senin bu köy benim, yoksul kulübelerinin pencereleri altında bir dilim ekmek dilenen yersiz yurtsuz, gezgin bir gariban olarak düşününce hüzünlendi.</p>
				<p class="normal">Nikolay uzanıp usulca elini tuttu onun ve sımsıcak avuçlarının içine alıp sevecenlikle okşadı. Sonra saatine bakarak:</p>
				<p class="normal">“Bu konuyu sonra konuşuruz,” dedi.</p>
				<p class="normal">“Canım benim!” diye haykırdı Ana. “Canımız, ciğerimiz çocuklarımız özgürlüklerini, hayatlarını koyuyorlar ortaya, gözlerini kırpmadan ölüme atılıyorlar... Ben bir ana olarak eli kolu bağlı nasıl dururum?”</p>
				<p class="normal">Nikolay’ın yüzü bembeyaz oldu; Ana’ya sevecenlikle bakarak:</p>
				<p class="normal">“Biliyor musunuz,” dedi usulca, “ilk kez duyuyorum böyle sözleri!”</p>
				<p class="normal">“Ah, bilemiyorum bilemiyorum!” dedi Ana, başını hüzünle sallayarak; sonra ellerini çaresizlikle iki yana açtı: “Şu ana yüreğimde kopan fırtınayı dile getirecek sözleri bir bulabilsem...”</p>
				<p class="normal">İçinde kabaran, bir türlü dile getiremediği öfkenin kor ateşi yüreğini dağlamış gibi hop diye yerinden fırladı:</p>
				<p class="normal">“İki gözü iki çeşme ağlatırdım herkesi...” dedi. “Vicdansızları ve kötü yüreklileri bile!”</p>
				<p class="normal">Saatine yeniden bakan Nikolay da yerinden kalktı:</p>
				<p class="normal">“Nasıl, anlaştık, değil mi? Kente gelip, benim yanıma yerleşiyorsunuz.”</p>
				<p class="normal">Başını sallayarak sessizce onayladı Ana onu.</p>
				<p class="normal">“Peki ne zaman taşınabilirsiniz?” dedi Nikolay; sonra yalvarırca: “Ne kadar çabuk olursa o kadar iyi olur...” diye ekledi. “Yoksa gözüm arkada kalacak... sizin için kaygılanıp duracağım!”</p>
				<p class="normal">Şaşkınlıkla baktı Ana karşısındaki adama: Üzerinde basit bir kara ceket, kambur, miyop, başı önünde, utangaç utangaç karşısında duruyor, başka derdi tasası yokmuş gibi kendisi için kaygılanacağını söylüyordu... Her şeyi başkasından ödünç alınmış gibi, üzerinde iğreti duruyordu.</p>
				<p class="normal">Gözlerini yere indirerek:</p>
				<p class="normal">“Paranız var mı?” diye sordu Nikolay.</p>
				<p class="normal">“Yok!”</p>
				<p class="normal">Hemen cebinden cüzdanını çıkardı, içinden aldığı parayı Ana’ya uzattı:</p>
				<p class="normal">“Buyrun!”</p>
				<p class="normal">“Şaşılacak şey!” dedi Ana. Her şey nasıl da farklı! Paranın bile değeri yok! Oysa ruhlarını satılığa çıkarıyor insanlar para için... sizin içinse ha var ha yok! Yalnızca başkalarına yardım etmek için tutuyorsunuz onu sanki!”</p>
				<p class="normal">Nikolay belli belirsiz bir gülümsemeyle:</p>
				<p class="normal">“Müthiş sıkıntı verici, tatsız bir şeydir para!” dedi. “Alması da sıkıntı, vermesi de sıkıntı...”</p>
				<p class="normal">Elini uzatıp Ana’nın elini kuvvetle sıktı, ricasını yineledi:</p>
				<p class="normal">“Şu taşınma işini... ne kadar çabuk gerçekleştirirseniz o kadar iyi olur!”</p>
				<p class="normal">Ve hep yaptığı gibi sessizce uzaklaştı.</p>
				<p class="normal">Ana bir süre baktı onun arkasından.</p>
				<p class="normal">“Ne iyi bir insan!” diye düşündü. “Ve bana hiç acımıyordu...”</p>
				<p class="normal">Nikolay’ın kendisine acımaması keyfini mi kaçırmıştı, yoksa buna yalnızca şaşırmış mıydı; bunu kendisi de anlayamadı.</p>
				</body>
</html>