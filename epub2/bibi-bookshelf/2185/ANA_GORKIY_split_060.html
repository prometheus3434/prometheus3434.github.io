<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_58">XXVII</h2>
				<p class="normal">Mahkemeden çıkınca şaşa kaldı: Karanlık çökmüştü kente, sokak lambaları yanıyordu ve gök yıldızlarla kaplıydı. Adliyenin önünde insanlar toplanmıştı. Hava soğuktu, ayakların altında karlar kütürdüyordu. Birbirini kesen genç sesler çınlıyordu havada. Başına boz bir başlık giymiş bir adam Sizov’un yüzüne bakarak telaşla:</p>
				<p class="normal">“Sonuç?” diye sordu.</p>
				<p class="normal">“Sürgün!”</p>
				<p class="normal">“Hepsi mi?”</p>
				<p class="normal">“Hepsi!”</p>
				<p class="normal">“Teşekkürler!” dedi adam ve uzaklaştı.</p>
				<p class="normal">“Görüyor musun...” dedi Sizov, “merak ediyor insanlar, soruyorlar...”</p>
				<p class="normal">Birden on kadar genç kız ve delikanlı çevrelerini sardı; öyle bağırıyorlar, öyle art arda sorular soruyorlardı ki, bu durum başkalarının da oraya yönelmesini sağladı. Ana’yla Sizov durdular. Verilen cezanın ne olduğu, mahkemede kimin nasıl davrandığı, kimin nasıl bir konuşma yaptığı gibi şeyler soruyorlar ve bütün sorularında, insanda onların meraklarını giderme arzusu uyandıran alabildiğine içten, yakıcı bir ilgi, öğrenme açlığı duyumsanıyordu.</p>
				<p class="normal">İçlerinden biri:</p>
				<p class="normal">“Arkadaşlar!” dedi. “Şu hanım, Pavel Vlasov’un annesi!”</p>
				<p class="normal">Hemen değil, ama kısa sürede bütün sesler kesildi!</p>
				<p class="normal">“İzin verin de elinizi sıkayım!”</p>
				<p class="normal">Biri kuvvetle elini sıktı Ana’nın; bir başkası heyecanla:</p>
				<p class="normal">“Oğlunuz, hepimiz için cesaret simgesi olacak!” diye haykırdı.</p>
				<p class="normal">“Yaşasın Rus işçileri!” diye çınladı bir başka ses.</p>
				<p class="normal">Haykırışlar yükseldi, çoğaldı; değişik yerlerden değişik bağırışlar duyuluyor, yeni yeni insanlar koşup geliyor, Ana’yla Sizov’un çevresi kalabalıklaştıkça kalabalıklaşıyordu. Feryat figan çalmaya başlayan polis düdükleri, bağırışları bastıramadı. Sizov gülüyor, Ana’ya ise bütün bunlar tatlı bir düş gibi geliyordu. Gülümsüyor, uzanan elleri sıkıyor, başıyla selam veriyordu; sevinç gözyaşları boğazını tıkıyor, yorgunluktan bacakları titriyor, ama bütün bu mutlu havayı yutarcasına içine alan sevinç dolu yüreği, durgun bir gölün yüzü gibi duygularını ve izlenimlerini yansıtıyordu. Hemen yanı başında birisi açık, anlaşılır, ama sinirli bir sesle:</p>
				<p class="normal">“Yoldaşlar!” dedi. “Rus halkının iliğini, kanını emen doymak bilmez canavar bugün de yeni kurbanlarını yuttu!”</p>
				<p class="normal">“Hadi biz gidelim artık Ana,” dedi Sizov.</p>
				<p class="normal">Tam o sırada Saşa göründü, Ana’nın koluna girip yolun öbür tarafına geçirirken:</p>
				<p class="normal">“Böyle gelin lütfen!” dedi. “Şimdi tekme tokat girişecek polisler... ya da tutuklayacaklar herkesi... E? Sürgün mü? Sibirya’ya mı?”</p>
				<p class="normal">“Evet, evet!”</p>
				<p class="normal">“Konuşması nasıldı? Aslında tahmin edebiliyorum. Herkesten daha güçlü, daha yalın ve daha sertti, değil mi? Aslında son derece hassas, sevecen bir insandır, ama duygularını göstermekten utanır.”</p>
				<p class="normal">Saşa’nın soluk soluğa fısıldadığı bu sevgi sözleri heyecanını geçirerek, yeniden güçlendirdi Ana’yı.</p>
				<p class="normal">Saşa’nın elini bedenine bastırarak:</p>
				<p class="normal">“Ne zaman gideceksiniz yanına?” diye sordu sevecenlikle.</p>
				<p class="normal">“Yapmakta olduğum işi yapabilecek birini bulur bulmaz. Benim dava da karara kaldı, herhalde beni de Sibirya’ya sürecekler; bir dilekçe verip onun bulunduğu yere sürülmemi isteyeceğim...”</p>
				<p class="normal">Geriden Sizov’un sesi duyuldu:</p>
				<p class="normal">“Benden selam söyleyin kendisine! Sizov, deyin. Fyodor Mazin’in amcası... tanıyacaktır...”</p>
				<p class="normal">Saşa durdu, Sizov’a döndü, elini uzattı:</p>
				<p class="normal">“Fedya’yı tanıyorum. Adım Aleksandra.”</p>
				<p class="normal">“Ya baba adınız?”</p>
				<p class="normal">Sizov’un yüzüne baktı Saşa:</p>
				<p class="normal">“Babam yok benim.”</p>
				<p class="normal">“Öldü mü?”</p>
				<p class="normal">“Hayır, yaşıyor!” dedi genç kız; sesinde ve yüzünde inatçı bir ifade belirmişti. “Büyük toprak sahibidir, bu aralar bucak müdürü de oldu, köylüleri soymakla meşgul!”</p>
				<p class="normal">“Demek öyle?” dedi Sizov, bir süre sustu, sonra genç kızın yanı sıra yürür ve kaş altından ona bakarken, “Hoşça kal Ana!” dedi. Ben sola sapıyorum. Hoşça kalın genç bayan... yine siz bilirsiniz ama babanız hakkında bu kadar sert olmayın!”</p>
				<p class="normal">Saşa tutkuyla haykırdı:</p>
				<p class="normal">“Oğlunuz, başkalarına zarar veren pisliğin teki olsaydı ve siz ondan tiksinseydiniz, bunu herkese söyler miydiniz?”</p>
				<p class="normal">Yaşlı adam hemen karşılık vermedi. Neden sonra:</p>
				<p class="normal">“Söylerdim...” dedi.</p>
				<p class="normal">“Demek ki sizin için gerçek, oğlunuzdan daha değerli; benim için de, aynı şekilde, babamdan daha değerli...”</p>
				<p class="normal">Sizov başını sallayarak gülümsedi, sonra içini çekerek:</p>
				<p class="normal">“Eh, siz!” dedi. “Çok zekisiniz! Yaşlıları kolayca tuş eden yaman bir kızsınız... Hoşça kalın! Size iyilikler, güzellikler dilerim! İnsanlara biraz daha hoşgörülü olun, olmaz mı? Hoşça kal, Nilovna! Pavel’i görürsen söyle ona: Konuşmasını dinledim. Hepsini anlamadım, hatta bazı yerlerde korktum, ama söyledikleri doğruydu... böyle söyle ona...”</p>
				<p class="normal">Şapkasını hafifçe kaldırıp hanımları selamladı, ağır ağır sokağa saptı.</p>
				<p class="normal">Gülen, iri gözleriyle bir süre onu izleyen Saşa:</p>
				<p class="normal">“İyi bir adama benziyor...” dedi.</p>
				<p class="normal">Saşa’nın yüzü bugün her zamankinden daha yumuşak, daha sevimli gibi geldi Ana’ya.</p>
				<p class="normal">Eve varınca, sıkı sıkıya birbirlerine sokularak divana oturdular. Ana bir süre sessizlikte kendini dinledi, sonra yeniden Saşa’nın, Pavel’in yanına gitmesi konusunu açtı. Genç kız, dalgın dalgın gür kaşlarını kaldırarak, iri, hülyalı gözlerini uzaklarda bir noktaya dikti. Solgun yüzünden, iç dünyasında bir yolculuğa çıktığı anlaşılıyordu.</p>
				<p class="normal">“Sonra... çocuklarınız olunca, ben gelir bakarım. Buradan daha kötü olmaz oradaki yaşamımız da... Pavelciğimin elleri altındır, bir iş bulur orada...”</p>
				<p class="normal">Ana’nın yüzüne meraklı bir bakış fırlatan Saşa:</p>
				<p class="normal">“Şimdi gitmeyecek misiniz onunla birlikte?” diye sordu.</p>
				<p class="normal">Ana göğüs geçirerek:</p>
				<p class="normal">“Ne yararım olabilir ki ona orada?” dedi. “Kaçmaya kalktığında da ayak bağı olurum. Hem kendisinin de razı olacağını hiç sanmam...”</p>
				<p class="normal">Saşa başını sallayarak onayladı onu:</p>
				<p class="normal">“Evet, razı olmaz...”</p>
				<p class="normal">Ana hafif bir böbürlenmeyle:</p>
				<p class="normal">“Bereket bir işim var...” dedi.</p>
				<p class="normal">“Evet!” diye dalgın dalgın onayladı onu Saşa. “Bu, iyi...”</p>
				<p class="normal">Birden, kafasındaki bir düşünceden kurtulmak ister gibi ürpererek, usulca:</p>
				<p class="normal">“Durmaz oralarda, kesin kaçar...” diye ekledi.</p>
				<p class="normal">“O zaman siz ne yapacaksınız? Hele bir de çocuk olursa?”</p>
				<p class="normal">“Hele bir o günler gelsin. Beni hiç hesaba katmamalı... ben de ona ayak bağı olmak istemem. Ondan ayrılmak çok zor olacak, ama sanırım üstesinden gelebilirim. Kesinlikle ayak bağı olmayacağım ona... olmayacağım!”</p>
				<p class="normal">Ana, onun bu söylediklerini yapabileceğini hissediyordu; acıdı Saşa’ya, kucaklayarak kendine çekti onu:</p>
				<p class="normal">“Canım benim, zor günler bekliyor sizi!” dedi.</p>
				<p class="normal">Saşa bütün bedeniyle ona sokularak yumuşacık gülümsedi.</p>
				<p class="normal">Nikolay geldi; yorgundu; soyunurken çabuk çabuk konuştu:</p>
				<p class="normal">“Hadi bakalım, Saşa, henüz yakayı kaptırmamışken hemen uzaklaşın buradan! Sabahtan beri iki sivil polis bir an olsun peşimden ayrılmadılar... Öyle sakınmadan yapıyorlardı ki işlerini, işin ucunda bir tutuklamanın olduğu kesin! Önsezilerim yanıltmaz beni. Bir yerlerde bir şeyler oldu besbelli! Aklıma gelmişken: Şu, Pavel’in bugün mahkemede yaptığı konuşmanın metni. Basılmasına karar verildi. Lyudmila’ya verin bunu ve elini çabuk tutması için yalvarın kendisine. Pavel’in konuşması bir harika, Nilovna! Sivil polislere karşı dikkatli olun, Saşa!”</p>
				<p class="normal">Bunları söylerken bir yandan da üşüyen ellerini kuvvetle birbirine sürtüyordu; sonra çalışma masasına gidip telaşla çekmeceleri çekti, içlerinden aldığı bazı kağıtları yırtarken, bazılarını bir kenara ayırıyordu; kaygılıydı, ortalığı karmakarışık etmişti.</p>
				<p class="normal">“Daha geçenlerde temizlemiştim burayı, ama yine ne kadar çok şey birikmiş! Kahretsin! Biliyor musunuz, Nilovna, bu gece siz de burada kalmasanız iyi olur... Oldukça sıkıcı sahneler yaşanabilir bu gece burada... ve adamlar sizi de tutuklayabilirler... Oysa siz her yerde Pavel’in konuşmasını dağıtacaksınız...”</p>
				<p class="normal">“Beni tutuklayıp da ne yapacaklar?” dedi Ana.</p>
				<p class="normal">Elini gözlerinin önünde şöyle bir sallayan Nikolay, kendinden emin bir tavırla:</p>
				<p class="normal">“Ben iyi koku alırım!” dedi. “Hem siz de Lyudmila’ya yardımcı olsanız iyi olur... Tehlikenin merkezinden ne kadar uzak olursanız, o kadar iyi olur...”</p>
				<p class="normal">Oğlunun konuşmasının basılmasına yardım etme fikri hoşuna gitti Ana’nın.</p>
				<p class="normal">“Madem öyle, gideyim...” dedi.</p>
				<p class="normal">Ağzından çıkanlara kendisi de şaşarak, tam bir güvenle:</p>
				<p class="normal">“Çok şükür artık hiçbir şeyden korkmuyorum!” diye ekledi usulca.</p>
				<p class="normal">Nikolay ona bakmadan:</p>
				<p class="normal">“Harika!” diye bağırdı. “Bana bir de şeyi söyleyin... bavulumla iç çamaşırlarımın nerede olduğunu... Bütün eve pençelerinizi geçirdiniz, kişisel mülkiyetimde olan eşyalarımın bile nerede olduğunu bilemiyorum...”</p>
				<p class="normal">Saşa, sessizce, yırtık kağıt parçalarını sobada yakıyor, yanık kağıtları dağıtıp sobanın külüne karıştırıyordu.</p>
				<p class="normal">Nikolay, Saşa’ya elini uzatarak:</p>
				<p class="normal">“Hadi gidin artık, Saşa!” dedi. “Hoşça kalın! Elinize ilginç bir kitap geçecek olursa bana ulaştırmayı unutmayın... Hoşça kalın, değerli yoldaş! Ve dikkatli olun...”</p>
				<p class="normal">“Ne kadar tutarlar sizi içerde?” diye sordu Saşa.</p>
				<p class="normal">“Onun orasını şeytan bilir! Bana soracakları epey şey olsa gerek! Nilovna, siz de Saşa’yla çıkın, iki kişiyi izlemek daha zordur...”</p>
				<p class="normal">“Peki!” dedi Ana. “Hemen üzerimi değişiyorum...”</p>
				<p class="normal">Dikkatle Nikolay’ı izliyor, ama yüzünün her zamanki iyi, yumuşak ifadesinin gerisindeki hafif bir kaygıdan başka belirgin bir şey göremiyordu. Herkesten daha çok sevdiği bu adam, ne gereksiz bir telaş içindeydi, ne de heyecanlıydı. Herkese aynı dikkat, aynı ilgi ve sevecenliği gösteren, her zamanki gibi kendi iç dünyasında, yalnız, sakin ve herkesten biraz ilerde yaşayan, hep aynı Nikolay’dı. Ana, onun en çok kendisine yakınlaştığını biliyor ve onu ihtiyatlı denebilecek, sanki kendi kendine inanmayan bir sevgiyle seviyordu. Şu anda ona müthiş acıyor, ama bu duygusunu ona belli ederse Nikolay’ın elinin ayağının birbirine dolanacağını, utanacağını ve hep olduğu gibi komik duruma düşeceğini biliyor, onu bu durumda görmek istemediği için de kendini tutuyordu.</p>
				<p class="normal">Üzerini değişip yeniden içeri girdiğinde Nikolay Saşa’yla vedalaşıyordu:</p>
				<p class="normal">“Harika! Böylesi hem onun için, hem de sizin için iyi! Bir parçacık bireysel mutluluğun kimseye bir zararı dokunmaz. Hazır mısınız, Nilovna?”</p>
				<p class="normal">Ana’nın yanına geldi, gülümseyerek gözlüklerini düzeltti.</p>
				<p class="normal">“Eh, hoşça kalın! Sanırım bir üç-dört ay... bilemediniz altı ay kadar görüşemeyeceğiz! Altı ay o kadar da az bir süre değil insan yaşamında... Kendinize iyi bakın lütfen, tamam mı? Gelin de sizi bir kucaklayayım!”</p>
				<p class="normal">İncecik, ama güçlü kollarını Ana’nın boynuna doladı, gülümseyerek gözlerinin içine bakarken:</p>
				<p class="normal">“Herhalde size aşık oldum...” dedi. “Durmadan kucaklıyorum sizi!”</p>
				<p class="normal">Ana karşılık vermedi, onu alnından, yanaklarından öptü; titrediklerini görmesin diye ellerini gevşekçe iki yanına sarkıtmıştı.</p>
				<p class="normal">“Yarın çok dikkatli olmalısınız! Lyudmila’nın yanında bir yumurcak var, yarın sabah onu yollayın buraya, belli etmeden çevreye bir göz atsın... Pekâlâ yoldaşlar, hadi hoşça kalın! Her şey yolunda gibi!”</p>
				<p class="normal">Yolda yürürlerken, Saşa:</p>
				<p class="normal">“Gerektiğinde ölüme de aynı sadelikle gider,” dedi Ana’ya. “Olsa olsa, az önce olduğu gibi birazcık heyecanlanır. Ölüm, yüzüne baktığında da gözlüklerini düzeltir, ‘harika!’ der ve ölür.”</p>
				<p class="normal">“Seviyorum onu!” diye mırıldandı Ana.</p>
				<p class="normal">“Beni ise hayretler içinde bırakıyor... Onu sevmek... hayır! Ona saygı duyuyorum. İyi bir insan olmasına, hadi, hatta, zaman zaman sevecen biri olmasına karşın, nasıl söylesem, kuru biri... yeterince insancıl değil... Galiba izleniyoruz? Burada ayrılalım. İzlendiğiniz kanısına varırsanız Lyudmila’ya gitmeyin.”</p>
				<p class="normal">“Biliyorum!” dedi Ana. Ama Saşa uyarısını yineledi.</p>
				<p class="normal">“Lyudmila’ya gitmeyin! Öyle bir durum olursa bana gelin, Şimdilik hoşça kalın!”</p>
				<p class="normal">Hızla dönüp ters yöne yürümeye başladı.</p>
				</body>
</html>