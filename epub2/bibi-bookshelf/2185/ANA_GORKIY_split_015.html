<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_14">XII</h2>
				<p class="normal">Vlasovların ufak, külrengi evi, işçi mahallesinde gitgide daha büyük bir ilgi odağı olmaya başlamıştı. Daha çok kuşkulu bir ihtiyat ve bilinçsiz bir düşmanlıktan kaynaklanan bu ilgide güven duygusuyla karışık bir merak da vardı.</p>
				<p class="normal">Bazen biri çıkar gelir, iki yanına dikkatle bakına bakına:</p>
				<p class="normal">“Baksana, kardeş,” derdi. “Kitaplar okuyormuşsun sen, öyleyse yasaları da biliyorsundur. Şimdi benim şöyle bir sorunum var...”</p>
				<p class="normal">Ve Pavel’e ya polisin, ya da fabrika yönetiminin yaptığı bir haksızlığı anlatırdı. Karmaşık sorunlarda Pavel yakınmacıya kentte tanıdığı avukatın adresini yazar verirdi; kendisinin altından kalkabileceği bir sorunsa söz konusu olan, bildiği her şeyi etraflıca açıklardı.</p>
				<p class="normal">Her konuda alabildiğine açık ve korkusuzca konuşan, anlatılanları can kulağıyla dinleyen, kendine özgü karmaşıklığı olan her özel olayı inatla çözmeye çalışan ve her zaman binlerce sağlam ilmekle insanları birbirine bağlayan ortak ipi ne yapıp edip ortaya çıkaran bu genç ve ciddi adama karşı insanlarda yavaş yavaş bir saygı uyanmaya başlamıştı.</p>
				<p class="normal">“Bataklık kopeği” olayından sonra Pavel’in önemi büsbütün arttı insanların gözünde.</p>
				<p class="normal">Fabrikanın arkasında, onu nerdeyse bir halka şeklinde çevirircesine, içinde tek tük kayın ve çamların bittiği büyücek bir bataklık uzanırdı. Yazın oradan geniz yakıcı yoğun bir kokuyla birlikte sarımtırak bir buğu ve sivrisinek bulutları yükselir, işçi mahallesine sıtma yayardı. Bataklık fabrikaya aitti. Yeni müdür buradan yararlanmak için bataklığı kurutmayı düşünüyordu; daha doğrusu buradan çıkarılacak turbadaydı<sup class="calibre3"><a href="ANA_GORKIY_split_068.html#footnote-100-6" id="footnote-100-6-backlink" name="footnote-100-6-backlink">[6]</a></sup> gözü. Bu önlemin çevreyi daha sağlıklı kılacağını, herkesin yaşam koşullarını düzelteceğini söylüyordu. Böylece, bataklığın kurutulması çalışmalarında kullanılmak üzere işçi ücretlerinden ruble başına birer kopek kesilecekti.</p>
				<p class="normal">İşçileri çok heyecanlandırdı bu karar; özellikle de memurların bu yükümlülüğün dışında tutulmalarına içerlemişlerdi.</p>
				<p class="normal">Ruble başına birer kopeklik kesintiye ilişkin Müdüriyet emrinin ilan edildiği cumartesi günü, Pavel hasta olduğu için işe gitmemişti, dolayısıyla da gelişmeden haberi yoktu. Ertesi gün pazar ayininden sonra, aklı başında bir ihtiyar olan döküm işçisi Sizov ile, uzun boylu, ters bir adam olan tesviyeci Mahotin, Pavel’e gelip olup bitenleri anlattılar.</p>
				<p class="normal">“Biz, daha yaşlılar aramızda toplandık...” diye ağır ağır anlatmaya başladı Sizov. “Aramızda görüştük... sonunda arkadaşlar bizi danışmamız için sana yolladılar: Okumuş, bilgili adamsın sen: Sivrisineklerle savaşmak için Müdüre ücretlerimizden kesinti yapma hakkı tanıyan bir yasa var mı?”</p>
				<p class="normal">Mahotin, ufacık gözleri ışıl ışıl:</p>
				<p class="normal">“Unutmayın!” dedi. “Dört yıl önce de hamam yapacağız diye para topladılardı bu sahtekârlar. Üç bin sekiz yüz ruble toplandıydı. Ne hamam var ortada, ne de para!”</p>
				<p class="normal">Pavel onlara bunun haksız bir vergiden başka bir şey olmadığını, fabrikanın apaçık bu işten kazanç sağlama peşinde olduğunu açıkladı. İhtiyarlar yüzleri bir karış ayrıldılar. Onları kapıya kadar geçirip dönen Ana:</p>
				<p class="normal">“Görüyorsun, Pavelciğim,” dedi gülümseyerek, “artık ihtiyarlar da sana akıl danışmaya geliyorlar!”</p>
				<p class="normal">Annesine yanıt vermeyen Pavel kaygılı bir yüzle masaya oturup bir şeyler yazmaya başladı. Birkaç dakika sonra yazdığı kağıdı katlayıp annesine uzatarak:</p>
				<p class="normal">“Senden bu kağıdı kente götürmeni rica ediyorum,” dedi.</p>
				<p class="normal">“Tehlikeli bir şey mi bu?” diye sordu Ana.</p>
				<p class="normal">“Evet. Orda bizim gazetemiz basılıyor. Bu yeni kesinti hikâyesinin de basılacak sayıya girmesi çok iyi olur.”</p>
				<p class="normal">“Evet, evet!” diye mırıldandı Ana. “Hemen giyinir giderim.”</p>
				<p class="normal">Oğlunun ona verdiği ilk görevdi bu. Hele Pavel’in olayın iç yüzünü kendisine açık açık anlatmasından nasıl sevinç duymuştu...</p>
				<p class="normal">“Çok iyi anlıyorum, Pavelciğim,” dedi üzerini giyinirken. “Bu yaptıkları resmen soygun! Şey... Yegor İvanoviç miydi adamın adı?”</p>
				<p class="normal">Gece geç vakit döndü eve; yorgun, ama mutluydu.</p>
				<p class="normal">“Saşenka’yı gördüm!” dedi oğluna. “Sana selamı var. Şu... Yegor İvanoviç de ne kadar alçakgönüllü bir insan öyle... bir de şakacı ki!”</p>
				<p class="normal">Pavel usulca:</p>
				<p class="normal">“Onlardan hoşlanmana sevindim,” dedi.</p>
				<p class="normal">“Yapmacıksız insanlar, Pavelciğim! İnsanların yalın, oldukları gibi, yapmacıksız olmaları ne güzel! Hepsi de sana saygı duyuyor!”</p>
				<p class="normal">Pazartesi Pavel yine gitmedi fabrikaya; başı ağrıyordu. Öğleyin Fedya Mazin geldi: Heyecanlı, mutlu, koşmaktan soluk soluğaydı.</p>
				<p class="normal">“Hadi, gidiyoruz!” dedi. “Bütün fabrika ayakta. Beni de seni çağırmam için gönderdiler. Sizov’la Mahotin durumu en iyi senin açıklayabileceğini söylüyorlar. Bir bilsen, neler oluyor!”</p>
				<p class="normal">Pavel karşılık vermeden giyinmeye başladı.</p>
				<p class="normal">“Bütün kadınlar da orda! Öyle bir şamata koparıyorlar ki!”</p>
				<p class="normal">“Ben de geliyorum!” dedi Ana. “Neler oluyor orda, gidip göreceğim!”</p>
				<p class="normal">“Gel!” dedi Pavel.</p>
				<p class="normal">Yolda hiç konuşmadan, hızlı hızlı yürüdüler. Önemli bir şeyler olacağını sezinleyen Ana, heyecandan tıkanacak gibiydi. Fabrika kapısına öfkeyle bağırıp çağıran bir kadın kalabalığı birikmişti. Kapıdakilerin arasından süzülüp fabrikanın avlusuna girdiklerinde kendilerini uğuldayan bir yoğun-kara kalabalığın içinde buldular. Ana, herkesin başının aynı tarafa dönük olduğunu fark etti: Sizov, Mahotin, Vyalov ve işçiler arasında sözü geçen, etkili beş yaşlı işçi demirhanenin kırmızı tuğla duvarı önüne yığılı hurda demirlerin üzerine çıkmışlar, ellerini kollarını sallayarak kalabalığa bir şeyler anlatmaya çalışıyorlardı.</p>
				<p class="normal">“Vlasov geldi!” diye bağırdı kalabalıktan biri.</p>
				<p class="normal">“Vlasov mu? Hemen buraya alın kendisini!”</p>
				<p class="normal">“Susss!” sesleri duyuldu birkaç yerden birden.</p>
				<p class="normal">Yakınlarda bir yerden Rıbin’in ahenkli sesi duyuldu:</p>
				<p class="normal">“Sorun 1 kopek sorunu değil... adalet sorunu, hakkımızın yenilmesi sorunu! Öbür kopeklerden daha yuvarlak değil bizim kopeğimiz... ama daha ağır! Müdürün rublesinden daha çok kan ve ter var çünkü bizim kopekçiklerimizin üzerinde! Dolayısıyla bizim değer verdiğimiz, üzerine titrediğimiz şey 1 kopek değil, alınteri, kan ve gerçektir!”</p>
				<p class="normal">Bu sözlerle elektriklenen kalabalıktan haykırışlar yükseldi:</p>
				<p class="normal">“Yaşa, Rıbin!”</p>
				<p class="normal">“Ateşçi doğru söylüyor!”</p>
				<p class="normal">“Vlasov geldi!”</p>
				<p class="normal">Makinelerin ağır iniltisini, buharın derin soluklarını ve tellerin ince titreyişlerini bastıran insan sesleri giderek baş döndürücü bir burgaca dönüşüyordu. İnsanlar ellerini kollarını sallayarak telaşla ordan oraya koşuşuyor, iğneleyici sözlerle birbirlerini kışkırtıyorlardı. Yorgun göğüslere gizlenmiş uyuklayıp duran öfke, başını kaldırmış, boşalacak bir yer, bir çıkış arıyor; genişçe açtığı kara kanatlarını sevinçle çırparak, insanları birbirlerine daha, daha sıkı bağlıyor, ardı sıra sürüyor, birbirleriyle çarpıştırıyor, onlarda yakıcı bir hınç, kin yaratıyordu. Kalabalığın üzerinde is, kurum ve tozdan oluşan bir bulut salınıyor, kıpkırmızı kesilmiş is karası yüzlerde ter simsiyah izler bırakıyor, gözler ışıyor, dişler parıldıyordu.</p>
				<p class="normal">Sizov’la Mahotin’in yanında birden Pavel göründü:</p>
				<p class="normal">“Yoldaşlar!” diye bağırdı.</p>
				<p class="normal">Oğlunun yüzü solgun gibi geldi Ana’ya; dudakları da titriyordu sanki. Elinde olmadan önündekileri itekleyip öne geçmeye çalışınca, sinirli birtakım sesler uyardı kendisini:</p>
				<p class="normal">“Dursana! Nereye sokuluyorsun!”</p>
				<p class="normal">Ona engel olmaya, geçit vermemeye çalıştılar, ama yılmadı; en önde, oğlunun yanında durma arzusunu yenemeyerek dirsekleriyle, omuzlarıyla insanları yara yara ilerledi.</p>
				<p class="normal">Her zaman derin bir anlam yüklediği “yoldaşlar” sözcüğünü, kavgaya atılmış olmanın sevincinden boğazı yanmış gibi göğüsten, kısık bir sesle söylemişti Pavel. Hakikat hayalinin ateşiyle yanmış yüreğini kendisini dinleyenlerin üzerine fırlatmak için dayanılmaz bir istek duyuyordu içinde.</p>
				<p class="normal">“Yoldaşlar!” dedi yeniden. Bu sözcük onu heyecanlandırıyor, ona güç veriyordu. “Kiliseleri de, fabrikaları da yapan biziz! Zinciri döven, parayı basan yine biziz! Biz o canlı gücüz ki, beşikten mezara dek herkese yediği ekmeği, zevk ve sefasını sürdüğü her şeyi biz sağlarız!”</p>
				<p class="normal">“Hay ağzına sağlık!” diye bağırdı Rıbin.</p>
				<p class="normal">“Her zaman, her yerde en çok çalışan biziz, ama en kötü yaşayan yine biziz! Hiç kimse bizi düşünmez! Hiç kimse bizim iyiliğimizi istemez! Hiç kimse bizi insan yerine koymaz!”</p>
				<p class="normal">Yankı gibi bir ses duyuldu:</p>
				<p class="normal">“Hiç kimse!”</p>
				<p class="normal">Pavel heyecanını bastırdı, daha sakin, daha yalın konuşmaya başladı; kalabalık ona doğru ilerledi, bin kafalı kirli-kara bir beden gibi çevresinde toplandılar. Dikkat kesilmiş yüzlerce göz onun üzerine dikilmişti; ağzından çıkan her sözü yutarcasına dinliyorlardı.</p>
				<p class="normal">“Kendimizi, haklarını elde etmek için yoldaşça duygularla birbirine sımsıkı kenetlenmiş arkadaşlar, kardeşler olarak görmedikçe, bu uğurda yol alabilmemiz, daha iyi bir yaşama kavuşabilmemiz mümkün değildir!”</p>
				<p class="normal">Ana’nın durduğu yerden kabaca bağıranlar oldu:</p>
				<p class="normal">“Bırak bunları da bizim meseleye gel!”</p>
				<p class="normal">“Engel olmayın!” diye bağırdığı duyuldu iki kişinin.</p>
				<p class="normal">İs karası yüzler kuşkuyla asılmıştı; onlarca düşünceli, ciddi yüz Pavel’e dönmüş, bekliyordu.</p>
				<p class="normal">“Sosyalist, ama aptal değil!” dedi biri.</p>
				<p class="normal">Uzun boylu, tek gözü kör bir işçi de Ana’yı omuzundan dürterek:</p>
				<p class="normal">“Helal olsun! Hiç korkmuyor!” dedi.</p>
				<p class="normal">“Bize bizden başka kimsenin yardımı olamaz, yoldaşlar! Bunu iyice kafamıza sokalım! Düşmanımızı yenmek istiyorsak, yasamız: Birimiz hepimiz, hepimiz birimiz için! ”</p>
				<p class="normal">“Doğru söylüyor, çocuklar!” diye bağırdı Mahotin ve yumruğunu havaya kaldırdı.</p>
				<p class="normal">“Müdürü çağıralım buraya!” diye devam etti Pavel.</p>
				<p class="normal">Kasırga etkisi yaptı bu sözler; kalabalık dalgalanmaya başladı, onlarca ağızdan aynı haykırışlar duyuldu:</p>
				<p class="normal">“Müdür buraya!”</p>
				<p class="normal">“Temsilci gönderelim kendisine!”</p>
				<p class="normal">Önündeki bir iki kişiyi daha itip en öne çıkan Ana, aşağıdan yukarı oğlunu gururla süzdü; Pavel yaşlı, saygıdeğer işçilerin ortasında duruyor ve herkes onu dinliyor, onaylıyordu. Oğlunun ötekiler gibi kızıp küfretmemesi Ana’nın hoşuna gitmişti.</p>
				<p class="normal">Teneke bir çatıya dolu yağar gibi küfürler, haykırışlar duyuluyordu. Pavel bulunduğu yerden aşağıdakilere bakıyor ve kocaman açılmış gözleriyle kalabalık içinde birini arıyordu.</p>
				<p class="normal">“Kimi temsilci seçiyoruz?”</p>
				<p class="normal">“Sizov’u!”</p>
				<p class="normal">“Vlasov’u!”</p>
				<p class="normal">“Rıbin’i! Rıbin dişlidir!”</p>
				<p class="normal">Birden kalabalık içinde birkaç cılız ses duyuldu:</p>
				<p class="normal">“İşte kendisi!”</p>
				<p class="normal">“Müdür geliyor!”</p>
				<p class="normal">Kalabalık ikiye yarılıp uzun boylu, sivri sakallı, ince, uzun yüzlü bir adama yol verdi. Yolu üzerindeki işçileri kısa, kesik bir el hareketiyle, ama onlara hiç dokunmadan iki yana itiyor:</p>
				<p class="normal">“Yol açın!” diyordu.</p>
				<p class="normal">Gözlerini kısmış, tecrübeli bir muktedirin bakışlarıyla, önünden geçtiği işçilerin yüzlerini yokluyordu. O geçerken işçiler şapkalarını çıkarıyorlar, önünde eğiliyorlardı; ama o selamlara karşılık vermeden ve kalabalık arasında sessizlik, ürkeklik, utangaç gülümsemeler yaratarak ilerliyor, ordan burdan yükselen tek tük kısık seslerde, yaramazlık yaptığının farkına varan çocukların pişmanlığı seziliyordu.</p>
				<p class="normal">Önünden geçerken Ana’ya sert bir bakış fırlattı, gelip demir yığınının önünde durdu. Yukardan kendisine yardım için bir el uzandı, ama o, eli tutmadı, çevik hareketlerle demir yığınının üzerine çıktı, Pavel’le Sizov’un karşısına dikilip:</p>
				<p class="normal">“Nedir bu güruh burada? İşi neden bıraktınız?” diye sordu.</p>
				<p class="normal">Birkaç saniye süren bir sessizlik oldu. Başlar buğday başakları gibi iki yana sallandı. Sizov, kasketini havada sallayıp omuz silkti, başını önüne eğdi.</p>
				<p class="normal">“Size bir soru sordum!” diye bağırdı Müdür.</p>
				<p class="normal">Pavel, başını dikti, Sizov’la Rıbin’i göstererek:</p>
				<p class="normal">“Biz üçümüz,” dedi, “birer kopeklik kesinti emrini geri almanızı sizden istemekle yetkilendirildik.”</p>
				<p class="normal">Müdür Pavel’in yüzüne hiç bakmadan:</p>
				<p class="normal">“Niçin geri alacakmışım kesinti emrimi?” diye sordu.</p>
				<p class="normal">Pavel sesini yükselterek:</p>
				<p class="normal">“Çünkü böyle bir kesintiyi adil bulmuyoruz,” dedi.</p>
				<p class="normal">“Yani, bataklığı kurutma fikrini, işçilerin yaşam koşullarını iyileştirme kaygısıyla değil de, onları sömürmek amacıyla ortaya attığımı düşünüyorsunuz?”</p>
				<p class="normal">“Evet!”</p>
				<p class="normal">Müdür Rıbin’e döndü:</p>
				<p class="normal">“Siz de mi?”</p>
				<p class="normal">“Evet, hepimiz!” dedi Rıbin.</p>
				<p class="normal">“Ya siz, muhterem?” dedi Müdür, Sizov’a dönerek.</p>
				<p class="normal">“Evet, benim de ricam, birer kopeklerimizi bize bağışlamanız.”</p>
				<p class="normal">Ve Sizov yeniden başını eğip suçlu suçlu gülümsedi.</p>
				<p class="normal">Müdür, ağır ağır bakışlarını kalabalık üzerinde dolaştırdı; omuz silkti. Sonra araştıran bakışlarla Pavel’i süzdü:</p>
				<p class="normal">“Siz,” dedi, “aydın birine benziyorsunuz... Bu girişimin yararının siz de farkında değil misiniz?”</p>
				<p class="normal">Pavel, sesini yükselterek:</p>
				<p class="normal">“Bataklığı fabrika kendi cebinden kurutursa bunu herkes onaylar!” dedi.</p>
				<p class="normal">Müdür, buz gibi bir sesle:</p>
				<p class="normal">“Fabrika hayır kurumu değildir!” dedi. “Hadi bakalım, işbaşına! Hemen, şimdi!”</p>
				<p class="normal">Demir yığını üzerinden aşağı inmeye başladı; yanlış bir adım atmamak için basacağı yeri dikkatle yokluyor, kimsenin yüzüne bakmıyordu.</p>
				<p class="normal">Kalabalık içinde bir uğultu yayıldı.</p>
				<p class="normal">Müdür durdu:</p>
				<p class="normal">“Evet?” dedi.</p>
				<p class="normal">Kimseden ses çıkmıyordu. Derken uzaktan bir ses duyuldu:</p>
				<p class="normal">“Git kendin çalış!”</p>
				<p class="normal">Müdür buz gibi bir sesle, ama tane tane:</p>
				<p class="normal">“Çeyrek saat içinde işbaşı yapmayanlara ceza yazılmasını emredeceğim!” dedi.</p>
				<p class="normal">Yeniden kalabalığı yararak ilerledi; ama bu kez ardından şikayet homurtuları duyuluyordu. Müdür uzaklaştıkça sesler de yükseliyordu.</p>
				<p class="normal">“Hadi, buyrun, konuşun!”</p>
				<p class="normal">“Hakmış! Alın size hak! Zavallı bizler!”</p>
				<p class="normal">Pavel’e bağırmaya başladı kimileri de:</p>
				<p class="normal">“Hey, avukat, şimdi ne yapıyoruz?”</p>
				<p class="normal">“Evet, konuşmaya konuştun, ama geldi ve her şeyi sildi attı!”</p>
				<p class="normal">“E, Vlasov, şimdi n’apıyoruz?”</p>
				<p class="normal">Sataşmalar daha da artınca, Pavel:</p>
				<p class="normal">“Bir kopeklik kesinti kararı geri alınana dek çalışmamamızı öneriyorum, yoldaşlar!” dedi.</p>
				<p class="normal">Coşkulu tepki sözleri duyuldu:</p>
				<p class="normal">“Ahmaksak o kadar da değiliz?”</p>
				<p class="normal">“Grev mi?”</p>
				<p class="normal">“Bir kopekçik için mi?”</p>
				<p class="normal">“Ne olmuş! Tabii, grev!”</p>
				<p class="normal">“Anında kıçımıza tekmeyi atarlar...”</p>
				<p class="normal">“Kimi çalıştıracaklar?”</p>
				<p class="normal">“Bulurlar!”</p>
				<p class="normal">“Hainleri?”</p>
				</body>
</html>