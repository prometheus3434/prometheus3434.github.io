<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_46">XV</h2>
				<p class="normal">Şafakla birlikte Ana posta arabasında sarsıla sarsıla ilerliyordu: Güz yağmurları yolu yol olmaktan çıkarmıştı. Nemli bir rüzgâr esiyor, havada çamur serpintileri uçuşuyordu. Arabacı yerinde yüzü yarı Ana’ya dönük oturan arabacı dalgın, düşünceli, hım hım bir sesle yakınıyordu:</p>
				<p class="normal">“O zaman dedim ki kendisine... kardeşime yani... paylaşalım o zaman birader, dedim... bunun üzerine paylaşmaya başladık biz...”</p>
				<p class="normal">Birden soldaki ata kamçıyı şaklattı ve hınçla bağırdı:</p>
				<p class="normal">“Deeh! Kıpırda biraz anası kandilli!”</p>
				<p class="normal">İyice semirmiş güz kargaları sürülmüş topraklarda kaygılı kaygılı dolaşıyor, ıslıklar çalarak üzerlerine saldıran ve tüylerini karıştıran soğuk rüzgâra karşı yanlarını dönüyor, bu da kâr etmeyip rüzgâr kendilerini bayağı bayağı sendeletmeye başlayınca da, güç karşısında gerileyip tembel tembel kanat çırparak bir başka yere doğru havalanıyorlardı.</p>
				<p class="normal">Bu arada arabacı öyküsünü sürdürüyordu:</p>
				<p class="normal">“Meğer payımdan daha azını ayırmış bana bizim birader... Ama iş işten geçmişti artık, yapabileceğim hiçbir şey yoktu...”</p>
				<p class="normal">Ana, uyku arasındaymış gibi dinliyordu arabacının anlattıklarını. Belleğinde, son yıllarda yaşadığı bir dizi olay canlanıyor, bunları yeniden gözden geçirmeye başladığında sürekli olarak kendini görüyordu. Eskiden hayat kendisinden uzaklarda bir yerlerde akardı sanki: Kimler düzenlemişlerdir bu hayatı, kimler için düzenlemişlerdir, bilmezdi. Şimdiyse pek çok şey onun gözlerinin önünde, üstelik onun da yardımıyla gerçekleşiyordu. Ve bu durum hem kuşku, güvensizlik, hem de hoşnutluk gibi karmaşık duygular uyandırıyordu kendisinde... olup bitenlere akıl erdirememekle iç içe bir kederdi duyduğu...</p>
				<p class="normal">Çevrede her şey bir ürperti içindeymişçesine belli belirsiz hareket ediyordu. Gökte külrengi bulutlar ağır ağır birbirlerini kovalıyor, yolun iki yanında ıslak ağaçlar görünüp yitiyor, dört yanda tarlalar uzanıyor, tepeler yükseliyor, her şey yayılıp belirsiz hale geliyordu.</p>
				<p class="normal">Arabacının hım hım sesi, atların çıngırakları, rüzgârın nemli ıslığı birleşerek kıvrıla kıvrıla uzanan, çırpıntılı bir akarsu oluşturuyor ve bu su kırlara doğru azalıp eksilmeden hep aynı güçle akıp gidiyordu.</p>
				<p class="normal">Oturduğu yerde sallana sallana öyküsünü sürdürüyordu arabacı:</p>
				<p class="normal">“Varsıla cennet bile dar gelir demişler! Bu böyle... Bir sıkıp suyumu çıkarmadığı kaldı, biraderin... Yöneticiler arasında dostları çok tabii...”</p>
				<p class="normal">Posta istasyonuna varınca atların koşumlarını çözdü ve umutsuz bir sesle:</p>
				<p class="normal">“Bir beş kopek verir miydin?” dedi. “İki yudumcuk bir şey içerdim şuracıkta...”</p>
				<p class="normal">Ana beşliği verdi, adam parayı avucunda hoplatarak, deminki ses tonuyla:</p>
				<p class="normal">“Üçüyle votka içeceğim, ikisiyle de ekmek yiyeceğim...” dedi, rapor verir gibi.</p>
				<p class="normal">Öğleden sonra Nikolskoye’ye vardıklarında, hoplayıp zıplamaktan Ana perişan durumdaydı ve müthiş üşümüştü. Hana gidip kendine bir çay söyledi, cam kenarına oturup, ağır bavulunu oturduğu tahta sıranın altına soktu. Camdan, çiğnenmiş sarı otların bir halı gibi kapladığı küçük bir alan, bucak müdürlüğünün boz renkli, çatısı eğrilmiş binası görülüyordu. Üzerinde yalnızca bir gömlek bulunan, uzun sakallı, dazlak bir köylü bucak müdürlüğünün merdivenlerine oturmuş, piposunu tüttürüyordu. Az ötede bir domuz dolaşıyor, kulaklarını hoşnutsuzlukla sallayarak burnuyla toprağı eşeliyordu. Gökte, birbirleri üzerine abanarak koyu bulut kümeleri yüzüyordu. Ortalık sessiz, hava kapalı, sıkıntılıydı; yaşam sanki bir yerlere çekilmiş, gizlenmişti.</p>
				<p class="normal">Birden, dörtnala bir Kazak erbaş girdi alana, al atını bucak müdürlüğünün merdivenleri önünde durdurdu, kırbacını sallayarak pipolu köylüye bağıra bağıra bir şeyler söyledi; bağırışı hanın camlarını titreştirdiyse de sözleri duyulmadı. Köylü yerinden kalktı, kolunu boylu boyunca uzatıp öteleri gösterdi. Kazak, atından atladı, yere sağlam basamadığı için sendeledi, dizginleri köylüye fırlattığı gibi merdivenlere atıldı, tırabzanlara asılarak ağır bedenini yukarı çekti ve müdürlüğün kapısında gözden yitti...</p>
				<p class="normal">Yeniden sessizleşti ortalık. At iki kez toynaklarıyla yumuşak toprağa vurdu. Hana sarı saçları ensesinde örgüyle toplanmış yeni yetme bir kız girdi; yüzü yuvarlak, bakışları sevecendi. Dudaklarını ısırmış, öne doğru uzattığı kollarında kenarları aşınmış, üzeri tabak, bardak dolu büyücek bir tepsi taşıyor, ikide bir başını sallayarak sağa sola selamlar veriyordu.</p>
				<p class="normal">“Merhaba, akıllı kız!” dedi Ana, sevecenlikle.</p>
				<p class="normal">“Merhaba!”</p>
				<p class="normal">Masaya tabakları, çay takımlarını yerleştiren kız, birden canlanarak:</p>
				<p class="normal">“Bir haydut yakalamışlar, buraya getiriyorlar!” dedi.</p>
				<p class="normal">“Ne haydutuymuş bu?”</p>
				<p class="normal">“Bilmiyorum...”</p>
				<p class="normal">“Peki ne yapmış bu haydut?”</p>
				<p class="normal">“Onu da bilmiyorum!” dedi kız. “Ben yalnız yakaladıklarını duydum. Bizim buranın bekçisi, komiseri çağırmaya gitti.”</p>
				<p class="normal">Ana camdan bakınca, alanda birtakım köylüler gördü. Kimi ağır ağır, kimi hızla yürüyor, bu arada gocuklarının önünü ilikliyorlardı. Bucak müdürlüğünün merdivenlerinin önüne gelince durup hepsi sol tarafa bakmaya başladı.</p>
				<p class="normal">Küçük kız da camdan dışarı bir göz attı ve kapıyı ardından hızla çarparak dışarı çıktı. Ana ürperdi, sıranın altındaki bavulunu iyice derine itti, şalını başına attı, içinde aniden yükselen anlaşılmaz koşma isteğini bastırarak hızla kapıya gitti.</p>
				<p class="normal">Kapıdan dışarı adımını attığı anda şiddetli soğuk gözlerine, göğsüne battı, soluğu kesilir, bacakları uyuşur gibi oldu. Alanın tam ortasında Rıbin yürüyordu: Elleri ardından bağlıydı, iki yanında iki bekçi yürüyor, ellerindeki sopaları tempoyla yere vuruyorlardı. Bucak müdürlüğünün merdivenleri önünde sessizce bekleyen bir kalabalık vardı. Altüst olan Ana gözlerini Rıbin’den alamıyordu. Onun konuştuğunu görüyor, sesini duyuyor, ama sözleri, tir tir titreyen yüreğinin kapkara boşluğunda yankılanmaksızın yitip gidiyordu.</p>
				<p class="normal">Sonunda kendine gelip derin bir soluk aldı. Merdivenlere duran kocaman, sarı sakallı bir köylünün mavi gözlerini dikmiş kendisine baktığını gördü. Öksürdü, korkudan gücü kuvveti kalmamış elleriyle boğazını sıvazladı ve büyük bir çaba harcayarak:</p>
				<p class="normal">“Neler oluyor?” dedi.</p>
				<p class="normal">“Gördüğünüz şeyler!” diye karşılık verdi adam ve başını öte yana çevirdi.</p>
				<p class="normal">Bir başka köylü gelip durdu adamın yanına.</p>
				<p class="normal">Bekçiler kalabalığın önünde durdular. Kalabalık hızla büyüyordu, ama sessizdi. Birden Rıbin’in kalın, gür sesi duyuldu:</p>
				<p class="normal">“Ey ahali! Hıristiyanlar, size söylüyorum! Biz köylülerin hayatlarına dair gerçekleri dile getiren basılı kağıtları göreniniz, duyanınız var mı? İşte o kağıtlar yüzünden zulmediyorlar bana. Onları ben dağıtıyordum halka!”</p>
				<p class="normal">Kalabalık, Rıbin’in çevresindeki çemberi daralttı. Sakin, tempolu bir sesle konuşuyordu Rıbin; Ana’nın kendine gelmesini sağladı bu.</p>
				<p class="normal">Sonradan gelen köylü, mavi gözlünün böğrünü dürterek:</p>
				<p class="normal">“Duyuyor musun?” dedi usulca. Yanıt vermedi mavi gözlü ve yeniden dönüp Ana’nın yüzüne baktı. Bu kez öteki köylü de baktı Ana’ya. İlkinden daha genç, zayıf yüzü seyrek siyah sakallarla ve benlerle kaplı bir köylüydü. Sonra ikisi birden merdivenlerin önünden çekilip az öteye gittiler.</p>
				<p class="normal">“Korkuyorlar!” diye geçti Ana’nın içinden.</p>
				<p class="normal">Dikkati büsbütün keskinleşmişti. Bulunduğu merdiven yükseltisinden Mihail İvanoviç’in yara bere içindeki kara yüzünü, kor gibi yanan gözlerini açıkça görebiliyor, onun da kendisini görmesini istediği için parmak uçlarında yükselerek, boynunu ona doğru uzatıyordu.</p>
				<p class="normal">İnsanlar Rıbin’e asık yüzle ve kuşkuyla bakıyorlar, susuyorlardı. Yalnızca en gerilerden birilerinin mırıltıyla konuştukları duyuluyordu.</p>
				<p class="normal">Dolu dolu, gür bir sesle konuşmasını sürdürdü Rıbin:</p>
				<p class="normal">“Köylüler! Bu kağıtlara inanın! Onlar yüzünden belki öldürecekler şimdi beni... Onları kimden aldığımı söyletmek için dövdüler, işkence ettiler... daha da döveceklerdir... Ama ben dayanacağım! Çünkü o kağıtlarda gerçek dile getiriliyor ve gerçek bizim için ekmekten daha değerlidir! İşte bu kadar!”</p>
				<p class="normal">“Bunları niye söylüyor?” dedi, merdivenlerin az ötesinde duran iki köylüden biri ötekine.</p>
				<p class="normal">Mavi gözlüsü karşılık verdi:</p>
				<p class="normal">“Onun için ne fark eder ki! Ölmüş eşek kurttan korkmaz!”</p>
				<p class="normal">İnsanlar hep öyle sessizce duruyor, göz ucuyla bakıyorlardı çevrelerine; görünmez, ama ağır bir yükün altındaydı sanki herkes.</p>
				<p class="normal">Bucak müdürlüğünün kapısında Kazak erbaş göründü, iki yana sallanarak, sarhoş sesiyle böğürür gibi:</p>
				<p class="normal">“Kim o konuşan?” diye gürledi.</p>
				<p class="normal">Sonra birden basamakları hızla indi, saçlarından tuttuğu Rıbin’in kafasını öne arkaya savurarak:</p>
				<p class="normal">“Sen misin, itoğlu it, konuşan, ha, sen misin?” diye bağırdı.</p>
				<p class="normal">Kalabalık dalgalandı, bir uğultu duyuldu.</p>
				<p class="normal">Ana, güçsüzlüğün, çaresizliğin verdiği derin bir hüzünle başını önüne eğdi. Yeniden Rıbin’in sesi duyuldu:</p>
				<p class="normal">“Görüyor musunuz, iyi insanlar...”</p>
				<p class="normal">“Kes sesini!” diye bağıran Kazak erbaş, Rıbin’in kulak tozuna bir yumruk attı. Rıbin sendeledi, omuzlarını silkti.</p>
				<p class="normal">“İnsanın elini kolunu bağlıyor, sonra da girişiyorlar...”</p>
				<p class="normal">“Bekçiler! Götürün onu! Herkes açılsın!</p>
				<p class="normal">Bir parça kemik karşısındaki zincirli bir köpek gibi hop diye Rıbin’in önüne atlayan Kazak erbaş, Rıbin’in yüzünü, göğsünü, karnını yumruklamaya başladı.</p>
				<p class="normal">“Dövme!” diye bağırdı kalabalıktan biri.</p>
				<p class="normal">“Neden dövüyorsun ki?” diye bir başka ses arka çıktı ona.</p>
				<p class="normal">Mavi gözlü köylü, başıyla işaret ederek:</p>
				<p class="normal">“Gidelim!” dedi arkadaşına. Ve ikisi birden ağır ağır Bucak binasına doğru yürüdüler, Ana sevecen bakışlarla baktı arkalarından. Rahat bir soluk aldı. Kazak erbaş yeniden olanca ağırlığıyla merdivenleri tırmandı ve oradan yumruğunu sallayarak gözü dönmüşçe:</p>
				<p class="normal">“Getirin onu buraya! Buraya getirin, diyorum size!” diye bağırdı.</p>
				<p class="normal">“Hayır!” diye güçlü bir ses duyuldu kalabalık arasından. Bunun mavi gözlü köylü olduğunu anladı Ana. “Bırakmayalım çocuklar! İçeri götürüp öldüresiye dövecekler! Sonra da suçu bizim üzerimize atacaklar: Köylüler öldürdü, diyecekler! Bırakmayalım!”</p>
				<p class="normal">“Köylüler!” Rıbin, boru gibi sesiyle başladı yeniden. “Nasıl bir hayat yaşadığınızı görmüyor musunuz? Sizi nasıl soyup aldattıklarını, kanınızı içtiklerini anlamıyor musunuz? Her şey sizin üzerinizde yükseliyor, siz dünyanın en büyük gücüsünüz! Peki hiç hakkınız var mı? Tek hakkınız, açlıktan gebermek!”</p>
				<p class="normal">Birden her kafadan bir ses çıkmaya başladı; birbirinin sözünü keserek bağırıyordu köylüler:</p>
				<p class="normal">“Doğru söylüyor!”</p>
				<p class="normal">“Komiseri çağırın! Komiser nerede?”</p>
				<p class="normal">“Kazak erbaş çağırmaya gitti...”</p>
				<p class="normal">“Yahu, sarhoş o!”</p>
				<p class="normal">“Yöneticileri toplamak bizim işimiz değil!”</p>
				<p class="normal">Gürültü giderek artıyordu.</p>
				<p class="normal">“Konuş! Dövmeleri için seni onlara teslim etmeyeceğiz!”</p>
				<p class="normal">“Ellerini çözün...”</p>
				<p class="normal">“Yahu, yanlış bir iş yapıyor olmayalım..?”</p>
				<p class="normal">Rıbin’in tempolu, ezgili sesi bütün sesleri bastırdı:</p>
				<p class="normal">“Ellerim acıyor! Kaçmam ben, köylüler! İçimdeki gerçekten niye gizleneyim... o benim içimde yaşıyor!”</p>
				<p class="normal">Birkaç kişi, aralarında alçak sesle konuşarak ve başlarını sallayarak, ciddi, azametli bir tavırla kalabalıktan ayrıldı. Ama kalabalığa durmadan yeni katılımlar oluyor, eski püskü giysilerini alelacele üzerlerine atıvermiş insanlar heyecanla koşup geliyorlardı. Rıbin’in çevresinde koyu bir köpük gibi kaynaşıyordu bu insanlar. Onların arasında ormandaki bir küçük kilise gibi duran Rıbin ise ellerini havaya kaldırmış sallıyor, bir yandan da gür sesiyle bağırıyordu:</p>
				<p class="normal">“Sağ olun, iyi insanlar! İşte böyle birbirimizin elini çözmeliyiz! Bu iş böyle olacak... yoksa kim yardım eder bize?”</p>
				<p class="normal">Sakalını sıvazladı, kan içinde kalan elini yeniden havaya kaldırdı.</p>
				<p class="normal">“Bu kan benim kanım! Gerçek uğruna döküldü bu kan!”</p>
				<p class="normal">Ana merdivenlerden indi. Ama kalabalık arasına karışınca Mihail’i göremez oldu; yeniden merdivenlere çıktı. Göğsünde bir sıcaklıkla birlikte belirsiz, sevinç dolu bir çırpıntı duyuyordu.</p>
				<p class="normal">“Köylüler! Arayın o basılı kağıtları, okuyun; size gerçeği ulaştıranların allahsız isyancılar olduğunu söyleyen yöneticilerinize ve papazlara inanmayın! Gerçek, gizli gizli dolaşıyor yeryüzünde ve halkın arasında kendine bir yuva arıyor! Yöneticiler için bıçak ve ateştir gerçek! O yüzden onu sevmezler, istemezler... Ama gerçeğin bıçağı onları kesecek, ateşi yakacaktır! Gerçek, sizin has dostunuz, yöneticilerinse kanlısıdır! Bu nedenle ortalıkta açık açık dolaşamıyor... gizlenmesi bu nedenle!”</p>
				<p class="normal">Yeniden sesler yükseldi kalabalıktan:</p>
				<p class="normal">“Dinleyin, Hıristiyanlar...”</p>
				<p class="normal">“Eh, be kardeş, bu yolda mahvolacaksın...”</p>
				<p class="normal">“Kim ele verdi seni?”</p>
				<p class="normal">“Papaz!” dedi bekçilerden biri.</p>
				<p class="normal">İki köylü ana avrat dümdüz gittiler.</p>
				<p class="normal">Birinin uyarı çığlığı duyuldu:</p>
				<p class="normal">“Dikkat, çocuklar!”</p>
				</body>
</html>