<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_25">XXIII</h2>
				<p class="normal">Bahar kapıdaydı; karlar eriyor, bembeyaz kar örtüsü altında gizlenen çamur ve kurum her gün biraz daha kendini gösteriyordu. Çamur arsızlaştıkça arsızlaşıyor, adeta insanın gözüne gözüne sokuluyor, tüm işçi mahallesi kirli, salkım saçak paçavralara bürünmüş gibi görünüyordu. Gündüz, damlardan şıp şıp sular akıyor, evlerin külrengi duvarlarından yorgun buğular yükseliyor, geceleyinse dört yanda hayal meyal saçak buzlarının ağartısı seçiliyordu. Güneş gökyüzünde daha sık görünüyor, bataklığa doğru akan derelerin şırıltıları giderek yükseliyordu.</p>
				<p class="normal">1 Mayıs kutlamalarına hazırlanılıyordu.</p>
				<p class="normal">Fabrikada olsun, işçi mahallesinde olsun bu bayramın anlam ve önemini açıklayan bildiriler uçuşuyor, henüz herhangi bir siyasal propagandayla ilintisi olmayan gençler bile bildirileri okuyunca:</p>
				<p class="normal">“Kesin kutlamak gerek bu bayramı!” diyorlardı.</p>
				<p class="normal">Vesovşçikov, asık yüzünde belli belirsiz bir gülümsemeyle:</p>
				<p class="normal">“Vakittir!” diye bağırıyordu. “Yeter saklambaç oynadığımız!”</p>
				<p class="normal">Fedya Mazin’in sevincine diyecek yoktu; çok zayıflamıştı ve telaşlı, heyecanlı hareketleri, soluk soluğa konuşmasıyla kafese kapatılmış bir çayırkuşunu andırıyordu. Konuşmayı pek sevmeyen ve yaşına göre fazla ciddi bir genç olan Yakov Somov vardı yanında hep. Yakov bu sıralar kentte çalışıyordu. Hapishanede saçları büsbütün kızıllaşan Samoylov, Vasiliy Gusev, Bukin, Dragunov ve başka birkaç kişi silahlanmak gerektiğini savunuyorlar, Pavel, Hohol ve Somov’la başka birkaç kişi de buna karşı çıkıyorlardı.</p>
				<p class="normal">Her zaman olduğu gibi yorgun, terli ve soluk soluğa gelen Yegor, paramparça olmuş ıslak botlarını göstererek, şaka yollu:</p>
				<p class="normal">“Var olan düzenin değiştirilmesi büyük bir iştir yoldaşlar ve bu işte başarıya ulaşabilmek için öncelikle kardeşinize yeni bir çizme edindirmeniz gerekir,” dedi. “Galoşlarım da tamiri gayrı kabil biçimde parçalanmış olduğu için ayaklarım kuru günlerini hasretle anar oldu! Ama bendeniz, eski dünya düzeninden yüz çevirdiğimizi herkese alenen ilan etmeden kara toprağın bağrına girmeye hiç mi hiç niyetli değilim. Bu nedenle de Samoylov yoldaşın silahla donanmış olarak bir gösteri düzenleme önerisine boş vermenizi, bunun yerine bendenizi yeni ve sağlam bir çift çizmeyle donatmanızı öneriyorum; zira bunun sosyalizmin zaferi için girişilecek kıran kırana bir savaştan çok daha yararlı olacağına inancım tamdır!”</p>
				<p class="normal">Başka ülkeler halklarının, yaşamlarını kolaylaştırmak için ne gibi çabalara giriştiklerini de aynı süslü dille anlattı işçilere. Ana, onun söylevlerini dinlemeyi sever ve tuhaf denilebilecek bir izlenim edinirdi bunlardan: Buna göre, halkı en sık ve en acımasız biçimde aldatan insanlar kısa boylu, şişko, kırmızı suratlı, vicdansız, açgözlü, kurnaz, acımasız yaratıklardı. Çarlık rejimi ümüklerine basacak oldu mu yoksul halkı çara karşı kışkırtırlar, halk egemenliği ele geçirince de küçük adamlar hileyle halkın elinden iktidarı alır ve onları yeniden kulübelerine dehlerlerdi; buna karşı koymaya kalkışacak olanlarınsa binlercesini kırar geçirirlerdi.</p>
				<p class="normal">Ana bir gün cesaretini toplayıp, onun anlattıklarından çıkan yaşam tablosundan söz etti, sonra da utangaç bir gülümsemeyle:</p>
				<p class="normal">“Doğru anlamış mıyım, Yegor İvanoviç?” dedi.</p>
				<p class="normal">Yegor gözlerini devire devire öyle bir gülmeye başladı ki, sonunda tıkanır gibi oldu, göğsünü ovuşturarak:</p>
				<p class="normal">“Olursa bu kadar olur, anacığım!” dedi. “Tarih denen boğayı tam boynuzundan yakalamışsınız! Tabii çizdiğiniz bu çerçevede gereksiz bazı nakışlar, süslemeler falan da var, ama bunlar işin özünü değiştirecek nitelikte şeyler değil! O şişkolar yok mu, o şişkolar... En büyük günahkâr, halkı ısıran, sokan en zehirli, en tehlikeli haşeredir onlar. Fransızların harika bir adlandırması var onlar için: Burjuva diyorlar onlara... unutmayın, anacığım: Bur-ju-va! Hayatı burnumuzdan getirenler yani, kanımızı, iliğimizi emenler!”</p>
				<p class="normal">“Zenginler yani?” dedi Ana.</p>
				<p class="normal">“Tam üstüne bastınız! Zenginlikleri aynı zamanda onların felaketleridir de... Bir bebeğin yiyeceklerine azar azar bakır katarsanız, kemik gelişimi duran bebecik cüce kalır. Tıpkı bunun gibi, bir insanı da eğer altınla zehirlerseniz, ruhsal gelişimini durdurursunuz; küçücük, ölü, cüce, soluk bir ruhu olur böyle bir insanın... beş kapiklik lastik top gibi bir şeydir ruhun böylesi!”</p>
				<p class="normal">Bir gün Yegor’dan söz ederlerken Pavel:</p>
				<p class="normal">“Biliyor musun, Andrey,” dedi, “hayata en fazla muzipçe yaklaşanlar, hep acı çekenler arasından çıkıyor!”</p>
				<p class="normal">Hohol bir süre karşılık vermedi, sonra gözlerini kısarak:</p>
				<p class="normal">“Dediğin doğru olsaydı,” dedi, “bütün Rusya’nın gülmekten kırılması gerekirdi!”</p>
				<p class="normal">Nataşa çıktı geldi bir gün; o da cezaevine girmişti; ama bir başka kentte. Hapis yatmak hiç değiştirmemişti genç kızı. Ana bu arada bir şeyin ayırdına vardı: Nataşa geldi mi, Hohol’un da neşesi yerine geliyor, espri üstüne espri yaparak, herkesi tatlı tatlı sarakaya alarak genç kızı güldürüyordu. Ama Nataşa gitti mi, ıslıkla hüzünlü bir hava tutturuyor, ayaklarını sürüye sürüye, üzgün üzgün odada dolaşıp duruyordu.</p>
				<p class="normal">Saşa da uğruyordu sık sık; her zaman yüzü asıktı, her zaman acelesi vardı ve nedense gitgide daha bir ters, harındı.</p>
				<p class="normal">Bir gün Pavel onu geçirmek için sofaya çıkmış, kapıyı da ardından kapatmamıştı; aralarında geçen hızlı konuşma Ana’nın kulağına dek ulaştı.</p>
				<p class="normal">“Siz mi taşıyacaksınız bayrağı?” diye sordu Saşa usulca.</p>
				<p class="normal">“Ben taşıyacağım.”</p>
				<p class="normal">“Demek kesin karara bağlandı?”</p>
				<p class="normal">“Evet. Bu benim hakkım.”</p>
				<p class="normal">“Yeniden hapse girmek istiyorsunuz galiba?!”</p>
				<p class="normal">Pavel karşılık vermedi.</p>
				<p class="normal">“Acaba... verseniz de bir başkası...”</p>
				<p class="normal">Saşa sözünü tamamlamadı.</p>
				<p class="normal">“Evet?” diye sordu Pavel.</p>
				<p class="normal">“... taşısa, daha iyi olmaz mı bayrağı?”</p>
				<p class="normal">“Hayır!” diye bağırdı Pavel.</p>
				<p class="normal">“Herkes üzerinde ne kadar etkili olduğunuzu, herkesin sizi ne kadar sevdiğini bilmiyor olamazsınız! Siz ve Nahodka bir numarasınız burada. Serbestken neler yapabileceğinizi bir düşünsenize! Oysa bu bayrak yüzünden sürecekler sizi... hem de uzaklara, hem de uzun bir süre için!”</p>
				<p class="normal">Genç kızın sesinde kendisinin de hiç yabancısı olmadığı iki duyguyu sezdi Ana: Acı ve korku! Ve Saşa’nın sözleri Ana’nın yüreğine iri, buzlu su damlaları gibi düşmeye başladı.</p>
				<p class="normal">“Hayır, kararım kesin!” dedi Pavel. “Ve kararımdan asla dönmem!”</p>
				<p class="normal">“Ben rica etsem bile mi?”</p>
				<p class="normal">Pavel sesini özellikle sertleştirerek, çabuk çabuk:</p>
				<p class="normal">“Böyle konuşmamalısınız? Nereye varmak istiyorsunuz? Böyle konuşamazsınız!”</p>
				<p class="normal">“Ben de bir insanım!” dedi Saşa usulca.</p>
				<p class="normal">Pavel de usulca, ama sanki tıkanıyormuşçasına:</p>
				<p class="normal">“Hem de çok iyi bir insan!” diye fısıldadı. “Benim için değerli bir insan! O yüzden de... böyle konuşmamanız gerekir!”</p>
				<p class="normal">“Elveda!” dedi Saşa.</p>
				<p class="normal">Ayak seslerinden Ana onun koşarcasına uzaklaştığını anladı. Pavel genç kızın ardı sıra avluya çıktı.</p>
				<p class="normal">Ağır, adeta göğsünü ezen bir korku kapladı Ana’nın yüreğini. Konuştukları konuyu tam anlayamamıştı, ama kendisini yeni acıların beklediği kesindi.</p>
				<p class="normal">“Yapmak istediği ne acaba?” diye düşündü.</p>
				<p class="normal">Andrey’le birlikte döndü Pavel içeri; Hohol başını sallaya sallaya:</p>
				<p class="normal">“Ah, İsay, İsay!” diyordu. “Ne yapacağım bu adamla?”</p>
				<p class="normal">Pavel, yüzü bir karış:</p>
				<p class="normal">“Yapmakta olduğu şeyden vazgeçmesini öğütleyeceğiz!” dedi.</p>
				<p class="normal">Ana yere bakarak:</p>
				<p class="normal">“Pavelciğim, yapmaya niyetlendiğin şey ne?” diye sordu.</p>
				<p class="normal">“Ne zaman? Şimdi mi?”</p>
				<p class="normal">“1 Mayıs... 1 Mayıs’ta?”</p>
				<p class="normal">“Haa...” dedi Pavel sesini alçaltarak. “Bayrağımızı taşıyacağım... elimde bayrak herkesin önünde yürüyeceğim. Bu yüzden de herhalde yeniden hapse atacaklar beni.”</p>
				<p class="normal">Ana’nın gözleri yandı, ağzı da birden kurudu sanki. Pavel anasının elini tuttu, okşamaya başladı.</p>
				<p class="normal">“Beni anlamalısın... böyle gerekiyor!”</p>
				<p class="normal">Ana usul usul başını yerden kaldırarak:</p>
				<p class="normal">“Bir şey dediğim yok ki,” dedi. Sonra, bakışları oğlunun gözlerindeki inatçı pırıltıya takılınca, yeniden boynunu büktü.</p>
				<p class="normal">Pavel anasının elini bıraktı, göğüs geçirdi ve sitem dolu bir sesle:</p>
				<p class="normal">“Sevinecek yerde üzülüyorsun!” dedi. “Çocuklarını ölüme bile güle oynaya göndermeyi ne zaman öğrenecek acaba analar!”</p>
				<p class="normal">“Hop, hop!” diye homurdandı Hohol. “Yavaş ol biraz... bu ne hız böyle!”</p>
				<p class="normal">“Ben bir şey söylemedim ki!” dedi yeniden Ana. “Sana engel falan olacak da değilim. Senin için üzülmeme gelince, bu tümüyle analık duygusuyla ilgili bir şey...”</p>
				<p class="normal">Pavel annesinden uzaklaştı; alabildiğine sert, acımasız sözler ulaştı Ana’nın kulağına:</p>
				<p class="normal">“Sevgi vardır, insanın yaşamasına bile engel olur...”</p>
				<p class="normal">Ana ürperdi; yüreğini büsbütün soğutacak başka şeyler de söyleyebileceğinden korkarak telaşla:</p>
				<p class="normal">“Yapma Pavelciğim!” dedi. “Biliyorum, zorunlusun buna... arkadaşların için...”</p>
				<p class="normal">“Hayır!” diye kestirip attı Pavel. “Bunu kendim için yapıyorum!”</p>
				<p class="normal">Kapıda Andrey göründü; boyu kapı boşluğunu aştığı için; dizlerini tuhaf bir biçimde kırmıştı, tek omzuyla kapının sövesine yaslanmış, öbür omzunu ve başını ileri doğru uzatmıştı; bu duruşuyla çerçeve içine alınmış gibi görünüyordu.</p>
				<p class="normal">Fırlak gözlerini Pavel’in gözlerine dikerek:</p>
				<p class="normal">“İsterseniz bir son verin şu gevezeliğinize sayın bayım!” dedi tatlı sert.</p>
				<p class="normal">Kaya yarığında duran bir kertenkeleyi andırıyordu.</p>
				<p class="normal">Ana’nın gözleri dolmuştu. Gözyaşlarını oğlunun görmemesi için:</p>
				<p class="normal">“Hay Allah, nasıl da unuttum..!” gibi bir şeyler mırıldanarak sundurmaya çıktı.</p>
				<p class="normal">Başını duvara dayamasıyla gözyaşlarının boşalması bir oldu: Sessizce ağlıyor, boşalan gözyaşları değil de kanıymış gibi, ağladıkça elden ayaktan kesilir gibi oluyordu.</p>
				<p class="normal">Sundurma kapısı aralık kaldığı için içerdeki tartışmadan boğuk sesler ulaşıyordu kulağına.</p>
				<p class="normal">“Ne yapıyorsun böyle... ona acı çektirmekten zevk duyuyor gibisin?” dediğini duydu Hohol’un.</p>
				<p class="normal">“Benimle böyle konuşmaya hakkın yok!” diye bağırdı Pavel.</p>
				<p class="normal">“Ne yani, senin bu sap yiyip saman tükürmelerin karşısında sessiz mi kalmalıydım? Neden böyle konuşuyorsun? Ağzından çıkanları kulağın duyuyor mu senin?”</p>
				<p class="normal">“İster olumlu, ister olumsuz olsun: Her zaman kararlı tavır sergilemek gerekir!”</p>
				<p class="normal">“Karşındaki anan olsa bile mi?”</p>
				<p class="normal">“Anam değil, kim olursa olsun! Ayaklarıma dolanan, beni yolumdan alıkoyan sevgi de, dostluk da gerekli değil bana!”</p>
				<p class="normal">“Koçum benim! Sen git de önce bir sümüğünü sil! Sil ve bunları Saşenka’ya söyle söyleyebiliyorsan! Evet, asıl Saşenka’ya söylemen gerekirdi bunları!”</p>
				<p class="normal">“Söylemedim mi sanıyorsun?”</p>
				<p class="normal">“Atma! Herhalde böyle söylemedin ona! Sevecen, tatlı bir dille konuştun onunla... Duymadım konuşmanızı, ama böyle olduğundan eminim! Ana’nın karşısında ise aslan kesildin! Şunu bil ki, keçi kafalı herif, senin bu tozu dumana katan yiğitlik gösterilerinin şuncacık bir değeri yok!”</p>
				<p class="normal">Vlasova çabucak gözyaşlarını sildi; Hohol’un Pavel’i incitmesinden korkuyordu; Telaşla kapıyı açtı, acı ve korkudan titreyerek mutfağa girerken:</p>
				<p class="normal">“Amma da soğuk!” diye bağırdı. “Bu nasıl ilkbahar böyle!”</p>
				<p class="normal">Kap kacağın yerini amaçsızca değiştirmeye başladı, sonra Pavel’in ve Hohol’un iyice alçalan seslerini bastırmak için yine bağırarak:</p>
				<p class="normal">“Her şey tersine döndü!” diye sürdürdü. “İnsanlar daha bir kızgın, havalarsa daha bir soğuk oldu. Eskiden yılın bu zamanlarında havalar daha bir ılık olur, güneş masmavi gökyüzünde pırıl pırıl parlardı!”</p>
				<p class="normal">Bir sessizlik oldu odada. Ana sözlerine bir yanıt bekleyerek mutfağın ortasında dikiliyordu.</p>
				<p class="normal">“Duyuyor musun?” diye sordu Hohol usulca. “Kahretsin! Anlasana! Seninkinden çok daha zengin bir ruh var karşında!”</p>
				<p class="normal">“Çay içer misiniz?” diye sordu Ana, titreyen bir sesle. Sonra da titremesini gizlemek için sorusuna yanıt beklemeden:</p>
				<p class="normal">“Ne bu böyle... üşüyüp duruyorum sürekli!” diye bağırdı.</p>
				<p class="normal">Pavel usulca annesine yaklaştı. Dudaklarında suçlu bir gülümseme uçuşuyor, kaş altından bakıyordu yaşlı kadına.</p>
				<p class="normal">“Bağışla beni anacığım!” dedi duyulur duyulmaz bir sesle. “Bir çocuğum ben daha... aptal bir çocuk!”</p>
				<p class="normal">Ana, oğlunun başını göğsüne bastırarak:</p>
				<p class="normal">“Kızma bana!” dedi derin bir kederle. “Hiçbir şey söyleme. Tanrı yardımcın olsun: Bu hayat senin hayatın, bu dava senin davan! Ama kalbimi kırma bir daha! Ana yüreği hiç evladına acımadan durabilir mi? Duramaz elbet! Herkes için yanıyor yüreğim. Hepiniz evlatlarımsınız benim, hepiniz her şeyi hak ediyorsunuz! Hem, benden başka kim acır ki size? Sen öne atılıyorsun, ötekiler de seni izliyorlar... Pavelciğim!”</p>
				<p class="normal">Ana büyük, yakıcı bir düşüncenin göğsünü sıkıştırdığını, acı ve kederle karışık esinlendirici bir sevincin yüreğini kanatlandırdığını duyumsuyor ama duygusunu dile getirecek uygun sözcükleri bulamamanın acısıyla elini sallayarak, derin bir acının ateşiyle kor gibi yanan gözlerini oğlunun yüzünden ayıramıyordu.</p>
				<p class="normal">“Tamam anne, tamam! Bağışla! Artık gözümün önündeki perde kalktı!” diye mırıldandı Pavel, başını önüne eğdi, gülümseyerek kaçamak bir bakış fırlattı annesine, sonra da başını öbür yana çevirerek sevinçle ekledi:</p>
				<p class="normal">“Bunu hiç, ama hiç unutmayacağım! Söz!”</p>
				<p class="normal">Ana, oğlunu kendinden uzaklaştırıp gözlerini Andrey’e çevirdi, sevecenlikle ve yalvarırca:</p>
				<p class="normal">“Andreyciğim!” dedi. “Siz de lütfen bağırmayın ona! Siz, tabii, yaşça büyüğüsünüz onun...”</p>
				<p class="normal">Ana’ya sırtı dönük olarak duran Hohol, böğürmeyi andırır tuhaf, gülünç bir ses çıkararak:</p>
				<p class="normal">“Hırr!” dedi. “Ona bağırmakla kalmayacak, esaslı bir de kötek atacağım!”</p>
				<p class="normal">Ana usulca yaklaşıp ona elini uzattı:</p>
				<p class="normal">“Biliyor musunuz, çok hoş bir insansınız!”</p>
				<p class="normal">Hohol döndü, tıpkı bir boğa gibi başını eğdi, ellerini arkasına bağlayıp Ana’nın yanından geçerek mutfağa gitti. Hemen sonra da somurtmayla karışık alaycı sesi duyuldu oradan:</p>
				<p class="normal">“Gözüm bir daha görmesin seni Pavel! Yoksa kafanı kopartırım! Şaka anacığım, şaka, sakın inanmayın sözüme! Şimdi semaveri hazırlarım... Eveet... Allah kahretsin! Hepsi ıslak bu kömürlerin!”</p>
				<p class="normal">Sesi gelmez oldu. Ana mutfağa gidince onu yere oturmuş semavere üfler buldu. Hohol Ana’nın yüzüne bakmadan:</p>
				<p class="normal">“Hiç endişelenmeyin,” dedi, “kılına dokunmam onun! Ben aslında haşlanmış şalgam gibi yumuşak bir adamımdır! Ve ben... hey sen, kahraman... sen dinleme! Aslında severim kendisini! Ama yeleğini sevmiyorum! Yeni bir yelek giymiş, bayılıyor kendisi bu yeleğe, sürekli göbeğini öne çıkararak, havalı havalı yürüyor... Sonra, herkesi dürtüp, şu yeleğe bir baksanıza! diyor. Doğruya doğru: Evet, güzel bir yelek, diyecek söz yok! Ama yeleğimi göstereceğim diye insanları dürtükleyip durmanın alemi var mı? Zaten balık istifi gibi millet!”</p>
				<p class="normal">Pavel gülümseyerek:</p>
				<p class="normal">“Daha ne kadar söylenip duracaksın orda?” dedi. “Ağzımın payını da bir güzel verdiğine göre, kes istersen artık!”</p>
				<p class="normal">Hohol yere oturmuş, iki yana ayırdığı bacaklarının ortasına koyduğu semavere bakıyordu. Ana kapıda durmuş, sevecen ama hüzün dolu bakışlarla Andrey’in yuvarlak ensesine ve uzun, eğik boynuna bakıyordu. İki elini birden yere dayayıp arkaya doğru kaykılan Andrey kızarmış gözlerini kırpıştırarak ana oğula baktı ve usulca:</p>
				<p class="normal">“İkiniz de çok iyisiniz!” dedi.</p>
				<p class="normal">Pavel eğilip onu kolundan tuttu.</p>
				<p class="normal">“Dur çekiştirme yahu!” dedi Hohol boğuk bir sesle. “Düşüreceksin!”</p>
				<p class="normal">“Canım çekinecek ne var?” dedi Ana hüzün dolu bir sesle. “Hadi sımsıkı kucaklaşıp öpüşün!”</p>
				<p class="normal">“İster misin?” diye sordu Pavel.</p>
				<p class="normal">“Olabilir!” dedi Hohol doğrulup ayağa kalkarken.</p>
				<p class="normal">Birbirlerine atılıp sımsıkı kucaklaştılar ve birkaç saniye iki beden ve dostluk ateşiyle yanan tek bir ruh olarak öyle kımıltısız kaldılar.</p>
				<p class="normal">Ana’nın yüzünden yaşlar süzülüyordu; ama bu kez yüreğini hafifleten yaşlardı bunlar.</p>
				<p class="normal">“Kadınlar böyledir işte,” dedi, gözyaşlarını silerken, utangaç utangaç: “Üzülür, ağlarlar; sevinir, ağlarlar!”</p>
				<p class="normal">Hafifçe iterek Pavel’i kendinden uzaklaştıran Hohol da parmak uçlarıyla gözyaşlarını silerken:</p>
				<p class="normal">“Bu kadar yeter!” dedi. “Yeterince estik, gürledik, yağdık; sıra geldi çay ibadetine! Tuh, senin kömür gibi e mi! Üfür üfür, bana mısın demedi! Gözüme de duman kaçtı!”</p>
				<p class="normal">Pavel gidip pencere küpeştesine oturdu, başını önüne eğdi, usulca:</p>
				<p class="normal">“Gözyaşının böylesinden utanılmaz!” dedi.</p>
				<p class="normal">Ana da gidip onun yanına oturdu. Yüreğini ılık, yumuşak bir duygu sarmıştı. Hâlâ içi acıyordu, ama sakindi. Cesareti de yerine gelmişti.</p>
				<p class="normal">“Sofrayı kurma işini bana bırakın anacığım,” dedi Hohol, odaya geçerken. “Siz oturup dinlenin. Zaten gününüzü burnunuzdan getirdiler...”</p>
				<p class="normal">İçerden gelen sesi daha bir ezgili gibiydi:</p>
				<p class="normal">“Hayatı böyle iliklerimizde duymamız ne güzel! Gerçek hayatı, insan hayatını!”</p>
				<p class="normal">Pavel anasına bir göz atarak:</p>
				<p class="normal">“Haklısın!” dedi.</p>
				<p class="normal">“Her şey bir başka artık!” diye mırıldandı Ana. “Keder de, sevinç de bir başka!”</p>
				<p class="normal">“Böyle de olması gerekir!” dedi Hohol. “Çünkü, canım anacığım, yepyeni bir yürek yetişiyor, yaşam buluyor! Bir insan çıkıyor ve hayatı aklın ışığıyla aydınlatıyor ve bağırıp herkese sesleniyor: ‘Hey, siz! Bütün ülkelerin insanları, tek bir çatı altında birleşin!’ Bu çağrıyla her yüreğin en sağlam, en sağlıklı yanı tek bir yürek halinde birleşiyor: Kocaman, sesi güçlü ve ötümlü, gümüş bir çan gibi!”</p>
				<p class="normal">Titremesinler diye dudaklarını kuvvetle sıktı Ana, göz pınarlarında biriken yaşları göstermemek için de gözlerini sımsıkı yumdu.</p>
				<p class="normal">Pavel elini kaldırdı; bir şey söyleyecekti; ama Ana onun elini tutarak aşağı indirdi:</p>
				<p class="normal">“Karışma... bırak konuşsun dedi!”</p>
				<p class="normal">Hohol, mutfak kapısının ağzında dikilerek:</p>
				<p class="normal">“Biliyor musunuz,” dedi, “insanlar daha pek çok acı çekecekler, pek çok kan akacak; ama tüm bunlar, bu acılar, akıttığım onca kan, yüreğimi ve beynimi dolduran şeylerin yanında öyle önemsiz bir bedel olarak kalacak ki! Bir yıldız ışıktan yana nasıl zenginse ben de öyleyim... artık her şeye katlanabilir, her şeye dayanabilirim. Çünkü içim müthiş bir sevinçle dolu! Kimselerin hiçbir zaman yok edemeyeceği bir sevinçle! Ve bizim gücümüz işte bu sevinçtedir!”</p>
				<p class="normal">Çaylarını içtiler, gece yarısına dek oturdular masa başında; hayat, insanlar, gelecek üzerine konuştular. Ana bir düşünceyi iyice anladı mı, derin bir göğüs geçirerek geçmişinden acılı, ağır bir anıyı yakalar ve yüreğindeki bu ağır, acılı taşla berkitir, desteklerdi anladığı düşünceyi. Mırıl mırıl akıp giden söyleşinin tatlı ılıklığı içinde korkusu eriyip gitmişti; kendini şu anda yıllar önce babasının sert, acımasız sözlerini duyduğu zamanki gibi hissediyordu:</p>
				<p class="normal">“Hiç öyle yüzünü buruşturup durma! Seni alacak bir salak bulmuşsun daha ne istiyorsun! Her kız bir gün evlenir, bütün kadınlar çocuk doğurur, her ana baba için çocuk bir baş belasıdır! Ne sanıyorsun kendini, herkes gibi bir insan değil misin sen de?”</p>
				<p class="normal">Bu sözler üzerine önünde uzanmakta olan yolu görmüştü: Bomboş ve karanlık bir yerin çevresini uslu uslu dolanan kaçınılmaz bir yoldu bu. Bu yolda yürümenin kaçınılmazlığı kör bir sükunetle doldurmuştu içini. Şu anda da aynı duygular içindeydi. Yeni acıların yaklaşmakta olduğunu hissederek, kime seslendiğini bilmeden şöyle diyordu kendi kendine:</p>
				<p class="normal">“Buyurun, alın!”</p>
				<p class="normal">Bunu söylemek, yüreğinde gergin bir tel gibi titreşerek kendi ezgisini mırıldanan sessiz acıyı hafifletiyordu. Ve kaygı dolu bekleyiş tedirginliği içindeki ruhunun derinlerinde, fazla güçlü olmamakla birlikte, sönüp yok da olmayan zayıf bir umut ışığı titreşiyordu: Her şeyini çekip almayacaklardı elinden... ona da bir şeyler kalacaktı!”</p>
				</body>
</html>