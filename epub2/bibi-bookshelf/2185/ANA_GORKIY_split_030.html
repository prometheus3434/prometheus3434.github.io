<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_29">XXVII</h2>
				<p class="normal">Sokağa çıkıp da kaygıyla bekleşen halkın uğultusu ve pencerelerle kapı önlerinde birikmiş insanların oğlunu ve Andrey’i izleyen merak dolu bakışlarıyla karşılaşınca, rengi saydam yeşille boz bulanık arasında değişen iki ıslak perde oluştu gözlerinde.</p>
				<p class="normal">Herkes selamlıyordu Pavel’le Andrey’i... değişik, çok özel bir selamlamaydı bu. Kısık sesle ve kesik kesik dile getirilen düşünceler Ana’nın kulağına dek ulaşıyordu:</p>
				<p class="normal">“İşte bu ikisinin başının altından çıkıyor her şey...”</p>
				<p class="normal">“Kimin başının altından ne çıktığını nerden biliyorsun..?”</p>
				<p class="normal">“Kötü bir şey mi söyledik?”</p>
				<p class="normal">Bir başka yerde öfkeli bir haykırış duyuldu:</p>
				<p class="normal">“Bir enselendiler mi, ikisini de temize havale eder polis!”</p>
				<p class="normal">“Laf mı seninki de!”</p>
				<p class="normal">Bir pencereden, kocasından sızlanan bir kadının çığlığı yükseldi:</p>
				<p class="normal">“Aklını başına topla! Bekar değilsin sen!”</p>
				<p class="normal">Bir iş kazasında bacaklarını yitirdiği için fabrikadan sakatlık yardımı alan Zosimov’un evinin önünden geçerlerken, başını pencereden uzatan Zosimov:</p>
				<p class="normal">“Hey, Pavel olacak alçak!” diye bağırdı. “Bu ettiklerin için kafanı koparmazlarsa adam değilim! Görürsün!”</p>
				<p class="normal">Ana ürperdi, müthiş bir öfkeyle durdu, gözlerini Zosimov’un ablak yüzüne dikti; adam küfrederek başını içeri çekti. Ana da oğluna yetişmek için adımlarını hızlandırdı.</p>
				<p class="normal">Pavel’le Andrey, bütün bu bağırışları hiç duymuyorlarmış gibi, sakin, acelesiz sürdürüyorlardı yürüyüşlerini. Dürüst, alçakgönüllü yaşamıyla mahallede herkesin saygısını kazanmış olan yaşlı Mironov durdurdu gençleri.</p>
				<p class="normal">“Siz de mi çalışmıyorsunuz bugün, Danilo İvanoviç?” diye sordu Pavel.</p>
				<p class="normal">“Karım ağır ayak... doğurdu doğuracak...” dedi Mironov, sonra gözünü iki arkadaşın gözlerinin içine dikerek: “Müthiş tedirgin bir hava var mahallede,” dedi. “Sizin olay çıkaracağınız, fabrika müdürünün camını çerçevesini indireceğiniz söyleniyor..?”</p>
				<p class="normal">“Biz sarhoş muyuz?” dedi Pavel.</p>
				<p class="normal">“Bizim bütün yapacağımız bayraklarımızı açıp yürüyüş yapmak, şarkılar söylemek,” dedi Hohol da. “Siz de dinleyin şarkılarımızı. İnançlarımızı dile getiren şarkılar bunlar!”</p>
				<p class="normal">Mironov dalgın, düşünceli:</p>
				<p class="normal">“Ben sizin inançlarınızı biliyorum... Şu dağıttığınız kağıtları okudum,” dedi. Sonra zeki gözlerinin içi gülerek Ana’ya baktı: “Vay, Pelageya Nilovna! Sen de mi isyancılara katıldın?”</p>
				<p class="normal">“Bir ayağın çukurda bile olsa hakikat yolunda yürüyeceksin!”</p>
				<p class="normal">“Vay be! Fabrikaya yasak kağıtlar soktuğunu söylüyorlardı... demek doğruymuş!”</p>
				<p class="normal">“Kim bunu söyleyenler?” diye sordu Pavel.</p>
				<p class="normal">“Canım ortalıkta konuşulan laflar... Akıllı olun ve yanlış bir şey yapmayın çocuklar! Hoşça kalın!”</p>
				<p class="normal">Ana sessizce gülümsedi; hakkında böyle söylenmesi hoşuna gitmişti.</p>
				<p class="normal">“Sana da hapishane yolu gözüktü anne,” dedi Pavel gülümseyerek.</p>
				<p class="normal">Güneş yükseldikçe yükseldi, baharın diri serinliği yerini sıcacık bir güne bıraktı. Bulutların hareketi iyice yavaşladı, gölgeleri daha bir inceldi, saydamlaştı. Yolların ve damların üzerinden usulca kayan bulutlar insanları sarıp sarmalıyor, evlerin çatı ve duvarlarından toz ve pisliği, insanların yüzlerinden can sıkıntısını uzaklaştırarak tüm mahalleyi temizleyip arıtıyordu. Herkesin neşesi artıyor, sesler daha bir çınlıyor, fabrikanın uzak, boğuk homurtusu bu seslerin ardında yitip gidiyordu.</p>
				<p class="normal">Dört bir yandaki pencerelerden, avlulardan, sokak aralarından kaygılı, kinli, neşeli, düşünceli sesler çalındı yine Ana’nın kulağına. Ama o bu kez itiraz etmek, teşekkür etmek, açıklamak, bir şekilde bugünkü canlı, renkli yaşama katılmak, müdahale etmek istiyordu.</p>
				<p class="normal">Caddeye açılan dar bir sokağın köşesinde yüz kadar insan toplanmıştı; kalabalık içinde Vesovşçikov’un gür sesi duyuluyordu. Yaptığı benzetmelerin beceriklice olduğu söylenemezdi:</p>
				<p class="normal">“Frenküzümü sıkar gibi kanımızı emiyorlar!”</p>
				<p class="normal">Birkaç ses birden bir uğultu halinde onayladı kendisini:</p>
				<p class="normal">“Doğru! Çok doğru!”</p>
				<p class="normal">“Aferim bizim oğlana!” dedi Hohol. “Gidip arka çıkayım kendisine!”</p>
				<p class="normal">Eğildi, tirbuşonun mantara girmesi gibi bir anda çevik bir hareketle kalabalığın içine dalıverdi; Pavel engel olmayı başaramadı bile kendisine. Az sonra da ezgili sesi duyuldu:</p>
				<p class="normal">“Yoldaşlar! Dünyada çeşit çeşit halk olduğunu söylüyorlar: Yahudiler, Almanlar, İngilizler, Tatarlar, falan... Bence bu doğru değil. İki halk vardır yalnızca, iki uzlaşmaz halk: Varsıllar ve yoksullar! İnsanların giyim kuşamları, konuştukları diller farklı farklı, ama siz gidin de varsıl Fransızların, Almanların, İngilizlerin işçilere nasıl davrandıklarına bakın: Bu davranışın adı altta kalanın canı çıksındır!”</p>
				<p class="normal">Kalabalık içinden biri güldü.</p>
				<p class="normal">“Madalyonun bir de öbür yanına bakacak olursak görürüz ki, Fransız işçi de, Tatar işçi de, Türk işçi de aynen bizim gibi, Rus işçiler gibi sefil bir yaşam sürmektedirler!”</p>
				<p class="normal">Kalabalık giderek artıyordu. Yeni gelenler usulca kalabalığa sokuluyorlar, ayak ucunda yükselerek, boyunlarını uzatarak konuşmacıyı görmeye çalışıyorlardı.</p>
				<p class="normal">Andrey sesini biraz daha yükseltti:</p>
				<p class="normal">“Yabancı ülkelerin bu yalın gerçeği anlayan işçileri, bu 1 Mayıs gününü...”</p>
				<p class="normal">“Polis!” diye bağırdı biri.</p>
				<p class="normal">Cadde yönünden gelen dört atlı polis, kamçılarını sallayarak, köşe başında toplanmış insanların üzerine sürdüler atlarını.</p>
				<p class="normal">“Dağılın!” diye bağırıyorlardı bir yandan da.</p>
				<p class="normal">İstemeye istemeye yolu atlara açan insanların yüzleri asıldı; kimileri ezilmemek için tahta perdelere tırmandı.</p>
				<p class="normal">Bu sırada coşkulu, ateşli bir haykırış duyuldu:</p>
				<p class="normal">“Ata binmiş domuzlar, kendilerini bir halt sanıyorlar!”</p>
				<p class="normal">Hohol bir başına kalakalmıştı kavşakta; başlarını tehditkâr bir şekilde savurarak iki at az kalsın tepeleyecekti kendisini, bir anda kendini yana atarak kurtuldu. Aynı anda da birinin kolundan yakaladığı gibi kendisini çekip götürdüğünü fark etti. Ana’ydı bu.</p>
				<p class="normal">“Sözde Pavel’i hiç yalnız bırakmayacaktı, kendisi tek başına belanın içine içine giriyor!” diye homurdanıyordu bir yandan da.</p>
				<p class="normal">Hohol gülümseyerek:</p>
				<p class="normal">“Özür dilerim!” dedi.</p>
				<p class="normal">Ana tedirgindi ve kendini müthiş bitkin hissediyordu; midesi bulanıyor, başı dönüyordu. Kederle sevinç tuhaf bir şekilde yer değiştirip duruyordu içinde. Bir an önce fabrikanın öğle arası düdüğünün çalmasını istiyordu.</p>
				<p class="normal">Kilise meydanına vardılar. Çocuklardan ve gençlerden oluşan beş yüz kişilik neşeli bir kalabalık toplanmıştı burada. Kimi oturuyor, kimi ayakta duruyordu. Kalabalık ara ara dalgalanıyor, insanlar tedirginlikle başlarını kaldırıp bir şey bekler gibi uzaklara bakıyorlardı. Büyük bir coşku içinde oldukları görülüyordu. Kimileri dalgın, düşünceli gibi dururken, kimileri de abartmalı bir yiğitlik sergiliyordu. Tutuk, kısık kadın sesleri duyuluyor; erkekler öfkeyle bu seslere arkalarını dönüyorlar, kimi kez de duyulur duyulmaz bir küfürle karşılık veriyorlardı. Bu alaca bulaca kalabalıkta kimi kez sürtüşmeler de yaşanıyordu.</p>
				<p class="normal">“Mitenka... n’olur dikkatli ol!” diye seslenen titrek, çekingen bir kadın sesine şöyle bir yanıt gelebiliyordu örneğin:</p>
				<p class="normal">“Kapa gaganı!”</p>
				<p class="normal">Sizov, ölçülü, ağırbaşlı bir ses tonuyla inandırıcı şeyler söylüyordu:</p>
				<p class="normal">“Hayır, gençleri feda edemeyiz! Onlar bizden daha akıllı ve... daha yürekli çıktılar! Bataklığı kurutma parası diye kesilen kapikleri kim engelledi? Onlar! Bunu hiç unutmamamız gerek! Bu yüzden onları yaka paça hapislere attılar! Ama kazanan hepimiz olduk!”</p>
				<p class="normal">Birden fabrika düdüğünün bütün sesleri bastıran böğürtüsü duyuldu. Bir ürperti dolaştı kalabalıkta. Oturanlar ayağa kalktılar. Bir an herkes dondu kaldı. Herkes diken üstündeydi. Pek çok yüz, kağıt gibi bembeyaz kesilmişti.</p>
				<p class="normal">Aynı anda da Pavel’in güçlü, çın çın öten sesi duyuldu:</p>
				<p class="normal">“Yoldaşlar!”</p>
				<p class="normal">Kuru, yakıcı bir duman dolmuş gibi yandı Ana’nın gözleri; birden dinçleşip dikleşiveren bedeniyle bir hamlede oğlunun hemen ardında yerini aldı. Demir kırıntılarının mıknatısa yönelmesi gibi herkesin yüzü Pavel’e döndü, onun çevresinde halka oldular.</p>
				<p class="normal">Ana, oğlunun yüzüne bakıyor ve yalnızca onun gururlu, korkusuz, kor gibi yanan gözlerini görüyordu.</p>
				<p class="normal">“Yoldaşlar! Bugün bizim günümüz! Bugün kim olduğumuzu açıklama günü! Bugün bayrağımızı: Bilincin, gerçekliğin ve özgürlüğün bayrağını yükseltme günü!”</p>
				<p class="normal">Upuzun, bembeyaz bir bayrak direği parladı havada bir an; sonra aşağı indi, kalabalığı yardı, kalabalığın arasında gözden yitti; bir süre sonra, hepsi havaya yönelmiş insan yüzleri üzerinde işçi sınıfının kan kırmızı bayrağı kızıl bir kuş gibi dalgalanmaya başladı.</p>
				<p class="normal">Pavel kolunu iyice yukarı kaldırdı; bayrak direğinin bir an yalpalar gibi olmasıyla onlarca el birden uzandı bembeyaz direğe doğru; eller arasında Ana’nın eli de vardı.</p>
				<p class="normal">“Yaşasın emekçi halk!” diye bağırdı Pavel.</p>
				<p class="normal">Yüzlerce ses bir yankı gibi yineledi aynı sözleri.</p>
				<p class="normal">“Yaşasın Sosyal Demokrat İşçi Partisi! Yoldaşlar, unutmayın: Partimiz, bizim manevi yurdumuzdur!”</p>
				<p class="normal">Kalabalık iyice coşmuştu. Kalabalık içinde bayrağın anlamını bilenler, kendilerine yol açıp ona doğru ilerlediler. Böylece Mazin, Samoylov, Gusev kardeşler de Pavel’in yanına geldiler. Nikolay başını eğmiş yaklaşanları geri itiyordu; ayrıca Ana’nın tanımadığı, gözleri ateş saçan birkaç genç Ana’yı da iteklediler...</p>
				<p class="normal">“Yaşasın bütün ülkelerin işçileri!” diye bağırdı Pavel; bir araya gelmekle güçlerini de sevinçlerini de birleştirip çoğaltan yüzlerce ağız yürek ürperten bir yankı halinde yineledi haykırışı.</p>
				<p class="normal">Ana Nikolay’la tanımadığı birinin daha elini yakaladı, gözlerine yaşlar hücum ediyordu, ama ağlamıyordu. Bacakları titrerken, çatlamış dudaklarıyla:</p>
				<p class="normal">“Canlarım... Yavrularım...” diye mırıldanıyordu.</p>
				<p class="normal">Nikolay’ın çiçekbozuğu yüzü geniş bir gülümsemeyle aydınlanmıştı; bayrağa bakıyor, ona uzanmaya çalışıyor ve anlaşılmaz bir şeyler mırıldanıyordu. Sonra birden bayrağa uzattığı kolunu Ana’nın boynuna doladı, onu öptü ve geniş geniş güldü.</p>
				<p class="normal">Birden Hohol’un sakin, yumuşak sesi duyuldu; kalabalıktan yükselen uğultuyu bastırarak:</p>
				<p class="normal">“Yoldaşlar!” dedi. “Bayraklarımızla yeni bir tanrı adına yürüyoruz! Aydınlığın ve hakikatin, bilincin ve iyiliğin tanrısıdır bu tanrı! Hedefimiz çok uzak, başımıza konacak dikenli taç ise burnumuzun dibinde! Hakikatin gücüne inanmayanlar, onu ölümüne savunma cesareti olmayanlar, kendine güvenmeyenler ve acı çekmekten korkanlar yollarını bizden ayırsınlar! Zaferimize inananlar gelsin bizimle! Nihai amacımızı göremeyenler bizimle gelmesin, çünkü onları bekleyen yalnızca acıdır! Safları sıklaştırın yoldaşlar! Yaşasın özgür insanların bayramı! Yaşasın 1 Mayıs!”</p>
				<p class="normal">Kalabalık, safları sıklaştırdı. Pavel bayrağı sallıyordu; kızıl bayrak sere serpe açılmış, göz kamaştırıcı güneş altında kıpkırmızı, gepgeniş gülümsüyordu...</p>
				<p class="normal">Fedya Mazin çınlayan sesiyle başladı:</p>

				<p class="normal">Eski dünyayı reddediyor ve onun...</p>
				<p class="normal">Onlarca ses yumuşak, güçlü bir dalga halinde getirdiler gerisini:</p>
				<p class="normal">Küllerini silkeliyoruz ayaklarımızdan!..</p>
				<p class="normal">Ana, dudaklarında yakıcı bir gülümseme, Mazin’in ardı sıra yürüyor, onun başının gerisinden oğluna ve dalgalandırdığı kızıl bayrağa bakıyordu. Çevresinde renk renk gözler, neşeli yüzler vardı. En önde oğlu ve Andrey yürüyorlardı. Seslerini duyuyordu onların: Andrey’in yumuşacık ve nemli sesiyle Pavel’in ağır, bas sesi öyle hoş bir uyum içindeydi ki:</p>
				<p class="normal">Doğrul ve kalk, ey emekçi halk,</p>
				<p class="normal">Ve siz, ey açlar, yürüyün savaşa!</p>
				<p class="normal">Halk kızıl bayrağa doğru koşuyordu. Pavel bağırarak bir şeyler söylüyor, sonra kalabalığın içinde gözden yitiyor, sonra yeniden en önde görünüyordu. Bağırışı marşın ezgisi içinde yok olup gidiyordu. Evlerde usul usul söylenen bu marş şu anda sokakta güçlü bir ırmak gibi dolu dizgin akıyordu. Marşın çelik gibi bir irade ve cesaret duyumsanan sözleri, insanları geleceği yaratacak çileli ve uzun yola çağırırken, tam bir dürüstlükle bu yolun ne denli zahmetli olduğunu da söylemekten geri durmuyordu. Marş değil, kocaman bir akkor ırmağıydı bu: Sakin sakin süzülen bu kor ateş içinde geçmişin kapkara cürufu, eski alışkanlıkların ve duyguların ağır tortuları da akarken, yeniye karşı duyulan o kahrolası korku da yanıp yok oluyordu.</p>
				<p class="normal">Birinin hem korku hem sevinç okunan yüzü belirdi Ana’nın yanında; yanı sıra da kısık, hıçkırığı andıran bir ses:</p>
				<p class="normal">“Mitya! Dur... nereye?”</p>
				<p class="normal">Ana bir solukta şunları söyledi:</p>
				<p class="normal">“Bırakın gitsin! Hiç kaygılanmayın! Ben de çok korkmuştum... Ama benimki en önde... Bayrağı tutan... O benim oğlum!”</p>
				<p class="normal">“Hey, haydutlar! Nereye? Askerler var orada!”</p>
				<p class="normal">Birden kemikli bir el yakaladı Ana’nın kolunu; uzun boylu, zayıf kadın, bağırarak:</p>
				<p class="normal">“Canım benim, ne sevimlisiniz!” dedi. “Ne de hoş söylüyorlar... Mitya’m da söylüyor...”</p>
				<p class="normal">“İçiniz rahat olsun!” diye mırıldandı Ana. Bu mukaddes bir iş... Düşünün: Uğruna ölenler olmasaydı, Hazreti İsa, Hazreti İsa olur muydu?”</p>
				<p class="normal">Bu düşünce birden gelmişti aklına ve içerdiği açık, yalın gerçeklikle kendisini müthiş etkilemişti. Kolundan sımsıkı tutmakta olan kadının yüzüne baktı ve gülümseyerek yineledi:</p>
				<p class="normal">“Gerçekten de... uğruna ölenler olmasaydı, Tanrımız, İsa Efendimiz olmazdı!”</p>
				<p class="normal">Sizov’u gördü yanında. Çıkardığı şapkasını marşın temposuna uygun bir biçimde sallıyordu.</p>
				<p class="normal">“Nasıl da açıktan açığa yürüyüşe geçtiler ama Ana? Ya marşa ne dersin? Ne de güzel yakıştırmışlar sözleri!”</p>
				<p class="normal">Orduları için asker gerek çara,</p>
				<p class="normal">Oğullarınız delikanlılarınız gerek...</p>
				<p class="normal">“Hiç korkmuyorlar!” diye sürdürdü Sizov. “Ama benim oğulcuğum mezarda...”</p>
				<p class="normal">Kalbi sıkışır gibi oldu Ana’nın ve gitgide geride kalmaya başladı. Kalabalık bir anda yana itekleyiverdi onu, tahta perdelere doğru sıkıştırdı; hemen önünden dalgalana dalgalana gerçek bir insan seli akıyordu. Böyle müthiş bir kalabalığı görmekten mutlu oldu.</p>
				<p class="normal">Doğrul ve kalk, ey emekçi halk!..</p>
				<p class="normal">Muazzam bir bakır boru çalıyordu sanki; çalıyor ve kimilerinde tek vücut alıp mücadeleye girme arzusu; kimilerinde belli belirsiz bir sevinç, dumanlı bir önsezi, yakıcı bir merak, kimilerinde çok da belirgin olmayan bir umuda ilişkin kaygılı kıpırtılar uyandırıyor, kimilerinin içinde ise yılların biriktirdiği kin ve öfkenin boşalacağı bir çıkış kapısı aralıyordu. Herkes ileriye, en öne, bayrağın sere serpe dalgalandığı noktaya bakıyordu.</p>
				<p class="normal">Müthiş coşkulu bir ses:</p>
				<p class="normal">“İşte yürüyüşe geçtiler!” diye haykırdı. “Helal olsun çocuklar size!”</p>
				<p class="normal">Sıradan sözcüklerle dile getirilemeyecek denli şiddetli şeyler hissediyor olmalıydı ki, ana avrat küfretmeye başladı adam. Ama savurduğu ağız dolusu küfürlerde, yılan gibi kıvrılarak tıslayan kara, kör bir köle kini de duyumsanıyordu.</p>
				<p class="normal">Adamın biri de pencereden sarkmış, yumruğunu sallayarak kısılmış sesiyle haykırıyordu:</p>
				<p class="normal">“Sizi din sapkınları sizi!”</p>
				<p class="normal">Ciyak ciyak öten, kulak tırmalayıcı bir ses izledi bunu:</p>
				<p class="normal">“İmparatorumuz efendimize, majesteleri çar hazretlerine başkaldırmak ha?!”</p>
				<p class="normal">Ana’nın önünden kimi korkmuş, kimi gergin yüzleriyle insanlar geçiyor; erkekler kadınlar sıçrıyor, koşuşuyorlardı. Kalabalık koyu, kara bir lav gibi akıp gidiyor, marşın coşkulu temposuyla yoldaki her şeyi deviriyor, yıkıyor, temizliyordu sanki. Ta ötelerdeki kızıl bayrağa bakarken, oğlunun göremediği yüzü, bronz alnı, inancının ateşiyle kor gibi yanan gözleri canlanıyordu Ana’nın gözlerinde.</p>
				<p class="normal">Ana artık kalabalığın en gerisindeydi. Buradaki insanlar arada bir yürüyüş kolunun başına kayıtsızca göz atarak, hiç acele etmeden, izledikleri temsilin sonunu bilen seyircilerin ilgisizliğiyle yürüyorlar, arada bir de alçak sesle, ama kendilerinden emin yargılarda bulunuyorlardı:</p>
				<p class="normal">“Bir bölük okula, bir bölük de fabrikaya yerleşmiş...”</p>
				<p class="normal">“Vali de burada...”</p>
				<p class="normal">“Gerçekten mi?”</p>
				<p class="normal">“Gözümle gördüm geldiğini!”</p>
				<p class="normal">Birisi keyifle küfrederek:</p>
				<p class="normal">“Korktuklarını gösterir bu,” dedi. “Bir yandan askerler, bir yandan vali...”</p>
				<p class="normal">Yüreği sıkıştı Ana’nın:</p>
				<p class="normal">“Canlarım benim... yavrularım!” diye geçirdi içinden.</p>
				<p class="normal">Ama çevresinden kulağına cansız, soğuk sözler çalınıyordu. Bu insanların yanından uzaklaşmak için adımlarını hızlandırdı; onların ağır, tembel tempolarını aşmak canlandırdı Ana’yı.</p>
				<p class="normal">Kalabalığın başı sanki bir şeye toslamış gibi, kalabalığın gövdesinde bir duraksama oldu, geriye doğru sessiz, kaygı dolu bir uğultu yankılandı. Marş da kesilir gibi oldu, sonra yeniden ve daha gür başladı. Sonra yeniden geriye doğru kaygılı bir uğultu duyuldu, sesler giderek alçaldı, birbiri ardınca koptu, söndü; sonra birkaç kişinin marşı yeniden coşturma, eski temposuna ulaştırma girişimi oldu:</p>
				<p class="normal">Doğrul ve kalk, ey emekçi halk!..</p>
				<p class="normal">Ey açlar, yürüyün düşman üstüne!..</p>
				<p class="normal">Ama eski kaynaşmışlıktan, güvenden, birlikten uzaktı artık bu çağrı; tam tersine, seslerde kaygı, tedirginlik duyumsanıyordu.</p>
				<p class="normal">İlerde neler olup bittiğini bilmiyordu Ana; bu nedenle önündekileri telaşla itekleyerek hızla öne yürümeye başladı. Onun geldiğini görenlerin kimi geriliyor, kimi kaşlarını çatıp başlarını öne eğiyor, kimi utangaç bir gülümsemeyle gülümsüyor, kimi de alaycı, arsız, ıslık çalıyordu. Ana’nın bu yüzleri inceleyen kederli gözleri bakışlarıyla onlara neden durduklarını soruyor, yalvarıyor, ilerlemelerini söylüyordu...</p>
				<p class="normal">“Yoldaşlar!” Pavel’in sesiydi bu. “Askerler de bizim gibi insan. Bize el kaldırmazlar. Ne diye el kaldırsınlar ki? Herkesin gereksindiği doğruları dile getirdiğimiz için mi? Onların da gereksinimi var bu doğruları bilmeye. Şimdilik bunları bilmiyorlar, ama onların da saflarımıza katılmaları; soygunun, sömürünün, cinayetlerin değil, bizim saflarımızda, özgürlük bayrağının altında toplanmaları yakındır! Bizim dile getirdiğimiz doğruları daha çabuk anlayabilmeleri için hiç durmamalı, ileri yürümeliyiz. İleri yoldaşlar! İleri! Her zaman ileri!”</p>
				<p class="normal">Güçlü, kararlı, açık, anlaşılır, tok bir sesle söyledi Pavel bunları. Ama kalabalık yavaş yavaş dağılmaya başlamıştı. İnsanlar birbiri ardınca sağa sola sapıyorlar, evlerinin yolunu tutuyorlar, kimileri de tahta perdelere yaslanıyordu. Yürüyüş kolu şimdi turnaların gökte uçuş biçimini almıştı: Sivri ucunu Pavel’in oluşturduğu dar bir açıydı bu; Pavel’in başının üzerindeyse emekçi halkın bayrağı olanca kızıllığıyla göz alıyordu. Kalabalık, kanatlarını genişçe açmış, havalanmaya hazır kara bir kuşu andırıyordu... ve Pavel bu kuşun gagasıydı...</p>
				</body>
</html>