<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_10">VIII</h2>
				<p class="normal">Mahallenin en dışındaki küçük ev dikkat çekmeye başlamıştı. Eve yönelmiş onlarca kuşku dolu bakış, alaca bulaca kanatlarıyla evin üzerinde kanat çırpan binbir dedikodu, hep yar başındaki küçük evin duvarlarının gerisinde yattığı düşünülen gizi ortaya çıkarmaya yönelikti. Geceleri pencereden içeriyi gözetleyenler, hatta arada bir camı tıkırdatıp sonra korku içinde hızla geri kaçanlar bile vardı.</p>
				<p class="normal">Bir gün lokantacı Beguntsov Ana’yı yolda çevirdi. Efendi bir ihtiyardı lokantacı; üzerine içi peluş kaplı leylak rengi kalın bir yelek giyer, derileri gevşeyip sarkmış kırmızı boynuna her zaman siyah ipek bir fular bağlardı. Bağa çerçeveli gözlüğü, sivri ve parlak burun ucundan hiç eksik olmadığı için Kemik Göz adını takmışlardı kendisine. Yanıt verme fırsatı tanımadan tam bir tumturaklı laf bombardımanına tuttu Vlasova’yı:</p>
				<p class="normal">“Afiyettesinizdir inşallah, Pelageya Nilovna? Mahdum bey nasıl? Evlendirmeyi düşünmüyor musunuz kendisini? Güç kuvvet itibariyle tam evlenecek çağda! Oğlu erken evlenenin tasası tez bitermiş. Evlenip yuva kuran adam, sirkeye yatırılmış mantar gibidir: Ruh sağlığı da, beden sağlığı da kolay bozulmaz! Yerinizde olsam hiç zaman yitirmeden everirdim onu. Öyle bir zamanda yaşıyoruz ki, insan denen varlıktan bir an bile gözünü ayırmaya gelmiyor. Kendi kafasına göre yaşıyor çünkü herkes. Oysa kafalar pek karışık ve nereye baksan kınanacak, ayıplı davranışlar! Gençler Allahın evini, kiliseyi gördüler mi yollarını değiştiriyorlar. Genel yerlerden kaçıp, kuytularda gizli gizli toplanıyor, aralarında fısıldaşıyorlar. Niçin fısıldaşıyorlar, sorarım size? Niçin başka insanlardan kaçıyorlar? Başka insanların yanında, herkese açık bir yerde –örneğin bir lokantada– konuşulamayacak şey nedir? Giz?! Ama gizin tek yeri Allahın evi değil midir? Köşede bucakta paylaşılan bütün öbür gizler yalnızca sapkınlıktır! Size sıhhat ve afiyetler dilerim, efendim!”</p>
				<p class="normal">Aşırı süslü bir kol hareketiyle kasketini çıkarıp havada salladı, Ana’yı oracakta kafası karmakarışık bırakıp uzaklaştı.</p>
				<p class="normal">Bir gün de pazarda komşusu Mariya Korsunova’ya rastladı Ana. Bir demircinin dulu olan ve fabrika önünde yiyecek satan kadın:</p>
				<p class="normal">“Oğluna dikkat et Pelageya!” dedi.</p>
				<p class="normal">“Ne oldu ki?” diye sordu Ana.</p>
				<p class="normal">“Pek çok şey söyleniyor hakkında!” dedi Mariya gizemli bir tavırla. “Üstelik de hiç hoş şeyler değil! Dediklerine göre bir artel kurmuş. Mezhebe benzer bir şey. Hlıst’lar<sup class="calibre3"><a href="ANA_GORKIY_split_066.html#footnote-100-4" id="footnote-100-4-backlink" name="footnote-100-4-backlink">[4]</a></sup> gibi birbirlerini kırbaçlayacaklarmış...”</p>
				<p class="normal">“Zevzeklik ediyorsun Mariya!”</p>
				<p class="normal">“Söyleyene değil söyletene bak!”</p>
				<p class="normal">Ana, oğluna bütün bu söylenenleri aktardı. Pavel omuz silkip hiç yanıt vermedi, Hohol ise o yumuşak ama koyu kahkahasıyla uzun uzun güldü.</p>
				<p class="normal">“Genç kızlar da içerliyorlar size,” dedi Ana. “Her kızın evlenmek için can atacağı insanlarsınız ikiniz de: İyi işçisiniz, içki içmezsiniz, elin kadınına kızına bakmazsınız! Kentten hafif meşrep kadınlar gelip gidiyor kendilerine, diyorlar sizin için.”</p>
				<p class="normal">Tiksinir gibi yüzünü buruşturan Pavel:</p>
				<p class="normal">“Ya ya, ne demezsin!” dedi.</p>
				<p class="normal">Hohol içini çekerek:</p>
				<p class="normal">“Bataklıkta her yan çürük kokar,” dedi. “Siz o küçük budalalara, anacığım, evliliğin ne olduğunu bir güzel anlatsaydınız... belki o zaman, kemiklerini kırdırmak için bu kadar acele etmezlerdi!”</p>
				<p class="normal">“Onlar da biliyorlar bunu elbet, iki gözüm... Her şeyin farkında kızlar, ama bundan başka ne yapabilirler ki?”</p>
				<p class="normal">“Hiçbir şeyin farkında değiller!” dedi Pavel. “Farkında olsalar bir yol bulurlardı şimdiye dek.”</p>
				<p class="normal">Oğlunun sert çizgili yüzüne baktı Ana:</p>
				<p class="normal">“Öyleyse siz öğretin onlara! En akıllılarını çağırın yanınıza, öğretin...”</p>
				<p class="normal">“Bu hiç doğru olmaz!” diye kestirip attı Pavel.</p>
				<p class="normal">“Bir denesek?” dedi Hohol.</p>
				<p class="normal">Pavel bir süre sustuktan sonra:</p>
				<p class="normal">“Ne olacak deneyince: Çiftler halinde gezip dolaşmalar başlayacak, sonra bunlardan birkaçı evlenecek, hepsi bu!”</p>
				<p class="normal">Ana düşünceye daldı; Pavel’in keşişlere özgü katılığına hayret ediyordu. Hohol gibi kendisinden yaşça büyüklerin bile oğlunun sözlerini dinlediklerini görüyordu; ama ona göre bunu ondan korktukları için yapıyorlardı, yoksa, soğuk ciddiyetinden dolayı kimse oğlunu sevmiyordu.</p>
				<p class="normal">Bir akşam kendisi yatmıştı; Pavel’le Hohol içerde okumaya devam ediyorlardı. İki odayı ayıran incecik bölmeden onların usul konuşmaları olduğu gibi duyuluyordu.</p>
				<p class="normal">“Biliyor musun, Nataşa’dan hoşlanıyorum?” dedi Hohol birden.</p>
				<p class="normal">Pavel hemen yanıt vermedi. Bir süre sonra:</p>
				<p class="normal">“Biliyorum!” dedi.</p>
				<p class="normal">Hohol’un usulca yerinden kalktığı ve aşağı yukarı dolaşmaya başladığı duyulabiliyordu. Çıplak ayakları yerde belli belirsiz bir ses çıkarıyordu. Derken usuldan bir ıslık sesi duyuldu, kederli bir hava tutturmuştu Hohol. Sonra yeniden güm güm öten sesi duyuldu:</p>
				<p class="normal">“Acaba o da bunun farkında mı?”</p>
				<p class="normal">Pavel yanıt vermedi.</p>
				<p class="normal">“Ha, ne dersin?” diye üsteledi Hohol, sesini alçaltarak.</p>
				<p class="normal">“Farkında!” dedi Pavel. “Bizimle çalışmayı da bu yüzden bıraktı.”</p>
				<p class="normal">Hohol’un adımları ağırlaştı, yeniden hüzünlü ıslığı duyuldu.</p>
				<p class="normal">“Peki, ya ben kendisine söylersem..?”</p>
				<p class="normal">“Ne söyleyeceksin?”</p>
				<p class="normal">“Böyleyken böyle... ben seni...” diye başladı Hohol, ama Pavel onun sözünü kesti:</p>
				<p class="normal">“Söyleyeceksin de ne olacak?”</p>
				<p class="normal">Ana, ince bölmenin gerisinden Hohol’un volta atmaya son verdiğini duydu; oğlunun arkadaşı nedense gülümsemiş gibi geldi kendisine.</p>
				<p class="normal">“Valla bence bir kızı seviyorsan, ona bunu söyleyeceksin, yoksa ne anladım ben bu işten!”</p>
				<p class="normal">Pavel, önünde açık duran kitabı gürültüyle kapattı.</p>
				<p class="normal">“Bu işten anlamak istediğin ne ki?”</p>
				<p class="normal">İkisi de uzunca bir süre sustular</p>
				<p class="normal">“Evet?” dedi Hohol.</p>
				<p class="normal">“Andrey!” diye ağır ağır başladı Pavel. “İstediğin şeyi iyice canlandırabilmelisin gözünde. Diyelim o da seni seviyor... bunu hiç sanmıyorum, ama varsayalım ki böyle... Aşkın karşılık gördü ve siz evlendiniz. İlginç bir evlilik olacağına kuşku yok bunun: Entelektüel bir kız ve bir işçi! Çocuklarınız olacak, ve sen aileni geçindirebilmek için eskiden olduğundan çok daha fazla çalışacaksın. Hayatınız bir dilim ekmek peşinde koşmakla geçecek: Çocukların doyurulması, ev kirası vs. Davamız, ikinizi birden kaybetmiş olacak!”</p>
				<p class="normal">Ortalığa sessizlik çöktü. Sonra Pavel sanki biraz daha yumuşak bir sesle:</p>
				<p class="normal">“Sen en iyisi bırak bu işin peşini, Andrey,” dedi. “O kızcağızın da kafasını karıştırma!”</p>
				<p class="normal">Sessizlik. Saatin, anları sayan tik takları...</p>
				<p class="normal">“Bir yarısı seven, bir yarısı nefret eden bir kalbe kalp denebilir mi?” dedi Hohol.</p>
				<p class="normal">Kitapta çevrilen bir sayfanın hışırtısı duyuldu. Herhalde Pavel yeniden kitap okumaya başlamıştı. Ana, gözleri kapalı yatıyor, kımıldamaya bile korkuyordu. Hohol için yüreği paralanıyordu, ama oğluna daha da çok acıyordu. ‘Biricik yavrum benim!’ diye geçirdi içinden.</p>
				<p class="normal">“Yani susayım mı?”</p>
				<p class="normal">“Böylesi daha dürüstçe olur,” dedi usulca Pavel.</p>
				<p class="normal">“Eh, madem öyle, ben de dediğin gibi yaparım.” Birkaç saniye sustu, sonra usulca: “Yalnız Pavelciğim,” dedi, “bir gün sen de... şey olduğunda, göreceksin senin için de çok zor olacak...”</p>
				<p class="normal">“Ben hep zorluk içindeyim...”</p>
				<p class="normal">Evin duvarlarına sürünüp geçen rüzgârın hışırtısı duyuldu. Saatin tik takları geçen zamanı şaşmaz bir düzenle sayıyordu.</p>
				<p class="normal">“Bu konuda alay olmaz!” dedi Hohol.</p>
				<p class="normal">Ana yüzünü yastığa gömdü ve sessiz sessiz ağladı.</p>
				<p class="normal">Ertesi sabah Andrey’in boyu biraz kısalmış gibi geldi Ana’ya; boyu kısalmış ve sanki daha bir sevimli olmuştu. Oğluysa her zamanki gibi zayıf, sopa gibi dümdüz ve suskundu. Ana daha önce Hohol’a, Andrey Onisimoviç diye seslenirdi, bu sabahsa nasıl olduğunu kendi de anlamadan:</p>
				<p class="normal">“Çizmelerinizin onarılması gerek, Andreyciğim!” dedi. “Yoksa ayaklarınızı üşütmeniz işten değil!”</p>
				<p class="normal">“Ücretimi alınca yeni bir çizme alacağım kendime,” diye karşılık verdi Hohol; sonra güldü, kocaman elini Ana’nın omuzuna koydu ve, “Kim bilir,” dedi, “belki de siz benim gerçek annemsiniz? Ve ben çok çirkin olduğum için utanıyor, bunu başkalarından gizliyorsunuz?”</p>
				<p class="normal">Ana hiçbir şey söylemeden onun eline hafifçe vurdu. Şu anda ona sevecen bir şeyler söyleyebilmeyi ne çok isterdi, ama yüreğinin acısı ağzını kilitlemişti sanki.</p>
				</body>
</html>