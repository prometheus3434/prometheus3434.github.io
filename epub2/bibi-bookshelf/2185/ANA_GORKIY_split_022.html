<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_21">XIX</h2>
				<p class="normal">Üç kez Pavel’le görüşme girişiminde bulunmuş, her seferinde de ak saçlı, kırmızı yanaklı, kocaman burunlu jandarma generali isteğini kibarca geri çevirmişti.</p>
				<p class="normal">“Bir haftadan önce olmaz teyze! Bir hafta sonra bir bakarız... şu anda olanaksız!”</p>
				<p class="normal">Uzun süre beklediği için iyice yumuşamış, küflenmeye yüz tutmuş olgun bir eriği andıran general bayağı tıknaz, handiyse tostoparlak bir adamdı. Elinde incecik, soluk sarı bir çöp, durmadan dişlerini karıştırırken –küçük küçük ve bembeyazdı dişleri– ufak, yeşilimsi gözleri sevecen bir gülümsemeyle ışır, sesinde içten, dostça bir tını duyumsanırdı.</p>
				<p class="normal">“Pek bir ince, pek bir sevecen...” diye anlattı Ana, Hohol’a. “Sürekli gülümsüyor...”</p>
				<p class="normal">“Ne demezsiniz!” dedi Hohol. “Pek sevecendirler, hep gülümserler! Biri için ‘falanca akıllı, dürüst bir insan; ama bizim için tehlikeli, kendisini asın!’ denilmeye görsün; gülümserler, sonra adamı asarlar, sonra yeniden gülümserler.”</p>
				<p class="normal">“Bizi aramaya gelen daha sıradan biriydi... Köpeğin teki olduğu hemen belli oluyordu...”</p>
				<p class="normal">“İnsan değil, bizleri sağırlaştırmak için kafalarımıza inen birer çekiç bu heriflerin hepsi... Bizim daha işe yarar hale gelmemizde kullanılan... bizi yöneten ele uygun yapılmış birer araç! Nedenini, niçinini sormadan, hiçbir şey düşünmeden, kendilerinden istenen her şeyi yaparlar.”</p>
				<p class="normal">Sonunda görüş izni çıktı; bir Pazar günü hapishane kaleminde sessizce oturup beklemeye başladı Ana. Alçak tavanlı, dar ve kirli odada ondan başka birkaç kişi daha vardı görüş için gelmiş. Öbür ziyaretçiler birbirlerini tanıyorlardı, herhalde buraya ilk gelişleri değildi. Örümcek ağı gibi yapışkan, uyuşuk bir söyleşi tutturmuşlar, dedikodu yapıyorlardı.</p>
				<p class="normal">Çantasını dizlerinin üstüne koymuş, yanakları sarkık, tombul bir kadın:</p>
				<p class="normal">“Haberiniz var mı?” dedi, “bugün sabah ayininde koro şefi çocuklardan birinin kulağını kopartmış...”</p>
				<p class="normal">Emekli asker üniforması giymiş yaşlıca bir adam öksürerek:</p>
				<p class="normal">“Çocuk değil baş belası korodaki veletler!” dedi.</p>
				<p class="normal">Bacakları kısa, kolları uzun, dazlak kafalı, çenesi ileri doğru çıkık, kısa boylu bir adam, odada ileri geri dolaşıyor, dolaşmasına ara vermeden, ciyaklayan bir sesle:</p>
				<p class="normal">“Hayat pahalandıkça insanlar daha bir kötü oluyorlar sanki!” dedi kaygılı kaygılı. “Düşünsenize ikinci sınıf sığır etinin funtu<sup class="calibre3"><a href="ANA_GORKIY_split_070.html#footnote-100-8" id="footnote-100-8-backlink" name="footnote-100-8-backlink">[8]</a></sup> on dört kopek olmuş; ekmek derseniz tekrar iki buçuk kopeğe yükselmiş...”</p>
				<p class="normal">Arada bir, üzerlerinde tek tip, külrengi giysileri, ayaklarında ağır, meşin kunduralarıyla tutuklular giriyordu içeri. Yarı karanlık odaya girmeleriyle birlikte gözlerini kırpıştırmaya başlıyorlardı; tutuklulardan birinin ayağındaki prangadan zincir şakırtısı yükseliyordu.</p>
				<p class="normal">Tuhaf bir dinginlik, itici bir yalınlık hakimdi her şeye. Herkesin nicedir alıştığı, kanıksadığı bir durumdu bu sanki: Bir yanda sakin sakin hapis yatanlar; bir yanda tembel tembel nöbet tutanlar; bir yanda da düzenli bir biçimde –ama yorgun–, tutuklu ziyaretine gelenler vardı. Ana’nın ise sabırsız yüreği tedirginlik içindeydi. İnsanın üzerine olanca ağırlığıyla abanan bu tuhaf, itici yalınlık onu çok şaşırtmıştı.</p>
				<p class="normal">Vlasova’nın hemen yanında yaşlı, ufak tefek bir kadın oturuyordu; kadının yüzü kırışık içindeydi, ama gözleri gençti. İncecik boynunu çevirerek her konuşmayı ilgiyle dinliyor, herkese tuhaf denebilecek bir ateşlilikle bakıyordu.</p>
				<p class="normal">Vlasova usulca:</p>
				<p class="normal">“Sizin kiminiz var burda?” diye sordu yaşlı kadına.</p>
				<p class="normal">“Oğlum. Üniversite öğrencisi,” dedi yaşlı kadın bağırarak ve çabuk çabuk. “Sizin kiminiz var?”</p>
				<p class="normal">“Benim de oğlum. İşçi.”</p>
				<p class="normal">“Soyadı neydi?”</p>
				<p class="normal">“Vlasov.”</p>
				<p class="normal">“Duymadım. Epeydir mi yatıyor?”</p>
				<p class="normal">“Yedi hafta oldu...”</p>
				<p class="normal">“Benim oğlumsa on aydır yatıyor!” dedi yaşlı kadın; sesinde tuhaf, gurura benzer bir şeyler duyumsanıyordu.</p>
				<p class="normal">“Evet, evet!” diye atıldı dazlak kafalı ihtiyar. “Sabırlar tükeniyor... Herkes öfkeli, herkes bağırıp çağırıyor, her şeyin fiyatı artıyor. İnsanlar ise, tam tersine, ucuzluyor, değersizleşiyorlar. Hiçbir uzlaşmacı ses duyulmuyor.”</p>
				<p class="normal">“Çok doğru!” dedi asker. “Diz boyu rezalet! ‘Yeter artık!’ diye haykıran sert, kararlı bir ses duymaya ne çok ihtiyacımız var! Evet, gereksindiğimiz şey bu. Sert, kararlı bir ses!”</p>
				<p class="normal">Herkes katıldığı için konuşma canlanmıştı. Herkes hayata dair görüşlerini söylemek için acele ediyor, ama herkes kısık sesle konuşuyordu; bütün bunlarda kendine yabancı bir şeyler duyumsuyordu Ana. Onlar evde başka türlü konuşurlardı: Anlaşılır, yalın olurdu konuşmaları ve seslerini de böyle kısmazlardı.</p>
				<p class="normal">Dört köşe, kızıl sakallı, şişman gardiyan Ana’nın adını sesledi; tepeden tırnağa onu şöyle bir süzdükten sonra:</p>
				<p class="normal">“Arkamdan gel!” dedi ve hafif topallayarak öne düştü.</p>
				<p class="normal">Gardiyanın peşine takılan Ana daha hızlı yürümesi için adamı arkasından itmek istiyordu. Küçük bir odaya girdiler; Pavel odanın ortasında durmuş gülümsüyordu; annesi içeri girince ona elini uzattı. Ana, oğlunun elini yakaladı; gülümsedi, gözlerini kırpıştırdı, ancak ne diyeceğini bilemediği için birkaç kez usulca:</p>
				<p class="normal">“Selam... selam...” diye yineledi.</p>
				<p class="normal">Pavel onun elini sıkarak:</p>
				<p class="normal">“Sakin ol anne!” dedi.</p>
				<p class="normal">“Yok bir şeyim.”</p>
				<p class="normal">“Ana!” diye seslendi gardiyan göğüs geçirerek. “Ayrılın oğlunuzdan! Aranızda belli bir uzaklık olacak!”</p>
				<p class="normal">Ve yüksek sesle esnedi. Pavel annesine sağlığını, evde işlerin ne durumda olduğunu sordu. Ana başka sorular bekliyordu; oğlunun gözlerine dikkatle bakıp bu soruları orada aradı, ama bulamadı. Her zaman olduğu gibi sakindi Pavel, yalnız yüzü biraz solgundu, bir de gözleri sanki daha bir irileşmişti.</p>
				<p class="normal">“Saşa’nın selamları var sana,” dedi Ana.</p>
				<p class="normal">Pavel’in gözkapakları titreşti, yumuşayan yüzüne hafif bir gülümseme yayıldı. Yüreğinde şiddetli bir yanma duydu Ana; oğlunun içinde bulunduğu durumu aşağılatıcı bulmuştu.</p>
				<p class="normal">“Yakında salıverirler seni herhalde?” dedi öfke dolu bir sesle. “Zaten niye içeri tıktılar ki seni? İşte o bildiriler yeniden görüldü fabrikada...”</p>
				<p class="normal">Pavel’in gözleri sevinçle ışıdı:</p>
				<p class="normal">“Yeniden mi?” diye sordu hızla.</p>
				<p class="normal">Gardiyan tembel tembel:</p>
				<p class="normal">“Bu konuları konuşmak yasak!” dedi. “Yalnız aile işlerini konuşabilirsiniz...”</p>
				<p class="normal">“Bu aile işi değil mi?” diye itiraz etti Ana.</p>
				<p class="normal">“Ben anlamam...” dedi gardiyan kayıtsız bir tavırla. “Yasak dedim size!”</p>
				<p class="normal">“Hadi aile işlerinden konuşalım, anacığım...” dedi Pavel. “Neler yapıyorsun bakalım?”</p>
				<p class="normal">Ana birden gençlere özgü bir coşkuya kapıldığını duyumsadı:</p>
				<p class="normal">“Fabrikaya, işte, her şeyi taşıyıp duruyorum...” dedi, durdu, sonra gülümseyerek ekledi: “... işte, lahana çorbası gibi, erişte, lapa gibi... Mariya’nın pişirip kotardığı yiyecekleri...”</p>
				<p class="normal">Pavel anlamıştı. Gülmemek için kendini güç tuttuğu belliydi. Saçlarını düzeltti. Sonra Ana’nın bugüne dek onda hiç duymadığı sevecen bir sesle:</p>
				<p class="normal">“Böyle bir uğraşın içine girmen çok iyi!” dedi. “Canın sıkılmaz!”</p>
				<p class="normal">Ana, belli bir böbürlenmeyle:</p>
				<p class="normal">“Şu bildiriler,” dedi, “fabrikada yeniden görülünce, benim de üzerimi aramaya kalkıştılar!”</p>
				<p class="normal">“Yine mi bildiriler!” dedi gardiyan, öfkeli. “Yasak dedim size! “Adamı niye içeri atıp elinden özgürlüğünü almışlar? Hiçbir şeyden haberi olmasın, hiçbir şey bilip öğrenmesin diye... Sense habire aynı hikâyeye dönüyorsun! Yasağın ne olduğunu bilmek gerek!”</p>
				<p class="normal">“Bu konuyu bırakalım, anne!” dedi Pavel. “Matvey İvanoviç iyi bir insan, onu kızdırmayalım. Kendisiyle çok iyi ilişkimiz var. Bu görüş günü onun gözetmenlik yapması tümüyle bir rastlantı... Yoksa genellikle Müdür Yardımcısı gözetmenlik yapar görüş günleri.”</p>
				<p class="normal">Saatine bakan gardiyan:</p>
				<p class="normal">“Görüş bitti!” diye duyurdu.</p>
				<p class="normal">“Sağ ol anacığım!” dedi Pavel. “Sağ ol, bir tanem benim! Sen hiç kaygılanma... yakında beni de salıverecekler!”</p>
				<p class="normal">Annesini sımsıkı kucakladı, öptü. Onun bu davranışından öyle etkilendi ki Ana, mutluluğundan gözünde yaşlar belirdi.</p>
				<p class="normal">“Ayrılın!” diye bağırdı gardiyan. Ana’yı odadan çıkarırken de homurdanarak ekledi: “Onu da salarlar... herkesi salıyorlar... Burada insanlar üst üste... hiç yer kalmadı!”</p>
				<p class="normal">Eve dönünce Hohol’a büyük bir keyifle anlattı olup bitenleri; keyfinden kaşlarını hızlı hızlı aşağı yukarı oynatarak:</p>
				<p class="normal">“Öyle ustalıklı söyledim ki,” dedi. “o her şeyi anladı!”</p>
				<p class="normal">Sonra derin bir iç çekerek ekledi:</p>
				<p class="normal">“Anladı! Çünkü daha önce hiç böyle sevecen olmamış, kucaklamamıştı beni... ilk kez böyle bir şey yapıyor!”</p>
				<p class="normal">Hohol güldü:</p>
				<p class="normal">“Ah, siz..! Herkesin bir beklentisi var, analarınsa tek beklentisi, okşanmak...”</p>
				<p class="normal">“Biliyor musun, Andreyciğim..?” diye bağırdı birden Ana, hayret dolu bir sesle. “Ordaki insanlar... Nasıl da alışmışlar her şeye! Ellerinden çocukları koparılıp alınmış, hapse tıkılmış... onlarsa hiçbir şey olmamış gibi gelip kalem odasında oturuyorlar, bekliyorlar, sohbet ediyorlar! Eğitimli insanlar böyle kolay alışırlarsa, cahil halkı varın düşünün!”</p>
				<p class="normal">Hohol her zamanki gülümsemesiyle:</p>
				<p class="normal">“Anlaşılmayacak bir yanı yok bunun,” dedi. “Her şeye karşın bize olduğundan çok daha şefkatli onlara karşı yasalar... ve onların bizden daha fazla ihtiyaçları var yasalara. Yasalar alınlarına bir fiske vursa, tabii, yüzlerini buruştururlar, ama çok da değil. Ne de olsa sopa senin sopan; vurduğu yer pek acımaz.”</p>
				</body>
</html>