<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_42">XI</h2>
				<p class="normal">Bütün ertesi gün cenaze töreni hazırlıklarının koşuşturmacasıyla geçti. O akşam, Nikolay ve Sofia’yla çay içerlerken çat kapı Saşenka geldi. Şaşılacak derecede konuşkan, canlı, hareketliydi genç kız; yanakları al al, gözleri ışıl ışıldı; baştan ayağa neşe ve umutla doluydu sanki. Onun bu havası, ölüyle ilgili anıların ağır hüznünü bir anda dağıtıp yok etti, karanlıkta ansızın fışkıran alevler gibi herkesin gözünü kamaştırdı. Nikolay parmaklarıyla masada dalgın dalgın trampet çalarken:</p>
				<p class="normal">“Bugün sizi tanıyamıyorum Saşa!” dedi. “Bugün kendinize hiç benzemiyorsunuz...”</p>
				<p class="normal">“Öyle mi? Olabilir!” dedi Saşa ve mutlulukla güldü.</p>
				<p class="normal">Ana, sitemle baktı Saşa’ya, ama bir şey söylemedi. Sofia ise ihtar-ikaz arası bir tonla:</p>
				<p class="normal">“Yegor İvanoviç’ten söz ediyorduk biz de...” dedi.</p>
				<p class="normal">“Ah, ne olağanüstü bir insandı, öyle değil mi?” diye haykırdı Saşa. “Hiç asık yüzlü görmedim kendisini; her zaman güler, şakalar yapardı. Ve o ne çalışkanlıktı öyle! Bir sanatçı gibi yaklaşırdı devrime... devrimci düşünceyi eksiksiz özümsemiş bir büyük ustaydı. Yalanı, zorbalığı, haksızlığı öyle yalın, öyle güçlü betimleyiverirdi ki!”</p>
				<p class="normal">Gözlerinde dalgın bir gülümseyiş, usul usul konuşuyordu; ancak bu dalgın gülümseyiş, bakışlarındaki –nedenini kimsenin anlamadığı, ama herkesin açıkça gördüğü– bayramsı coşku pırıltılarını söndürmüyordu.</p>
				<p class="normal">Ötekiler, Saşa’nın getirdiği coşkunun, yoldaşlarını yitirmenin hüznünü yok etmesini, ya da bu hüznün yerini almasını istemiyorlar, yüreklerinin acıyla yanmasını bir hak gibi görerek bilinçsizce bu haklarını savunuyor, ellerinde olmadan genç kızı da kendi havalarına sokmak istiyorlardı.</p>
				<p class="normal">Sofia gözlerini genç kızın gözlerine dikerek, ısrar ederce:</p>
				<p class="normal">“Ve işte bu insan öldü...” dedi.</p>
				<p class="normal">Saşa, soran gözlerle onlara şöyle bir baktı, kaşlarını çattı, başını önüne eğdi, bir süre sustuktan sonra, ağır ağır saçlarını düzeltirken:</p>
				<p class="normal">“Öldü mü?” dedi nerdeyse bağırır gibi ve yeniden bakışlarını meydan okurca onların yüzlerinde dolaştırdı. “Ne demek öldü? Ölen ne? Yegor’a duyduğum saygı mı? Yoldaşım için beslediğim sevgi mi? Onun eylemleriyle, düşünceleriyle ilgili anılarım mı, yoksa bu eylemlerin, düşüncelerin kendisi mi? Onun, yüreğimde uyandırdığı duygular, yiğit, dürüst bir insan olarak onun hakkındaki tasavvurlarım mı? Ölen, yok olan, yitip giden ne? Yoksa bunların hepsi birden mi öldü? Şunu çok iyi biliyorum ki, bunlar benim için asla ölmeyecek şeyler. Ve bana, bir insan için ‘öldü’ demekte biraz fazla acele ediyoruz gibi geliyor. Onun dudakları öldü, ama dudaklarından dökülen sözleri sağ kalanların yüreğinde sonsuza dek yaşayacak!”</p>
				<p class="normal">Çok heyecanlanmıştı; yerine oturdu, dirseklerini masaya dayadı; buğulu gözlerle yoldaşlarına gülümseyerek, daha durulmuş, daha düşünceli bir tavırla sürdürdü sözlerini:</p>
				<p class="normal">“Belki de saçma şeyler bütün bu söylediklerim... ama, yoldaşlar, bütün o şaşırtıcı karmaşa ve çeşitlilikteki olgularıyla, benim için yüreğim kadar değerli, bana yüreğim kadar yakın düşüncelerin gelişip serpilmesine tanık olma bahtiyarlığıyla sevinçten başımı döndüren böylesi bir hayatı, böylesi bir mutluluğu yaşamama neden olan dürüst, onurlu insanların ölümsüz olduklarına inanıyorum ben. Duygularımızı açıklamakta yeterince eli açık değiliz gibi geliyor bana; daha çok düşünce planında yaşıyor, akılla hareket ediyoruz, bu da birtakım çarpıklıklara yol açıyor hayatımızda; duymak, hissetmek yerine sürekli ölçüp biçiyor, sürekli aklımıza başvuruyoruz...”</p>
				<p class="normal">“Size sevinç, mutluluk veren güzel bir şeyler mi yaşadınız bu aralar..?” dedi Sofia, gülümseyerek.</p>
				<p class="normal">Başını salladı Saşa:</p>
				<p class="normal">“Evet! Hatta hem de çok güzel şeyler! Dün bütün gece Vesovşçikov’la sohbet ettik. Eskiden sevmezdim onu, kaba, kara cahil biri gibi görürdüm. Galiba, öyleydi de. Herkese karşı kapkara bir öfkeyle doluydu yüreği. Durmadan kendini ortaya atar, son derece kaba, kindar bir biçimde habire ben, ben, ben der dururdu! İnsanın tepesini attıran, içine darallar bastıran küçük burjuvaca bir tutum sergilerdi...”</p>
				<p class="normal">Gülümsedi, sevinçle ışıyan bakışlarını yeniden onların yüzlerinde dolaştırdı.</p>
				<p class="normal">“Şimdiyse, yoldaşlar diyor, başka bir şey demiyor. Onun ağzından duymalısınız bu sözcüğü... Öyle hoş söylüyor ki! Biraz utanırca ve son derece yumuşacık bir sevgiyle... ah, bunu anlatabilmek olanaksız, kendiniz duymalısınız! Şaşılacak derecede sade, yalın, içten biri olup çıktı! Ve nasıl çalışma coşkusuyla dolu, anlatamam! Kendini yeniden buldu sanki, kendi gücünü tanıyor, kendinde neyin olup neyin olmadığını biliyor! En önemlisi de kendisinde gerçekten yoldaşça bir duygunun doğmuş olması...”</p>
				<p class="normal">Vlasova Saşa’yı dinliyor ve o sert kızın gidip yerine yumuşamış, yaşama sevinciyle dolu bir kızın gelmesine seviniyordu. Bununla birlikte, yüreğinin derinlerinde bir yerlerde, kıskançlığa benzer bir duygu da uç veriyordu:</p>
				<p class="normal">“Peki ya Pavelciğim..?”</p>
				<p class="normal">“Yoldaşlar, diyor başka bir şey demiyor,” diye sürdürdü Saşa. “Ve beni neye ikna etti biliyor musunuz? Bir plan yapıp hapisteki yoldaşlarımızı kaçırmamıza... evet! Bunu kolaylıkla başarabileceğimizi söylüyor...”</p>
				<p class="normal">Sofia başını kaldırdı, canlı, coşkulu bir şekilde:</p>
				<p class="normal">“Ya siz Saşa..?” dedi. “Siz ne düşünüyorsunuz bu konuda?”</p>
				<p class="normal">Ana’nın elinde çay fincanı titredi. Saşa kaşlarını çattı, heyecanını bastırdı, bir süre sustu, sonra ciddi bir sesle, ama sevinçle gülümseyerek, biraz tutarsız bir yanıt verdi:</p>
				<p class="normal">“Durum gerçekten de onun dediği gibiyse, denemeliyiz bunu! Bir yerde görevimiz sayılır bu!”</p>
				<p class="normal">Kızardı, sandalyesine oturdu, sustu.</p>
				<p class="normal">‘Canım benim... bir tanem!’ diye düşündü Ana, gülümseyerek.</p>
				<p class="normal">Sofia da gülümsedi, Nikolay ise, Saşa’nın yüzüne yumuşacık bakarak, bıyık altından gülümsedi. Bunun üzerine genç kız başını kaldırdı, herkesin yüzüne sertçe baktı, yüzünde renk diye bir şey kalmamıştı, gözleri kor gibi yanıyordu; soğuk soğuk, gücenmiş bir sesle:</p>
				<p class="normal">“Gülüyorsunuz...” dedi. “Sizi anlıyorum... Bu işle kişisel bir ilgimin bulunduğunu düşünüyorsunuz.”</p>
				<p class="normal">Yerinden kalkıp onun yanına oturan Sofia, üstüne üstüne gider gibi:</p>
				<p class="normal">“Niye öyle düşünelim, Saşa?” dedi.</p>
				<p class="normal">Ana’ya göre gereksiz, genç kızı gücendirebilecek bir soruydu bu. Kaşlarını yukarı kaldırıp göğüs geçirdi, Sofia’ya sitemle baktı.</p>
				<p class="normal">“Madem öyle, ben de reddediyorum!” diye bağırdı Saşa. “Madem bunu benim kişisel sorunum olarak görüyorsunuz, bu konunun içinde yer almayı reddediyorum!”</p>
				<p class="normal">Nikolay, hiç sesini yükseltmeden, sakin sakin:</p>
				<p class="normal">“Tamam Saşa, uzatmayın!” dedi.</p>
				<p class="normal">Ana, Saşa’nın yanına gitti, eğilip usulca başını okşadı. Saşa Ana’nın elini tuttu, kıpkırmızı kesilen yüzünü kaldırıp ona baktı. Utanmış gibiydi. Ana gülümsedi, aklına söyleyecek bir söz gelmeyince kederli kederli içini çekti. Saşa’nın hemen yanındaki iskemlede oturan Sofia, kolunu onun omzuna attı, meraklı bir gülümsemeyle onun gözlerinin içine bakarak:</p>
				<p class="normal">“Tuhafsınız!” dedi.</p>
				<p class="normal">“Evet, saçmaladım galiba...”</p>
				<p class="normal">“Nasıl düşünebilirsiniz, bizim...” diye sürdürecek oldu sözlerini Sofia, ama Nikolay asıl konuya dönme zamanının geldiğini duyumsatan ciddi bir tavırla onun sözünü keserek:</p>
				<p class="normal">“Eğer olanaklıysa, kesinlikle bir kaçış planlamalıyız; bu konuda hiçbir kuşkuya yer yok... Yalnız, daha önce hapisteki yoldaşların böyle bir şey isteyip istemediklerini öğrenmeliyiz...”</p>
				<p class="normal">Saşa başını önüne eğdi. Sofia bir sigara yakıp kardeşine baktı, geniş bir kol hareketiyle kibriti bir köşeye fırlattı.</p>
				<p class="normal">Ana içini çekerek:</p>
				<p class="normal">“Canım niye istemesinler?” dedi. “Ama ben bunun mümkün olabileceğini sanmıyorum...”</p>
				<p class="normal">Kimse karşılık vermedi; oysa nasıl da isterdi, kaçışın mümkün olduğunu savunmalarını.</p>
				<p class="normal">“Benim Vesovşçikov’la bir görüşmem gerek,” dedi Sofia.</p>
				<p class="normal">“Yarın size söylerim, nerde, ne zaman görüşebileceğinizi,” dedi Saşa usulca.</p>
				<p class="normal">Sofia odada ileri geri dolaşarak:</p>
				<p class="normal">“Çalışabileceği bir iş ayarlandı mı?” diye sordu.</p>
				<p class="normal">“Yeni açılan bir basımevinde dizgici olarak çalışmasına karar verildi. Bu iş gerçekleşene dek orman koruma memurunun yanında kalacak.”</p>
				<p class="normal">Saşa’nın kaşları çatılmış, yüzü her zamanki katı ifadesine bürünmüştü, sesi de kuru, donuktu. Nikolay, fincanları yıkamakta olan Ana’nın yanına gitti ve:</p>
				<p class="normal">“Yarın değil öbür gün ziyaretine gittiğinizde Pavel’e küçük bir pusula vermeniz gerekiyor,” dedi. “Anlıyorsunuz, değil mi, bu konuda ne düşündüklerini bilmemiz gerek...”</p>
				<p class="normal">“Anlıyorum, anlıyorum!” dedi Ana çabuk çabuk. “Veririm...”</p>
				<p class="normal">Saşa:</p>
				<p class="normal">“Ben gidiyorum!” dedi ve başkaca bir şey söylemeden herkesin elini sıkıp, özellikle sert, soğuk bir ifadeyle, dimdik yürüyüp çıktı.</p>
				<p class="normal">Sofia, elini Ana’nın omuzuna koydu, onu sandalyesinde ileri geri sallayarak, hafif bir gülümsemeyle sordu:</p>
				<p class="normal">“Böyle bir kızınız olsun ister miydiniz, Nilovna?” dedi.</p>
				<p class="normal">Vlasova, her an ağlamaya hazır:</p>
				<p class="normal">“Ah, Tanrım! Bir tek gün olsun, onları birlikte görebilsem!..” diye haykırdı.</p>
				<p class="normal">“Evet...” dedi Nikolay, usulca. “Bir parçacık mutluluk herkese iyi gelirdi... Ama kimse bir parçacık mutluluk istemez... Ve mutluluk çok oldu mu, ucuzlaşır... kıymeti kalmaz...”</p>
				<p class="normal">Sofia piyanonun başına oturdu, hüzünlü bir parça çalmaya başladı.</p>
				</body>
</html>