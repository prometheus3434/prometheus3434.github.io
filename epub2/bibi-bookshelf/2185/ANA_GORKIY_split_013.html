<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>ana</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_12">X</h2>
				<p class="normal">O kaygı dolu geceden aşağı yukarı bir ay kadar sonra geldiler. Nikolay Vesovşçikov da Pavel’deydi. Üçü birlikte oturmuş gazetelerinden söz ediyorlardı. Vakit geçti. Geceyarısını göstermek üzereydi saatler. Ana, yatmıştı; gözleri kapanmak üzereyken usul, kaygılı sesler çalınıyordu iç odadan kulağına. İşte Andrey, usul, dikkatli adımlarla mutfaktan geçti, ardından kapıyı usulca kapadı; sofada bir kova tıngırdadı. Derken, birden, Hohol kapıyı ardına kadar açtı ve fısıltının ötesine geçen bir sesle:</p>
				<p class="normal">“Mahmuz sesleri!” dedi.</p>
				<p class="normal">Ana, fırlayıp kalktı yatağından, titreyen elleriyle uzanıp giysisini aldı, ama bu sırada kapıda Pavel göründü, sakin bir sesle:</p>
				<p class="normal">“Siz yatın,” dedi. “Hastasınız siz, tamam mı!”</p>
				<p class="normal">Sofadan dikkatli sesler geliyordu. Pavel kapıya gitti, araladığı kapıdan:</p>
				<p class="normal">“Kim o?” diye bağırdı.</p>
				<p class="normal">Bir anda uzun boylu, külrengi üniformalı biri belirdi eşikte, onun hemen ardından da bir ikincisi çıktı ortaya. İki jandarma bir anda Pavel’i sıkı sıkıya aralarına aldılar. Pes perdeden, alaycı bir ses duyuldu:</p>
				<p class="normal">“Bizi beklemiyordunuz herhalde?”</p>
				<p class="normal">İnce, uzun boylu, seyrek, siyah bıyıklı bir subaydı bunu söyleyen. Mahallenin polis memuru Fedyakin de Ana’nın başucuna dikilmişti; bir eliyle selam verip, öbür eliyle Ana’yı göstererek:</p>
				<p class="normal">“İşte anası bu, ekselansları!” dedi. Bunu söylerken gözlerine korkuyormuş gibi bir ifade vermişti. Sonra elini Pavel’e doğru uzattı: “Bu da kendisi!”</p>
				<p class="normal">“Pavel Vlasov, değil mi?” diye sordu subay, gözlerini kısarak. Pavel’in başını sallayarak soruyu sessizce evetlemesi üzerine de, bıyıklarını burarak: “Evinde arama yapacağım!” dedi. “Hadi bakalım kocakarı, sen de kalk yataktan!” Sonra iç odaya göz atarken, “Gelenler kim?” diye sordu, sertçe kapıya doğru yürüdü, derken, “Siz kimsiniz?” diye bağıran sesi duyuldu.</p>
				<p class="normal">Sofadan iki kişi girdi içeri: Yaşlı dökümcü Tveryakov’la kiracısı, ateşçi Rıbin. Esmer bir adam olan Rıbin, çok ciddi biriydi. Tok bir sesle, dolu dolu:</p>
				<p class="normal">“Merhaba, Nilovna!” dedi.</p>
				<p class="normal">Ana bir yandan giyinirken, bir yandan da kendine cesaret vermek ister gibi usul usul söyleniyordu:</p>
				<p class="normal">“Gündüzler çuvala girdi sanki! İnsanlar uyumaya yatmışlar, bunlar geliyorlar...”</p>
				<p class="normal">Zaten küçük olan oda büsbütün daralmış gibiydi ve her yanı keskin bir ayakkabı boyası kokusu kaplamıştı. İki jandarmayla mahallenin polis komiseri Rıskin, raftaki kitapları alıp subayın önündeki masaya koyuyorlar, bu sırada çizmelerinin topukları döşeme tahtalarında güm güm sesler çıkarıyordu. Öbür ikisi ise yumruk yaptıkları elleriyle duvarlara vuruyorlar, sandalyeleri çevirip altlarına bakıyorlardı. Birisi hatta son derece beceriksiz hareketlerle ocağın üst çıkıntısına tırmanmıştı. Hohol ve Vesovşçikov birbirlerine sokulmuşlar, köşede duruyorlardı. Nikolay’ın çiçekbozuğu yüzü kırmızı beneklerle kaplanmıştı; küçük, külrengi gözlerini bir an bile subaydan ayırmıyordu. Hohol bıyıklarını buruyordu; Ana, içeri girince, sevecen bir gülümsemeyle başını hafifçe eğerek selamladı onu.</p>
				<p class="normal">Ana korkusunu yenmek için her zaman olduğu gibi yan yan değil, göğsünü ileri doğru çıkararak dimdik yürüyordu; bu da ona gülünç bir büyüklük havası veriyordu; yürürken ayaklarını sertçe yere vuruyor, kaşlarını oynatıyordu...</p>
				<p class="normal">Subay –elleri bembeyaz, parmakları incecikti– kitapları hızla karıştırıyor, sonra ustaca bir bilek hareketiyle bir köşeye fırlatıyordu. Bazı kitaplar şap diye bir ses çıkararak yumuşacık yere düşüyordu. Herkes susuyordu; sessizlikte tek duyulan ter içindeki jandarmaların gürültülü soluk alıp verişleriydi; mahmuz şakırtıları arasında zaman zaman:</p>
				<p class="normal">“Buraya baktın mı?” türünden usul sorular duyuluyordu.</p>
				<p class="normal">Ana, duvar dibinde Pavel’in yanında duruyordu; tıpkı onun gibi kollarını göğsünde kavuşturmuştu, gözleri subaya dikiliydi. Dizleri titriyor, gözlerine hafiften bir sis perdesi iniyor gibiydi.</p>
				<p class="normal">Birden Nikolay’ın bu kaskatı sessizliği darmadağın eden sesi duyuldu:</p>
				<p class="normal">“Kitapları böyle yere fırlatmanız şart mı?”</p>
				<p class="normal">Ana ürperdi. Tveryakov’un, başı, biri ensesinden itmiş gibi sallandı, Rıbin hık diye bir ses çıkardı ve dikkatle Nikolay’a baktı.</p>
				<p class="normal">Subay gözlerini kısıp bir an çiçekbozuğu, kımıltısız yüze baktı, parmakları kitap sayfalarını daha bir hızla karıştırmaya başladı. Gri gözlerini zaman zaman, dayanılmaz bir acısı varmış da bu kahredici acı karşısında çaresizliğinden yürek paralayıcı bir çığlık atacakmış gibi açıyordu.</p>
				<p class="normal">Vesovşçikov bu kez de:</p>
				<p class="normal">“Asker! Kaldır kitapları!” dedi.</p>
				<p class="normal">Jandarmalar önce ona, sonra subaylarına baktılar. Subay yeniden başını kaldırıp orada kocaman dikilen Nikolay’a bir bakış fırlattı, sonra genizden gelen bir sesle:</p>
				<p class="normal">“Siz... evet... kaldırın!” dedi.</p>
				<p class="normal">Jandarmalardan biri yere eğildi, kaş altından Vesovşçikov’a bakarak yere saçılmış kitapları kaldırmaya başladı...</p>
				<p class="normal">Ana usulca Pavel’e:</p>
				<p class="normal">“Şu Nikolay sesini kesse ya...” diye fısıldadı.</p>
				<p class="normal">Pavel umursamazca omuz silkti. Hohol başını eğdi.</p>
				<p class="normal">“İncil’i kim okuyor?”</p>
				<p class="normal">“Ben!” dedi Pavel.</p>
				<p class="normal">“Bütün bu kitaplar kimin peki?”</p>
				<p class="normal">“Benim!” dedi Pavel.</p>
				<p class="normal">Subay, sandalyesinin arkalığına kaykılırken:</p>
				<p class="normal">“Pekâlâ!” dedi, sonra incecik parmaklarını çıtlattı, bacaklarını masanın altından boylu boyunca uzattı, bıyıklarını düzeltti ve Nikolay’a:</p>
				<p class="normal">“Andrey Nahodka sen misin?” diye sordu.</p>
				<p class="normal">“Benim!” dedi Nikolay hafif öne doğru çıkarak. Hohol elini uzattı, arkadaşını omuzundan tutup geri çekerek:</p>
				<p class="normal">“Bir yanlışlık oldu!” dedi. “Andrey benim!”</p>
				<p class="normal">Subay parmağını gözdağı verirce sallayarak, Vesovşçikov’a:</p>
				<p class="normal">“Sen...” dedi, “ayağını denk al!”</p>
				<p class="normal">Ve kağıtlarını karıştırmaya başladı.</p>
				<p class="normal">Dışarda, aylı gecenin aydınlığına aldırmayan meraklı gözler pencere camlarına yapışmış, içeriyi seyrediyorlardı. Evin etrafında biri karları gıcırdatarak, ağır ağır dolaşıyordu.</p>
				<p class="normal">“Nahodka,” dedi subay, “sen daha önce de siyasal suçtan kovuşturuldun mu?”</p>
				<p class="normal">“Rostov’da bir... bir de Saratov’da soruşturma geçirdim... ama oralarda jandarmalar ‘siz’ diye seslenirlerdi bana.”</p>
				<p class="normal">Seğiren sağ gözünü ovuşturdu subay, sonra küçücük dişlerini göstererek:</p>
				<p class="normal">“Pekâlâ Nahodka... size, özellikle size soruyorum: Fabrikada suç niteliği taşıyan bildirileri dağıtan alçakları tanıyor musunuz acaba?”</p>
				<p class="normal">Hohol olduğu yerde ileri geri sallandı, geniş bir gülümseme yayıldı yüzüne, tam yanıt vermek üzereydi ki, Nikolay yeniden sinir bozucu bir sesle:</p>
				<p class="normal">“Biz ilk kez bir alçak görüyoruz...” dedi.</p>
				<p class="normal">Bir an bir sessizlik oldu. Bir an kimse sanki soluk bile almadı.</p>
				<p class="normal">Ana’nın yüzündeki yara izinin rengi açıldı, sağ kaşı yukarı kalktı. Rıbin’in kara sakalı tuhaf bir biçimde titreşiyordu; gözlerini önüne indirip parmaklarıyla yavaşça sakalını taradı Rıbin.</p>
				<p class="normal">“Götürün bu hayvanı!” dedi subay.</p>
				<p class="normal">Kollarına giren iki jandarma Nikolay’ı kabaca sürüyüp mutfağa götürdü. Nikolay burada ayaklarını sürüyerek götürülmeye direndi.</p>
				<p class="normal">“Durun da üzerime bir şey alayım!” diye bağırdı.</p>
				<p class="normal">Bu sırada komiser avludan içeri girerek:</p>
				<p class="normal">“Her yere baktık, bir şey bulamadık!” dedi.</p>
				<p class="normal">“Elbette,” dedi subay gülümseyerek, “deneyimli kişi var burada...”</p>
				<p class="normal">Ana, subayın cılız, kırılgan sesini dinliyor, solgun yüzüne korkuyla bakarken de halkı küçük gören, kalbi yoksullara karşı hınçla dolu acımasız bir düşman gibi görüyordu onu. Ömrü boyunca pek az görmüştü bu tür insanları, o nedenle de var olduklarını bile nerdeyse unutup gitmişti.</p>
				<p class="normal">‘Meğer kimleri rahatsız etmişiz!’ diye düşündü.</p>
				<p class="normal">“Yasadışı bir beraberlikten doğan Bay Andrey Onisimov Nahodka, sizi tutukluyorum!”</p>
				<p class="normal">“Gerekçeniz?” diye sordu Hohol, sakince.</p>
				<p class="normal">“Bunu size daha sonra söyleyeceğim!” dedi subay kin dolu bir nezaketle. Sonra Vlasova’ya döndü:</p>
				<p class="normal">“Okuman yazman var mı?”</p>
				<p class="normal">Pavel karşılık verdi soruya:</p>
				<p class="normal">“Hayır!”</p>
				<p class="normal">“Sana sormadım!” dedi subay sertçe ve yeniden Vlasova’ya döndü: “Yanıt versene soruma, kocakarı!”</p>
				<p class="normal">Elinde olmadan subaya karşı derin bir nefret duymaya başlayan Ana, birden buz gibi bir suyun içine atlamış gibi titremeye başladı, yüzündeki yara izi kızardı, kaşı aşağı indi, elini subaya uzatarak:</p>
				<p class="normal">“Ne bağırıyorsunuz!” dedi. “Henüz pek gençsiniz; acının, felaketin ne olduğundan haberiniz yok...”</p>
				<p class="normal">Pavel annesine karışma gereğini duydu:</p>
				<p class="normal">“Sakin olun anne!”</p>
				<p class="normal">Ana, masaya doğru atılarak:</p>
				<p class="normal">“Hayır, Pavel!” diye bağırdı. “Niçin insanları tutukluyorsunuz?”</p>
				<p class="normal">Subay, yerinden doğrularak:</p>
				<p class="normal">“Bu seni hiç ilgilendirmez! Kes sesini!” diye bağırdı. “Tutuklu Vesovşçikov’u getirin içeri!”</p>
				<p class="normal">Ve bir kağıdı yüzüne doğru kaldırarak okumaya başladı.</p>
				<p class="normal">Nikolay’ı getirdiler içeri.</p>
				<p class="normal">Subay okumasını keserek:</p>
				<p class="normal">“Şapkanızı çıkarın!” diye bağırdı.</p>
				<p class="normal">Rıbin, Vlasova’ya yaklaşarak omuzuyla dokundu ve usulca:</p>
				<p class="normal">“Kendini tut, Ana!” diye fısıldadı.</p>
				<p class="normal">“İki kolum da jandarmalarınız tarafından tutulurken şapkamı nasıl çıkarabilirim?” dedi Nikolay; sözleri tutanağı okumakta olan subayın sesini bastırmıştı.</p>
				<p class="normal">Subay kağıdı masanın üzerine fırlattı.</p>
				<p class="normal">“İmzalayın!”</p>
				<p class="normal">Ana, oradakilerin tutanağı imzalayışlarına baktı. Deminki coşkusu geçmişti... yüreği eziliyordu... aşağılanmışlıktan, çaresizlikten kaynaklanan yaşlar hücum etmişti gözlerine. Yirmi yıllık evlilik yaşamından yabancısı olmadığı, kekreliğini, yürek yakıcılığını son birkaç yıldır unuttuğu gözyaşlarıydı bunlar. Subay, Ana’ya bir gözattı ve hor görürce yüzünü buruşturarak:</p>
				<p class="normal">“Ağlamakta acele etmeyin, sayın bayan,” dedi. “Daha sonra çok ihtiyacınız olacak o gözyaşlarına!”</p>
				<p class="normal">Yeniden öfkeye kapılan Ana:</p>
				<p class="normal">“Analarda gözyaşı tükenmez,” dedi, “her şeye yeter anaların gözyaşı! Bir anneniz varsa eğer o da bilir bunu!”</p>
				<p class="normal">Kilidi ışıl ışıl yanan yepyeni bir çantaya kağıtlarını yerleştiren subay, jandarmalara döndü:</p>
				<p class="normal">“İleri, marş!”</p>
				<p class="normal">Arkadaşlarının ellerini sıkan Pavel:</p>
				<p class="normal">“Görüşmek üzere Andrey! Görüşmek üzere Nikolay!” dedi.</p>
				<p class="normal">“Doğru söze ne denir!” dedi subay, alayla gülümseyerek. “Görüşmek üzere!”</p>
				<p class="normal">Gözlerinde öfke ateşleri tutuşan ve burnundan sesli sesli soluyan Vesovşçikov’un kalın boynuna kan hücum etmişti. Hohol, yüzünde aydınlık bir gülümseme, başını sallıyor, Ana’ya bir şeyler söylüyordu. Ana da haç çıkararak onu kutsadı ve:</p>
				<p class="normal">“Tanrı haklı olanları görür...” diye mırıldandı.</p>
				<p class="normal">Sonunda gri üniformalılar kalabalığı evden çıktı, mahmuzlarını şakırdatarak kaybolup gitti. En son Rıbin çıktı, kara gözlerini Pavel’e dikerek dikkatle baktı, sonra dalgın dalgın:</p>
				<p class="normal">“Elveda!” dedi.</p>
				<p class="normal">Sakalının içine öksürerek ağır ağır sofaya çıktı, sonra da uzaklaşıp gitti.</p>
				<p class="normal">Pavel, ellerini arkasına bağlayarak, yere saçılmış kitaplarla çamaşırlar arasında gidip gelmeye başladı.</p>
				<p class="normal">“İşte böyle oluyor bu iş!” dedi asık yüzle.</p>
				<p class="normal">Altı üstüne getirilmiş odada şaşkın bakışlarını dolaştıran Ana derin bir iç sıkıntısıyla:</p>
				<p class="normal">“Nikolay niye öyle kabalaştı adama karşı?” dedi.</p>
				<p class="normal">“Sanırım korktuğu için,” dedi Pavel, usulca.</p>
				<p class="normal">Ana ellerini iki yana açarak:</p>
				<p class="normal">“İşe bak: Geldiler, aldılar, götürdüler!” diye mırıldandı.</p>
				<p class="normal">Oğlu götürülmemişti, bu yüzden yürek atışları gitgide sakinleşiyordu. Ama öte yandan da zihni bir türlü gerçeği kavrayamıyor, onu bütünüyle kucaklayamıyordu.</p>
				<p class="normal">“Sarı kafa, bizimle alay etti, tehdit etti bizi...”</p>
				<p class="normal">“Pekâlâ, anne!” dedi birden Pavel, tam bir kararlılıkla. “Hadi yardım et de kaldıralım artık şunları!”</p>
				<p class="normal">“Anne” ve “sen” demişti... Yalnız kendini ona yakın hissettiği zamanlar böyle söylerdi. Pavel’e yaklaştı, yüzüne baktı, usulca:</p>
				<p class="normal">“Kendini aşağılanmış hissediyorsun, değil mi?” dedi.</p>
				<p class="normal">“Evet! Çok ağır bir durum bu! Beni de alsalar içim rahat olurdu!”</p>
				<p class="normal">Gözü yaşlanmış gibi geldi Ana’ya; belli belirsiz duyumsayabildiği acısından dolayı onu avutmak istedi. Derin bir göğüs geçirerek:</p>
				<p class="normal">“Bekle, seni de alırlar!” dedi.</p>
				<p class="normal">“Herhalde!”</p>
				<p class="normal">Bir süre sustular, sonra Ana üzgün üzgün:</p>
				<p class="normal">“Ne kadar katısın Pavelciğim,” dedi. “İnsan birazcık olsun annesini yatıştırmaya, avutmaya çalışmaz mı! Ben sana iç karartıcı bir şey söylersem, sen bana daha beterini söylüyorsun!”</p>
				<p class="normal">Pavel ona baktı, sonra yanına yaklaşıp usulca:</p>
				<p class="normal">“Elimden gelmiyor anne,” dedi. “En iyisi senin buna alışman...”</p>
				<p class="normal">Ana içini çekti, bir süre sustu, sonra korkudan titremesini bastırarak:</p>
				<p class="normal">“Belki de işkence ediyorlardır yakaladıklarına? Etlerini koparıyor, kemiklerini kırıyorlardır? Bunlar aklıma geldi mi, Pavelciğim, canım benim, öyle kötü oluyorum ki..!”</p>
				<p class="normal">“Asıl korkunç olan insanın ruhuna yaptıkları işkencedir... İğrenç elleriyle... Bunun acısıdır acıların en dayanılmazı!”</p>
				</body>
</html>