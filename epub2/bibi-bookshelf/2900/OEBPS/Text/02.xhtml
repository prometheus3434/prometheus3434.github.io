<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>DİL VE DİLİN TASARIMI<br/>
Delhi’de Yapılan Konuşma, Ocak 1996</h3>

<p class="n">Yapmayı çok istediğim iki şey arasında kalmış durumdayım. İlki, az önce sorulan ilginç sorularla ilgili konuşmak;<a id="dn2-1" href="../Text/dn2.xhtml#d1.">[1]</a> diğeri ise bugün benden istenen konuda görüşlerimi ifade etmek, ki bu tamamen farklı bir konu. Profesör Agnihotri’nin yönelttiği sorularla ilgili konuşmak isterim ama sanının en iyisi bunu tartışma kısmına bırakmak olacak.</p>

<p class="bosluk1"></p>

<p>Beni duyabiliyor musunuz? Belki duyamıyorsunuz.</p>
<p>(Dinleyicilerin bir kısmı): Hayır</p>
<p>‘Hayır’ dediğinize göre duyabiliyorsunuz.</p>

<p class="bosluk1"></p>

<p>Bu iki konu arasında bir ilişki olup olmadığı sorusunun kısa cevabı şu: Evet, ben ikisiyle de ilgileniyorum. Biri dilin biyolojik bir organ olmasıyla ilgili -böyle olduğu aşikâr- ve bence bu soru, insan türünün temel doğasıyla ilişkili çok önemli bir ipucu içeriyor. Diğer konu ise insan yaşamı, sorunları ve dilin bir sömürü aracı olarak kullanılması ve benzeri konularla ilgili. Fakat bu ikinci konuda, bildiğim kadarıyla, derinlikli olarak anlaşılan hiçbir şey yok. İnsanlar varmış gibi davranabilir ve konuyu karmaşıkmış gibi gösterebilirler; bu entellektüellerin işidir. Ancak işin gerçeği, anlaşılan şeylerin son derece yüzeysel olduğudur; bunlara ulaşmak da zaten çok kolaydır.</p>

<p>Bilim çok tuhaf bir etkinliktir. Sadece basit sorunlarda işe yarar. Doğa bilimlerinde bile, en basit yapıların dışına çıkıldığı anda, her şey betimleyici bir hal alır. Örneğin konu büyük moleküller olunca, neredeyse tek yaptığınız şey betimlemektir. Derin bilimsel çözümlemelerin insanların sorunlarıyla, hayatlarıyla ya da birbirleriyle ilişkileriyle ilgili bir şey söylediğini sanmak bence boş bir beklentidir. Bu çıkarcı beklentinin kendisi, bir baskılama ve sömürü tekniğidir ve bundan kaçınılmalıdır. İnsanların, bilim insanlarının üniversite eğitimi ya da özel yöntemler olmaksızın edinilemeyecek bilgilere sahip olduklarına inanmalarının önüne geçmek elbette akademisyenlerin sorumluluğudur. Eğer bir konu basit ise, basit olarak ifade edilmelidir. Yok, eğer söylenmesi gereken basit olmayan, ciddi bir şey varsa, o zaman, tamam, bu önemli ve ilginçtir. İnsanların ilgileri ve endişeleriyle alakalı kimi sorulara belki de derin cevaplar bulabiliriz, fakat bu çok nadiren doğrudur. Her neyse, benim düşüncelerim bu yönde, yani her iki konuyla da ilgiliyim<a id="dn2-2" href="../Text/dn2.xhtml#d2.">[2]</a> ve ikisine de çok zaman ve emek harcıyorum; ama bence bunlar bir araya gelmiyorlar.</p>

<p>İzninizle rasyonel araştırmanın (yani doğa bilimlerinin yönteminin) karmaşık organizmaların anlaşılmasında şaşırtıcı bir biçimde işe yarıyor gibi göründüğü bir alanla, insan dili alanıyla ilgili konuşayım. Bu, insanın yapısındaki karmaşık işleyişle alakalı birkaç alandan biri. Burada görünüşte şaşırtıcı şeyler, hatta belki de oldukça derin şeyler, doğal dünyanın başka bazı yönlerini araştırarak elde edebileceğimiz türden şeyler bulabiliriz. Bu tip çok fazla alan bulamazsınız ve insan dili de bu alanlardan biri gibi görünüyor ya da en azından benim umudum bu yönde.</p>

<p>Yapmak istediğim şey, uzun bir geçmişe dayanan bir araştırma programının yakın zamanda geçirdiği birtakım aşamaların anahatlarını ortaya koymak. Konuyu, ‘Yetinmeci Çizgi’ olarak adlandırılan programda son birkaç yılda gerçekleşenlere getireceğim. Bu programın arkaplan varsayımlarından, gerekçelendirilmesinden, takip edilen bazı çalışma doğrultularından ve bunların zihin ve dil çalışmaları üzerine klasik sorularla bağlantısından bahsedeceğim. Bu son konuya ancak çok az değinebileceğim; dilerseniz bu sorular çok güncel olduğu için bunlarla devam edebiliriz. Dilbilimsel çalışmalar hızlı bir biçimde oldukça teknik hale geliyor ama ben genel çerçeveyi sunacağım. Ama dediğim gibi, eğer isterseniz, daha teknik meselelerle ilgili olarak da konuşabilirim.</p>

<p>Bazı arkaplan varsayımlarıyla başlayalım. Bunlar aslında bildik şeyler ve galiba pek çok kişinin düşündüğünden çok daha yüksek oranda kabul görmüş durumdalar; bu programa özgü olduklarını düşünmüyorum. Genelde üstü kapalı olarak kabul ediliyorlar; fakat konuyu ciddi olarak anlamaya çalışacaksak, üstü örtülü varsayımları açık hale getirmeliyiz. Bunların bildik ve genel şeyler olduğunu söylemek eleştirilmeden kabul edilmeleri gerektiği anlamına gelmiyor; böyle bir şey olamaz. Bu varsayımları düşündüğünüzde, pek çok açıdan şaşırtıcı ve -bu nedenle de deneysel bakımdan inandırıcı oldukları ölçüde- ilginç olduklarını fark edersiniz.</p>

<p>Bunların ilki, dille ilişkili bilgilere ve dilin kullanımına adanmış bir dil yetisinin var olduğu ve bu yetinin de zihnin-beynin bir parçası olduğu varsayımıdır. Bu, bedende belli bir işlevdir; belli bir işlevi yerine getirmeye yönelik olan görme sistemine kabaca benzer bir şekilde, bunu da belli bir işe yönelmiş bir dil organı olarak düşünebiliriz. Bu bir varsayımdır; ama doğru olduğuna dair güçlü kanıtlar var.</p>

<p>Dahası, bunun iki anlamda insana özgü olduğuna dair de güçlü kanıtlar var. Öncelikle, ciddi patolojileri bir yana bırakırsak, insan türü içindeki farklılıklar fazla değilmiş gibi görünüyor. Çok geniş bir ölçüde, bu yetinin temel özellikleri aynı gibi. Bu anlamda görme sisteminden çok farklı değil. Fakat insan türüne özgü olması bakımından görme sisteminden farklı; yani görünüşe bakılırsa bu, türe özgü bir olgu.<a id="dn2-3" href="../Text/dn2.xhtml#d3.">[3]</a> Başka akraba türlerde herhangi bir kökendeş (yani biyolojik olarak ilintili) hatta görevdeş (daha zayıf bir özellik olan işlev bakımından ilintili) karşılığı bile yok gibi görünüyor.</p>

<p>Hayvanlar dünyasında, dil yetisinin özellikleriyle benzerlikler bulmak isterseniz çok uzak da olsa bulabilirsiniz. Ancak, en benzer sistemlerin, dil bakımından hiçbir evrimsel tarihi paylaşmadığımız böceklerde ve kuşlarda bulunması ilginçtir. Görece daha yakın bir evrimsel geçmişi paylaştığımız canlılara, örneğin primatlara baktığınızda ise ilginç benzerlikler taşıyan neredeyse hiçbir şey bulamazsınız. Bu da dil yetisinin şaşırtıcı ve beklenmedik bir şekilde biyolojik olarak yalıtılmış olduğunu gösterir.</p>

<p>Bunu bir masal gibi anlatacaksak, güya çok uzun zaman önce ortalıkta dolaşan bir primat vardı ve belki de bir kozmik ışın banyosundan sonra bu canlıda rastlantısal bir mutasyon meydana geldi. Bu mutasyon beyni tekrar düzenledi ve aslında bir primat beyni olan nesneye bir dil organı ekledi. Bu, kelimesi kelimesine doğru olduğu düşünülmemesi gereken bir hikâye. Ancak, dil dahil diğer evrimsel süreçlerle ilgili anlatılan pek çok masaldan daha gerçek olabilir.</p>

<p>O zaman bir dil yetisi olduğunu ve bu yetinin en azından bilgiyi saklayan bilişsel bir sistem içerdiğini varsayalım. Bu sistemin bilgilerine giriş yapabilen başka sistemler de mevcut olmalı, buna edim [performans] sistemleri diyelim. Bu aşamada ortaya ciddi bir soru çıkıyor: dil yetisinde saklanan bilgiye erişimi olan bu sistemler hangi ölçüde bu yetinin bir parçasıdır? Yani, bu edim sistemleri ne ölçüde dile özgüdür? Örneğin, kendilerine dil yetisi tarafından verilen bilgilere giriş yapabilen söyleyiş-algılayış sistemlerini, duyu-motor sistemlerini ele alalım. Bunlar dil yetisinin bir parçası mıdır? Dile mi özgüdürler? Bu pek bilinmiyor. Genelde varsayıldığı şekliyle bunlar kısmen dile özgü, kısmen de bağımsızdır. Ancak bu bir araştırma sorusudur; bu soruyu duyu-motor sistemi süreçleri düzeyinde bile cevaplaması zordur; ayrıca büyük ihtimalle anlaşılması güç başka süreçler de söz konusudur. En azından bir noktaya kadar, edim sistemleri dilin bir parçası gibi görünüyor.</p>

<p>Edim sistemleriyle ilgili bir başka deneysel soru da bunların değişip değişmediğidir. Bunlar sabit ve değişmez midir, yoksa gelişiyorlar mı? Dil edinim düzeneğiyle ilgili çokça tartışma var; ama dikkat ederseniz bunlar dil yetisinin bilişsel sistemine odaklanmıştır. Bu sistem elbette değişiyor. Dil yetisinde saklanan bilgi, yaşam süreci içinde değişir; Hintçe bilen biri İngilizce bilen birisi değildir. O halde ortak bir durumda birtakım değişiklikler yaşanmış. Edim sistemleri değişti mi peki? Bu soruya daha yakından bakıldığında pek çok ilginç ve zor soru ortaya çıkmasına karşın, bu konuda kimse pek bir şey bilmiyor. Dil üzerine yapılan çalışmalar, genellikle bu konuların dilin ve belli dillerin çalışılmasını etkilemediği yönündeki üstü kapalı ve basitleştirici varsayıma dayanır. Bu varsayım doğru olsaydı çok ilginç olurdu; bu nedenle de bu muhtemelen yanlış. Bilgisizliğimizden kaynaklanan bir varsayım bu; ama yanlış olup olmadığını bilmiyoruz. Bilmediğiniz bir şeyle karşılaştığınızda, en basit varsayıma dayanırsınız. Kendimizden emin olamasak da en basit varsayım bunun doğru olduğudur. Bir süre sonra edim sistemlerinin gelişiminin, dil yetisinin bilişsel sisteminin araştırılmasıyla bütünleştirilmesi gerektiğini anlayabiliriz; ama şimdilik bu konuda fazla bir şey bilmiyoruz. Onun için bir kenara bırakıyoruz.</p>

<p>Şimdi de <i>bakabileceğimiz</i> şeye odaklanalım, yani çeşitli durumların değiştirdiği kesin olan dil yetisinin bilişsel sistemine. Onun genetik olarak belirlenmiş ortak ilk durumu, iç gelişim süreçlerinden ya da elbette dış deneyimden kaynaklanan farklı koşullarda ortaya çıkan yeni durumlarıyla aynı değildir. Bu, ‘dil edinimi’ dediğimiz şeydir. Buna bazen ‘öğrenme’ de deniyor; ama bu ‘öğrenme’ diye adlandırılabilecek şeylerden daha çok bir ‘gelişim’ süreci olduğu için, bu terimi kullanmak oldukça yanıltıcıdır. Doğru uyartıların bulunduğu bir çevreye çocuğu koyuyorsunuz; dil edinimi çocuğa olan bir şey. Çocuk hiçbir şey yapmıyor; bu yemek yedikçe büyümenize benziyor. Bu sistemin gelişimi, deneyime bağlı olarak farklı durumlara girebilen görme sisteminin gelişimine benziyor.</p>

<p>Dil yetisi tarafından edinilen farklı durumların (yani farklı dillerin), yalnızca yüzeysel anlamda birbirinden farklı olduğu ve bunların ortak bir dil yetisi tarafından belirlendiği konusunda kendimizden emin olabiliriz. Buna inanma nedenimiz çok açık. Edinim için gerekli deneyim, açıkçası çok kısıtlı. Mevcut deneyimi irdeleyebiliriz; ona bakabilir ve ne olduğunu görebiliriz. Bu dil deneyimi, mevcut bir ortak yapıyı değiştirmekten başka bir şey yapma konusunda çok sınırlı ve bölük pörçük olduğu açıktır.<a id="dn2-4" href="../Text/dn2.xhtml#d4.">[4]</a></p>

<p>Bu arada, yukarıdaki çıkarım diğer bütün gelişim süreçleri için aşikar ve sıradan görülürken, aynı çıkarımın zihinsel yetiler söz konusu olduğunda son derece tartışmalı görülmesi çok ilginçtir. Herhangi bir gelişim sürecini ele alalım; bir embriyoda kanatların değil de kolların gelişmesi ya da (doğum sonrası bir örnek vermek gerekirse) insanların belli bir yaşta ergenlik geçirmeleri gibi. Biri, bunun deneyimlerin bir sonucu olduğunu iddia etse, insanlar ona güler ya da biri çıkıp bir çocuğun akran baskısı (‘Onlar yapıyorsa ben de yaparım!’) gibi bir sebepten ötürü ergenlik yaşadığını iddia etse, insanlar bunu gülünç bulur. Ama bu, dilin gelişiminin deneyimlerin bir sonucu olduğu inancından daha gülünç değildir.</p>

<p>Hatta daha az gülünç olduğu bile söylenebilir. Bir canlıda neden kol ya da kanat geliştiği, bir canlının neden belli bir yaşta ergenliğe girdiği ya da, benzer şekilde, neden az çok belli bir yaşta öldüğü hakkında pek az şey biliniyor. Bu özellikler genetik olarak belirlenmiştir, fakat çok da iyi anlaşılmamıştır. Bunların genetik olarak belirlenmiş olduğu varsayılır ve, gayet iyi bir sebepten ötürü, biyolojideki bütün araştırmalar bunu doğal olarak kabul eder. Gelişmenin yaşandığı çevre koşullarına baktığınızda, orada son derece belirli, ayrıntılı ve benzer süreçleri yönetecek yeterli bilgi yoktur. Bu nedenle de, melekleri bir yana bırakırsak, bunun iç kaynaklı (genetik) olduğunu varsayarsınız.</p>

<p>Aynı tezler zihin yetileri için de tamamen geçerlidir. İnsanların bu tezi kabul etmemelerinin sebebi, dualizmin akıl dışı bir türünün kalıntılarıdır. Üstelik dil söz konusu olduğunda, onunla bağlantılı zihin durumunun özellikleriyle ilgili bir şeyler biliyoruz. Yani bir anlamda kollar, kanatlar ve ergenlik meselelerinden daha iyi durumdayız. Temel varsayımlar bunlar işte.</p>

<p>Bir dilin, dil yetisinin aldığı belli bir durumdan daha farklı bir şey olmadığını düşünebiliriz. Bu, dile dönük kuramsal sorgulamanın size verdiği, dil kavramıyla ilgili sezgilere en yakın kavramsallaştırmadır.<a id="dn2-5" href="../Text/dn2.xhtml#d5.">[5]</a> O halde belli bir dili (Hintçe, İngilizce ya da Suahilice olsun) dil yetisinin belli bir durumu olarak düşünelim. Bu durumda bir kişinin bir dili bildiğini ya da bir dili olduğunu söylemek, o kişinin dil yetisinin o durumda olduğunu söylemektir. Dil, bu anlamda, edim sistemlerine talimatlar verir.</p>

<p>Bir sonraki soru şudur: Peki bunu nasıl yapar? Bu noktada ortaya şöyle bir varsayım çıkar: Bunu ‘dilsel ifadeler’ denilen bir biçimde yapar. Her ‘dil ifadesi’ birtakım özelliklerin toplamıdır. Bunun teknik ifadesi, dilin ‘sonsuz sayıda ifade üreten bir sistem’ olduğudur ve bu nedenle de bir dilin kuramına ‘üretici dilbilgisi’ denir.<a id="dn2-6" href="../Text/dn2.xhtml#d6.">[6]</a> Edim sistemlerinin, iki farklı bilgi türüne erişimi olan yalnızca iki bölüme ayrıldığı varsayılır: kabaca, ses ve anlam. Bir tür ses ifadeleri ve bir tür anlam ifadeleri vardır. Bu varsayım binlerce yıl öncesine dayanır; şimdi biz bunu daha açık hale getirmeliyiz. Ses ifadelerine duyu-motor sistemleriyle erişilir ve anlam ifadeleri (bunun ne anlama geldiğini açıklamamız gerek) dünya hakkında konuşmak, soru sormak, fikir ve duyguları ifade etmek için bilgi ve ifadeleri kullanır.</p>

<p>Anlam ifadelerine erişebilen sistemlere ‘kavram-niyet’ sistemleri denir. ‘Niyet’ (ya da amaçsallık), geleneksel felsefeye ait olan ve ‘bir şey hakkında olma’ ilişkisini anlatmak için kullanılan bir terimdir: İfadeler bir şeylerle ilgilidir. Çoğunlukla gizemli olan bu ‘kavram-niyet’ sistemi, düşüncelerinizi ifade etmek, dünya hakkında konuşmak gibi dille yaptığınız şeyleri yapmanızı sağlayan ifadelerin bazı özelliklerine giriş yapabilen bir sistemdir.</p>

<p>Yalnızca iki erişim sisteminin, iki edim sisteminin var olduğu varsayımı da şaşırtıcıdır. Dille ilgili çalışmaların binlerce yıl önce başladığı zamanlardan beri bu varsayım üstü kapalı olarak ve üzerine fazla düşünmeden kabul görmüştür. Ama bu konuda ciddi bir biçimde ilerlemek istiyorsanız, bu varsayımı açığa çıkarmanız gerekir ve böyle yaptığınızda da, bunun çok tuhaf bir varsayım olduğunu fark edersiniz. Aslında yanlış olduğunu da biliyoruz. İşaret dillerinin varlığı bize söyleme-algılama sistemlerinin dışındaki sistemlerin de, dil yetisinin sağladığı bilgilere erişimi olduğunu gösteriyor. O halde, bu genellikle anlaşıldığı şekliyle doğru olamaz. Ancak, yine de, tamamen yanlış olduğunu bilmediğimizden, genellikle doğru kabul ediliyor ve ben de bunu yapmaya devam edeceğim.</p>

<p>Bu durumda, bir ifadenin bir özelliğine erişimi olan duyu-motor sistemleri ve başka bir özelliğine erişimi olan kavram-niyet sistemleri vardır. Bu da bir ifadenin iki tür simgesel nesneden oluştuğu anlamına gelir. Bu nesneler, dil yetisiyle aklın-beynin başka sistemleri arasında bir arayüz olarak düşünülebilir. Bu noktada, zihnin mimarisiyle ilgili çok kapsamlı birtakım ampirik varsayımlarda bulunmuş oluyoruz, ama bunlar akla yakın ve devam etmek için uygun görünüyorlar.</p>

<p>Arkaplan için bu kadar bilgi yeterli. Ciddi ampirik çalışmalar için gerekli bir programın temellerine sahipsiniz: dil organının yapısını ve ilkelerini anlamaya çalışmak; ne tür biçimler (yani diller) alabileceğini, dilin ürettiği ifadelerin neler olduğunu ve bu ifadelere birtakım edim sistemleri tarafından ne şekilde erişildiği ve onların ne şekilde kullanıldığını bulmaya çalışmak.</p>

<p>Bunlar, pek çoğu son kırk ya da elli yılda yeni şekillerde araştırmaya açılmış geniş bir ampirik çalışma alanın alt parçalarını oluşturuyor. Hakkında bir şeyler bildiğimiz parçalar var, bilmediğimiz parçalar var. Bence çalışmanın kendisi, hakkında benzer sorular sorabileceğiniz görme sisteminin çalışılmasına çok benziyor. Dolayısıyla, maddenin temel parçacıklarını, onların yapılarını ve bağlı oldukları ilkeleri araştıran kimyaya da benziyor diyebilirsiniz. Doğa bilimlerinin olağan bir parçasının biçimine sahip. Onu ilginç kılan ise, insan zihninin genellikle ciddi bir çalışmanın çok ötesine geçen yetileriyle ilgili olması. Şaşırtıcı şekilde, dil o derece üzerine çalışılmaz görünmüyor; onu çok ilginç kılan özelliklerden biri bu.</p>

<p>Bu noktada, bütün girişimi ilgilendiren temel sorular ortaya çıkıyor; dilin dünyanın geri kalanıyla ilişkisinin ne olduğuna dair sorular... Dil organı dünyanın bir parçasıdır. Peki dünyanın diğer parçalarıyla nasıl bir ilişki içindedir?</p>

<p>Bu sorular hiç olmazsa Batı entellektüel geleneğinde kök salmıştır (Ben kendi kısıtlarım nedeniyle buraya odaklanacağım). Bunlar aynı zamanda çağdaş felsefenin de güncel konuları arasında. Bunlar genelde iki biçimde oluyor. İlk biçimi (materyalizm, fizikalizm ya da zihin-beden problemi ya da buna benzer bir şey olarak adlandırılan) şu soru: Dil yetisinin özellikleri fiziksel dünyada nasıl gerçekleşir? ikinci biçimi de genellikle amaçsallık (‘bir şey hakkındalık’) sorusu olarak adlandırılıyor: ifadelerin gerçeği nasıl yansıttığı, sözcüklerin nesnelere nasıl atıfta bulundukları. Bu, dil ile dünya arasındaki ilişkiyle ilgili ikinci soru biçimi.</p>

<p>Bana göre, bu iki soru da çok uzun zamandır büyük oranda yanlış anlaşılıyor. Bu konular üzerinde hem çağdaş zihin felsefesini hem de geleneksel düşünceleri ilgilendiren çok şey söylenebilir. Ben ortada tutarlı ya da ifade edilebilir zihin-beden problemi olduğunu düşünmüyorum; en azından Newton’dan beri olmadığına inanıyorum. Dilin gerçeği nasıl gösterdiği sorusuna gelince, bence bu soru yanlış benzetmelere dayanıyor.<a id="dn2-7" href="../Text/dn2.xhtml#d7.">[7]</a> Her neyse, isterseniz bu soruya geri döneriz. Yalnızca pek çok araştırmanın yürütüldüğü entellektüel geleneğin bu olduğunu söyleyip bir kenara bırakacağım.</p>

<p>İzninizle (çok da zaman kalmadığı için) dil organıyla ilgili araştırmanın daha dar sorusuna dönmek istiyorum. Daha önce bahsettiğim o varsayımları düşünün. Bundan yaklaşık kırk yıl önce, yani çağdaş üretici dilbilim yaklaşımının ilk evrelerinde, kısmen kuramsal bilimlerdeki gelişmelerden dolayı, bu tarz sorular geçmişte mümkün olduğundan çok daha ciddi bir biçimde araştırılmaya başlandı. Çok uzun zamandır sezgisel olarak kavranan çok önemli bir özelliği vardır dilin. Klasik bir ifadeyle, dilin sınırlı araçların sınırsız kullanımını içerdiği söylenir; yani zihin kesinlikle sınırlıdır ancak her kişinin anlayıp kullanabileceği sınırsız sayıda ifade vardır.</p>

<p>Bunlar apaçık gerçekler ve ortaya çıkan soru şu: Sınırlı araçların sınırsız kullanımı nasıl mümkün olabilir? Bu yüzyılın başlarına kadar soruya verilebilecek açık genel bir cevap yoktu. Yüzyılın yarısından itibaren hesaplanabilirlik ve çözümlenebilirlik [<i>computability</i>] kuramı ve bazı başka ilerlemeler bu sorunun en azından bazı yönleriyle net olarak cevaplanmasını sağladı. Bu da eski sorulara dönmeyi ve onları cevaplamayı deneyebilecek yeterlilikte net biçimler vermeyi mümkün kıldı. Bu, bir anlamda dil araştırmalarının geleneksel meseleleri ile temel fikirleri açık hale getiren formel bilimlerdeki gelişmelerin bir araya gelmesiydi. Bunların bir araya gelmesi üretici dilbilim alanının açılmasını mümkün kıldı.</p>

<p>Ortada büyük bir sorun olduğu hemen fark edildi. Üretici dilbilgisine dönük araştırmalar başladığı anda, iki ampirik ihtiyaç arasında bir çelişki ortaya çıktı. Bu ihtiyaçlardan ilki ‘betimlemede yeterlilik’ olarak adlandırıldı: İngilizcedeki, Hintçedeki, vb. yapıların doğru bir açıklamasını yapmanız gerekir. Ciddi araştırmalar başladığı anda en geniş kapsamlı dilbilgisi kitaplarının ve sözlüklerin (<i>Oxford</i> <i>İngilizce Sözlük</i>, İngilizcenin on ciltlik dilbilgisi gibi şeylerin) yalnızca yüzeyde gezdikleri ortaya çıktı.<a id="dn2-8" href="../Text/dn2.xhtml#d8.">[8]</a> Bunlar yalnızca, akıllı bir insanın bir şekilde kullanıp dille ilgili bilgi alabileceği ipuçlarını içeriyordu. Dillerin betimlemeleri oldukları düşünülüyordu ama öyle değillerdi; son derece yüzeyseldiler. İfadelerin gerçek özelliklerinin ne olduğuna dair net bir betimleme yapılmaya çalışıldığı anda, en çok çalışılan dillerdeki en basit yapılar hakkında bile çok az şey bilindiği ve çoğu şeyin farkına bile varılmadığı açıkça görüldü.</p>

<p>Bu sorunla başa çıkabilmek için hem bir dil içinde hem de diller arasında farklı özellikler taşıyan çeşitli dilbilgisi yapılarından oluşan son derece karmaşık mekanizmaların varsayılması gerekiyormuş gibi görünüyordu. Buna işaret eden gözlemsel kanıtlar çok güçlüydü ancak bu sonucun doğru olamayacağı da aşikardı.</p>

<p>Bu çıkarım ‘açıklamada yeterlilik koşulu’ denilen ikinci tür bir ampirik ihtiyaçtan dolayı doğru olamazdı. Açıklamada yeterlilik, dil edinimi sorusuna cevap bulmakla ilgilidir.<a id="dn2-9" href="../Text/dn2.xhtml#d9.">[9]</a> Diller bu kadar karmaşık ve farklı ise ve dil edinen kişinin yararlanabileceği bilgiler bu denli az ise (elbette kişiler şu ya da bu dile özgü olan genetik bir programa sahip değildirler), bu durumda dilin edinilmesi bir mucizeye dönüşür. Bu elbette bir mucize değil; bu, doğal bir süreç. O halde, gerçekler sizi bu yöne doğru itiyor olsa bile, dillerin karmaşıklığı ve çeşitliliğiyle ilgili çıkarımlar doğru olamaz. Bir başka ifadeyle, diller bir şekilde son derece basit ve birbirlerine benzer olmalılar; aksi halde, onları edinmek mümkün değildir. Ancak, onları incelediğinizde, son derece karmaşık, oldukça çeşitli ve birbirlerinden tamamen farklı oldukları ortaya çıktı.</p>

<p>Bu düpedüz bir çelişki gibi görünüyor. En azından çok ciddi bir gerilim var ve yaklaşık altmışlardan itibaren alandaki itici güç bu gerilimi çözmeye çalışmaktı. Burada bütün geçmişi anlatmayacağım, ancak altmışların başından itibaren ortaya çıkan genel yaklaşım doğal olandı: kural sistemlerinin genel özelliklerini ve ilkelerini soyutlamaya çalışmak, onların dil yetisinin (yani dilin) kendi özellikleri olduğunu varsaymak, bunu yaptıktan sonra geriye kalanın göründüğünden daha az karmaşık ve daha az çeşitli olduğunu göstermek. Altmışların başından itibaren bunları yapma çabaları vardı; o dönem alanda olanlarınız bunların ne olduğunu bilirler. Onlar hakkında daha fazla konuşmayacağım.<a id="dn2-10" href="../Text/dn2.xhtml#d10.">[10]</a></p>

<p>Her neyse, yaklaşık yirmi yıl boyunca, bu yönde çeşitli çalışmalar yapıldı ve çok da ilerleme kaydedildi. Bu çalışmaların pek çoğu seksenlerde, bugün ‘ilkeler ve Parametreler Yaklaşımı’ denilen tutarlı bir yaklaşım noktasında birleşti. Bu, birkaç bin yıllık dilbilim araştırmalarından kökten bir kopuştu. Bu kopuş, Üretici Dilbilgisi yaklaşımının gelenekten kopuşundan bile daha büyüktü.<a id="dn2-11" href="../Text/dn2.xhtml#d11.">[11]</a> Üretici Dilbilgisi’nin kendisi, zamanın popüler yapısalcı-davranışçı yaklaşımlarından çok farklıydı ama yine de geleneksel dilbilgisini andıran özellikler taşıyordu. Pek çok yönden geleneksel dilbilgisinin antılmış bir biçimine benziyordu.</p>

<p>Öte yandan, ilkeler ve parametreler yaklaşımı tamamen farklıydı. Hiçbir kural ya da dilbilgisi yapısı olmadığını varsayıyordu; yani Japoncadaki ilgi tümceciği kuralı ya da Almancadaki eylem öbeği kuralı gibi kurallar yoktu. Bunlar sadece ‘karada yaşayan hayvanlar’ ifadesinin gerçek olduğu anlamda gerçekti; yani sadece yapay sınıflandırma kategorileri olarak. ‘Karada yaşayan hayvanlar’ biyolojik bir kategori değildir, yalnızca sınıflandırma amaçlı bir kategoridir. Geleneksel dilbilgisinden üretici dilbilgisine geçmiş olan kurallar ve dilbilgisi yapıları da aynı anlamda sadece sınıflandırma amaçlı yapay kategorilerdi.</p>

<p>Göründüğü kadarıyla, gerçek olan, dil yetisinin özelliklerini oluşturan genel ilkeler ve adına ‘parametreler’ denilen ufak değişiklik seçenekleri olması. İlkeler, bütün diller ve dilbilgisi yapılan için geçerli. O halde, ilgi tümcecikleri ya da başka yapılar için özel ilkeler yok. Parametrelere dayalı farklılıklar ise sınırlı bir alan oluşturuyor; eğer doğru ise, parametrelere uygun olan yalnızca sınırlı sayıda dil var demektir. Dahası, bu farklılıklar dilin bazı küçük kısımlarında toplanmışa benziyor: sözlükçenin bazı kısımları ve duyu-motor arayüzünün bazı yan özellikleri. Bunların maruz kalınan dilbilgisi verilerinden kolaylıkla çıkarılabileceğini umabiliriz.</p>

<p>Bu ilkeler ve parametreler yaklaşımı belli bir kuram değildir; daha çok bir tür kuramsal çerçeveye benziyor. Bu dille ilgili düşünmenin bir yolu ve en azından genel olarak doğru yapıyı taşıyan ilk çerçevedir; yani ‘açıklamada yeterlilik’ ile ‘betimlemede yeterlilik’ arasındaki gerilimi çözmeye çalışmaktadır. Tutarlı ilkelerin dilin genel karakterini göstermeye yeterli olduğu ve diller arasındaki yüzeysel ayrımların parametrelerin şu ya da bu şekilde belirlenmesinden ibaret olduğu gösterilebilirse bu gerilimi çözebilir.</p>

<p>Bu adeta çocuğun dil edinimi olayına ‘cevaplamam gereken şu kadar soru var’ diyerek elinde bir anket formuyla gelmesi ve bu soruların her birinin çok basit veriler ışığında cevaplanabilir olması gibi. Cevapları girip doğamın bir parçası olan ilkeleri kullandığımda, ortaya Japonca çıkıyor; bunun gibi bir şey.<a id="dn2-12" href="../Text/dn2.xhtml#d12.">[12]</a> Yüzeysel bakıldığında sanki diller birbirlerinden çok farklıymış gibi görülebilir ama bu bizim ilkeleri bilmememizden kaynaklanmaktadır. İlkeleri bulduğunuzda ise, onların gerçekten de neredeyse aynı olduğunu ve aralarındaki farkların oldukça yüzeysel olduğunu farkedersiniz.</p>

<p>Ortaya çıkan resim az çok buydu. Araştırmada çok büyük bir patlamaya ve hem betimleyici hem de kuramsal çalışmaların çoğalmasına yol açtı. Çok farklı yerlerden tipolojik olarak birbirinden farklı çok sayıda dilin birlikte çalışılmasını sağladı. Çok fazla değişim içinde olduğunu söylemem gerekiyor, ama sanırım dil çalışmaları tarihinde dille ilgili bu kadar çok şey öğrenilen başka bir dönem olmamıştır.</p>

<p>Dilin doğasıyla ilgili daha yeni ve ilkelere daha çok dayanan sorular sormak da mümkün oldu. Yetinmeci Çizgi işte bu noktada devreye giriyor. Belki de tarihte ilk defa dilin ne olabileceğiyle ilgili bir fikrimiz var.<a id="dn2-13" href="../Text/dn2.xhtml#d13.">[13]</a> Böyle olunca da bazı yeni sorular sormak mümkün oluyor.</p>

<p>Dil yetisine atfettiğimiz özelliklerin ne kadarının ampirik kanıtlarca güdülendiği, ne kadarının ise kavradıklarımızdaki boşlukları doldurmak ve veriyi işe yarar bir şekilde ifade etmek için kullandığımız teknik analiz biçimince güdülendiği sorusunu sorabilirsiniz. Bu tip sorular bilimlerde genellikle hep doğru sorulardır. Ancak bunlar genellikle sorulmaya ya da teknik analiz sürecinde çok keskinleştirilmeye değmeyen sorulardır. Sebebi de mevcut kavrayışımızın çok sınırlı olmasıdır. Bu doğa bilimlerinde de böyledir. Onların tarihlerine baktığınızda -fiziğin ya da matematiğinkine örneğin- çok yakın zamanlara kadar, bu tip sorular hiç sorulmuyordu. Örneğin, klasik matematiğin büyük bölümü, on dokuzuncu yüzyıla kadar, çelişkili oldukları bilinen varsayımlara dayanıyordu; bu çelişkileri çözecek derinlikte bir kavrayış yoktu. İnsanlar, yeni keşiflere, fikirlere, kavrayışlara vb. yol açtığı için bu şekilde çalışmaya devam etti. Aynısı fizik ve kimya için de geçerli. Bundan dolayı bu sorular genellikle doğru ve uygun olsalar bile, genellikle sorulmaları için henüz erkendir.</p>

<p>Yetinmeci Çizgi’nin bir özelliği de bu soruların teknik analizde de artık uygun sorular olduğu ve işe yarar şekilde araştırılabileceği görüşüdür; yani şu noktada teknik analizde kullandığımız betimleyici araçların hangi kısımlarının gerçekten ampirik olarak gerekli olduğunu ve hangilerinin kavrayış eksikliğimizden kaynaklı olarak dil verilerine bir açıklama getirebilmek için kullanmak zorunda kaldığımızı sorabiliyoruz. Bu sorunun bir cevabı var. Bu soruyu sormanın doğru zamanı şu an mıdır pek kesin değil, fakat ilkesel olarak bu sorunun bir cevabı olduğunu biliyoruz.</p>

<p>Ayrıca Yetinmeci Çizgi, ilkesel olarak bile cevaplanması imkânsız olabilecek ya da cevabı olsa bile onu bulma zamanı gelmemiş olma ihtimali olan bir soruya daha dayanıyor. Bu daha ince bir soru. Soruyu şu şekilde sorabilirsiniz: Dil, zihnin mimarisi tarafından kendisine dayatılan koşullar göz önüne alındığında, ne kadar iyi bir çözümdür? Dil organı belli bir mimarisi olan bir zihin sisteminin içinde yer alıyor; bu sistemle birtakım arayüz ilişkileri var. Bir anlamda onlara bağlanıyor. Buradaki varsayım, daha önce bahsetmiş olduğum iki arayüzün olması. Bu arayüzler, sistemin nasıl olması gerekliğiyle ilgili birtakım koşullar dayatıyor. Dil, bu dışsal varsayımlar tarafından dayatılan koşullara ne ölçüde iyi bir çözümdür?</p>

<p>Dilin kökeniyle ilgili olarak en başta anlattığım masala geri döneyim. Ortalıkta dolaşan bir primat düşünelim/varsayalım. Dil organına sahip değil, fakat bizim beynimize ve diğer organlara benzer bir şeyi var. Buna ek olarak bizimki gibi bir duyu-motor sistemine ve dil olmadan mümkün olduğu ölçüde aşağı yukarı bizim kadar düşünebilmesini sağlayan, bizimkine benzer bir kavram-niyet sistemine sahip olsun. Ama diyelim ki dili yok, bu nedenle dilin varlığıyla mümkün olan düşünceleri kendine bile ifade edemiyor.</p>

<p>Diyelim ki rastlantısal bir olay, dil yetisinin bu primatın beyninde oluşmasına neden olur ve bu yeti -duyu-motor ve kavram-niyet sistemleri diyebileceğimiz- hali hazırda mevcut olan edim sistemleri tarafından kullanılabilen sonsuz ifade üretme olanağına sahip. Kullanılır olabilmesi için, dil yetisinin ürettiği ifadeler (en azından bir kısmı) dış sistemler tarafından okunabilmelidir; yani duyu-motor sistemi ve kavram-niyet sistemi bu ifadelere giriş yapabilmeli, bunları ‘okuyabilmelidir’. Aksi takdirde sistemler dil yetisinin orada olduğunu bile bilemezler.</p>

<p>Primatların, örneğin gorillerin ya da her ne ise onların, insanın dil yetisine benzer bir şeye sahip olduğu, fakat buna giriş yapamadıkları düşüncesi, son derece düşük bir ihtimal olsa bile anlaşılabilir bir düşüncedir. Yani ne fena, okunabilirlik koşulları yerine getirilmemiş. Belki de insanlarda değişen şey, dil yetisinin okunabilirlik koşullarını yerine getirmeye başlamasıdır. Bunun doğru olmadığına ve dil yetisinin ortaya çıktığında dayatılan okunabilirlik koşullarını yerine getiren kullanılabilir bir sistem olduğuna emin olabiliriz.</p>

<p>O zaman, dilin ne kadar iyi bir tasarım olduğunu sorabiliriz. Doğanın yasaları, belli bir ‘mühendislik sorununa’, yani ifadelerin okunabilirlik koşullarından kaynaklanan bir mühendislik sorununa, en uygun çözümü bulma konusunda ne kadar iyidirler? Bu anlamlı bir sorudur ve son derecede somut hale getirilebilir. Ancak buna verilebilecek ilginç bir cevap olduğunu düşünmek için bir neden yok. Dilin bu sorun için çok kötü bir çözüm olduğu sonucu çıkabilir ortaya. Bu hiç şaşırtıcı olmayacaktır. Biyolojik sistemler genelde böyledir; doğa tarafından dayatılan birtakım tasarım sorunlarına bulunmuş kötü çözümlerdir. Belli bir durumda evrimin sunabildiği en iyi çözüm olsalar bile genellikle biçimsiz ve dağınık çözümlerdir.</p>

<p>Bunun neyi içerdiğine bir bakalım. İstediğiniz cümleyi alın, hâlâ çok iyi anlaşılmamış eski bir örneği ele alalım: <i>John had a book stolen</i><a id="dn2-14" href="../Text/dn2.xhtml#d14.">[14]</a> İngilizcedeki bu cümleyi düşünün. Benzer dillerde pek görülmeyen bazı şaşırtıcı çok anlamlılıklar<a id="dn2-15" href="../Text/dn2.xhtml#d15.">[15]</a> da dahil olmak üzere pek çok özellikler var. Neden böyle olduğu pek anlaşılmış değil; zaten bu yüzden de bayat bir fıkra gibi otuz yıldır tekrarlanagelen eski bir örnek bu. Bu cümlenin ses özellikleri ve anlam özellikleri var; çeşitli çok anlamlılıklar ve ses-anlam bağlantıları var. Bundan tamamen farklı olarak başka özellikleri de var. Çeşitli anlamlarının edinilme sırasına, çeşitli beyin zedelenmelerinde bazı anlamların yitirilmesine, algısal erişime vb. İlişkin özelliklere sahip.</p>

<p>Tanımı gereği, bu ifadeyi üreten dil bütün bu tür ampirik koşullara bir çözümdür. Rasyonel araştırma bütün bu ampirik koşulları sağlayan en iyi kuramı bulmaktır; işin doğası bu. Eğer oyunu böyle oynamazsanız, bilim yapmıyorsunuz demektir. Yani tanımı gereği, dil bütün ampirik koşullara bir çözümdür ve biz de bu çözümün en iyi kuramını bulmak istiyoruz.</p>

<p>Ancak burada farklı bir soru soruyoruz. Burada ampirik koşulların sadece belirli bir alt parçasına, yani dış sistemlerin ifadeye giriş yaparken ihtiyaç duyduğu okunabilirlik koşullarına bakıyoruz. Örneğin, duyu-motor sistemi bir ifadenin belli bir zaman sırası olmasını zorunlu kılıyor (bu kesinlikle mantıksal bir zorunluluk değildir; sadece duyu-motor sistemlerinin ancak zaman içinde akan şeylerle iş görebilecek şekilde oluşmuş olmasından kaynaklanmaktadır). Belli ses özelliklerine ve ritmik örüntülere ihtiyaç duyması duyu-motor sistemlerimizle ilgili bir olgudur. Eğer bir ifadenin bu tip özellikleri yoksa, duyu-motor sistemi onu ‘okuyamaz’, algılayamaz, dışarıya çıkaramaz. Hakkında pek bir şey bilmediğimiz kavram-niyet sistemleri ise sözcükler, öbekler ve onlar arasındaki çeşitli ilişkiler vb. ile ilgili bilgilere gereksinim duyacaklar.<a id="dn2-16" href="../Text/dn2.xhtml#d16.">[16]</a> Bunlara ek olarak ses-anlam ilişkileri de var ama bunlar okunabilirlik koşullarının ötesine geçiyor. <i>John had a book stolen </i>cümlesinin birden fazla anlam taşıması, onu oluşturan öğelerin arayüzlerde okunabilmesinden kaynaklanmıyor. O halde, ses-anlam ilişkileri her ne ise, bunlar birtakım edim sistemleri tarafından erişilebilmesinin, doğru ses ve anlamla ilgili gösterimlerinin olmasının, arayüz gösterimlerinin olmasının ötesinde bir şeyler içeriyorlar.</p>

<p>Eğer insan dili bu güçlü anlamıyla mükemmel bir sistem ise, bahsettiğim cümlelerdeki ses-anlam ilişkileri ya da herhangi bir dildeki herhangi bir tümcedeki bu gibi ilişkiler, okunabilirlik koşullarına en uygun çözüm olmasından kaynaklanıyor denebilir. Bu, bütün dillerdeki bütün ifadeler için ve ifadelerin bütün ampirik özellikleri için geçerli olacaktır. Sadece okunabilirlik koşullarının yerine getirilmesiyle ilgili en iyi kuram, bütün diğer koşulları da işin içine kattığınızda hâlâ en iyi kuram olacaktır. Başka ampirik koşulları da eklediğinizde, onu değiştirmenize gerek kalmayacak.</p>

<p>Binlerce yıldır, dil çalışmaları dilin özelliklerini bulmak için en azından ses-anlam ilişkilerini kullanmanız gerektiğini varsaydı. Bütün araştırmalar bunu varsayar. Ama biz şu anda tam da bu varsayımı sorguluyoruz. Yani okunabilirlik koşullarını anlamamız durumunda, ses-anlam ilişkilerinin bunların bir sonucu olduğunun düşünülebileceği olasılığını göz önüne alıyoruz. Belli dillerin özelliklerine karar verirken onlara kanıt olarak ihtiyacımız olmazdı ve bu çok sayıda başka ampirik gözlemler için de geçerli olurdu.</p>

<p>Bu son derece ilginç. Biyolojide bu anlamda bir mükemmel tasarımın mümkün olabileceğine dair hemen hiçbir şey yok. Yine de, dilin çok ilgi çekici bir anlamda mükemmele yakın olabileceğini düşünmemiz için sebepler var; yani bazen, ‘yalın çıktı koşulları’<a id="dn2-17" href="../Text/dn2.xhtml#d17.">[17]</a> da denilen okunabilirlik koşullarına en uyguna yakın bir çözüm olma ihtimali var. Bu kısmen bile doğru çıkarsa, son derece şaşırtıcı ve bir o kadar da ilginç olur.</p>

<p>Mükemmellikten uzaklaşma gibi görünen noktaları tespit etmek ve bunları incelemek de son derece ilginç. Yetinmeci Çizgi, bunun da ciddi bir soru olduğu varsayımına dayanır. İncelememiz gereken aşağıdaki gibi sezgiler çıkıyor ortaya. İlk olarak, dille ilgili varsayımlarımızı, bunların deneysel olarak haklı gösterilebilir şeyler mi yoksa sadece kavrayıştaki eksiklikleri belirsizleştiren birtakım teknik araçlar mı olduğunu bulabilmek için yakın bir incelemeye tabi tutarız. İkinci olarak, okunabilirlik koşullarını yerine getirmekle ilgili kavramsal doğallığın dışında kalan kusurlar bulduğumuzda, bu kusurun varlık nedeninin anlaşılabilir olup olmadığı sorusunu sorarız. Her iki durumda da (okunabilirlik koşullarını düşündüğümüzde) bir varsayımın kavramsal olarak gerekli olmadığı sonucuna vardığımızda yaptığımız şey, o varsayımı yapmayan en azından aynı doğrulukta bir başka açıklamanın var olduğunu göstermeye çalışmaktır. Daha da hırslıysak, bu varsayımdan vazgeçtiğimizde daha da iyi bir açıklama olduğunu göstermeye çalışırız; yani daha mükemmel bir tasarıma yaslanıp bu fazladan teknik araçlardan vazgeçtiğimizde, daha geniş ampirik bir alana daha derin bir açıklama getirdiğimizi göstermeye çalışırız. Temel olarak program budur.</p>

<p>Bu programı takip ettiğimizde, şöyle sorunlarla karşılaşıyoruz. Öncelikle, daha önce inanılanın aksine, arayüz düzeyleri (ses ve anlam gösterimleri) dışında hiçbir düzey olmadığını göstermek zorundasınız. Başka hiçbir düzeyin olmaması gerekiyor; çünkü bu düzeyler okunabilirlik koşulları tarafından güdülenmemektedir. Onun için bunların kavrayıştan gelen bir eksikliği karşılayan teknik araçlardan ibaret olduğunu göstermek istersiniz. Onlardan vazgeçtiğinizde, daha iyi açıklamalar elde edersiniz; teknik anlamda derin yapı ya da yüzey yapı gibi şeyler yok ve geçmişte bu düzeylere atıfta bulunarak yapılan bütün açıklamalar yanlış anlaşılmış ya da yanlış betimlenmişti. Bu, arayüz düzeyleriyle doğru olarak yorumlanır. Bu cidden büyük bir iş. Daha da teknik olarak, yansıtma ilkesinin yanlış olduğunu,<a id="dn2-18" href="../Text/dn2.xhtml#d18.">[18]</a> Bağlama ve Durum Kuramları’nın daha önce iddia bildiği gibi yüzey yapıda işlemediğini<a id="dn2-19" href="../Text/dn2.xhtml#d19.">[19]</a>&nbsp;ve buna benzer başka pek çok noktayı göstermek zorundasınız.</p>

<p>Başa çıkılması gereken ikinci bir sorun da ‘özellikler’ denilen bazı birimlerin toplamı olan sözlükçe öğelerinin, arayüzlerde yorumlananlar dışında hiçbir özellik taşımadığını ve işlemleme sırasında hiçbir yeni öğenin eklenmediğini göstermek. Bu da demek oluyor ki kişi bilgilerini ifade eden işaretler ya da Aşamalı X Kuramı’na dayanan hiçbir öbek yapısı yok; bunlardan kurtulmamız gerek.<a id="dn2-20" href="../Text/dn2.xhtml#d20.">[20]</a> Aşamalı X Kuramı’ndan, kişi bilgilerini ifade eden imler ve buna benzer araçlardan kurtulduğumuzda, sadece aynı düzeyde değil daha iyi bile olan çözümler bulduğumuzu gösterebilmemiz gerekir. Bu da ikinci büyük görev.</p>

<p>Üçüncü büyük görev de (yakınlık, Rol yapıları ve Mantık Yapısı’ndaki etki alanı da dahil olmak üzere) okunabilirlik koşulları tarafından dayatılan ya da yapı üretme sürecinin kendisinde doğal bir biçimde ortaya çıkanlar dışında hiçbir yapısal ilişkinin olmadığını göstermek. Buyurma ilişkisini düşünelim.<a id="dn2-21" href="../Text/dn2.xhtml#d21.">[21]</a> Buyurma ilişkisi iki yapıyı bir araya getirdiğinizde ve bunlardan biri diğerinin içindeki parçalarla ilişkiye girdiğinde ortaya çıkan bir özellik. Birleşme ilişkisine maruz kalan öbek artık görülebilir olmadığı için, kimin kimi buyruğu altına alacağını çıktı koşullarına bakarak bilebiliriz (bahsettiğim şeyi bilmeyen insanlar için bu söylediklerim hiçbir şey ifade etmeyecek). Buyurma ilişkisini bu kavramlarla açıklayabilirsiniz, onun için o da kabul edilebilir bir ilişkidir. Bir baş öğeyle ilgili yakınlık içeren ilişkiler de kabul edilebilir ilişkilerdir ama büyük ihtimalle hepsi bu kadar. Bu demektir ki yönetim ilişkisi, tam yönetim ilişkisi,<a id="dn2-22" href="../Text/dn2.xhtml#d22.">[22]</a> dile içkin bir Bağlanma Kuramı ya da başka türlü ilişkilerin hiçbiri yok. Dil mükemmel olduğu ölçüde bunlardan kurtulmamız gerekiyor.</p>

<p>Teknik literatürü bilenler (sanırım şu ana kadar pek çok dinleyiciyi kaybettim ama ilerlemenin başka bir yolunu bulamıyorum) bahsettiğim her konuda karşıt çıkarımı destekleyen sayısız kanıt olduğunu biliyorlar. Dahası, son zamanlarda yapılan son derece verimli pek çok çalışmanın -ve onların son derece etkileyici başarılarının- temel varsayımları benim şu ana kadar söylediğim her şeyin yanlış olduğu yönünde. Yani diller tam da tahmin edebileceğiniz gibi bütün bu anlamlarda kusurlu sistemlerdir, kişi bilgilerini ifade eden imler, arayüzler, derin ve yüzey yapılar, her türlü ilişkiler vb. gibi her şey var. Bu nedenle bunun aksini göstermek çok zor bir iş. Ama ben yine de aksinin doğru olabileceğini düşünüyorum.</p>

<p>Bu noktada gerçekten kusurlar varmış gibi görünüyor ve bunlar gerçekten ilginç. İnsan dilinde en büyük kusurlardan biri, evrensel gibi görünen, son derece karmaşık olan ve formel dil denilen özel amaçlar için tasarlanmış sembolik sistemlerde asla tanımlanmayan yer değiştirme özelliğidir. Bununla kastettiğim şey, bazı öbeklerin adeta söylendikleri yerde değil de başka bir yerdeymiş gibi anlaşıldığı gerçeği. Bu, dilin evrensel bir özelliğidir ve anlam ve sesin yorumlanması açısından ciddi sonuçlar barındırır. Örneğin <i>the book seems to have been stolen</i> ‘kitap çalınmışa benziyor’ cümlesini ele alalım. Burada <i>book </i>‘kitap’ ile <i>steal</i> ‘çalmak’ arasındaki ilişki nedir? Buradaki ilişkinin <i>John stole the book</i> ‘John kitabı çaldı’ cümlesindeki gibi <i>steal</i> ‘çalmak’ ve <i>the book</i> ‘kitap’ arasındaki gibi yakın ve normal ilişki olduğunu anlıyorsunuz.<a id="dn2-23" href="../Text/dn2.xhtml#d23.">[23]</a> Ama <i>the book seems to have been stolen</i> cümlesindeki ilişki tam da aynı değil. Bu yer değiştirme özelliği, dilin genel bir özelliği.<a id="dn2-24" href="../Text/dn2.xhtml#d24.">[24]</a> Bir kusura benziyor; özel bir amaç için tasarladığınız mükemmel bir sisteme bunu koymazdınız, ama doğal dilde oldukça yaygın. Bu özellik öncelikle açığa çıkarılmalı sonrasında da bir şekilde açıklama getirilmeli.</p>

<p>Üretici Dilbilgisi’nin ilk evrelerinde, bu özelliğin, bir öbeğin yorumlandığı yerden söylendiği yere taşındığı bir yer değiştirmeyle açıklandığı varsayılıyordu. Bu işlem bir dilbilgisel dönüşümdür. Bütün dil kuramlarının, yer değiştirme özelliğini yakalama yolları vardır, yani bütün kuramlar yer değiştirmelere ya da buna karşılık gelen şeylere sahiptir.<a id="dn2-25" href="../Text/dn2.xhtml#d25.">[25]</a> Dilin bu özelliğe sahip olduğu bir gerçektir; soru, bu özelliğin hangi biçimde ortaya çıktığıdır. Bence ilk varsayımın az çok doğru olduğuna inanmak için güzel nedenler var. O halde, dilde oluşturulmuş bir öbeği alıp onu başka bir yere yerleştiren bir işlem var. Mükemmellikten mümkün olan en az şekilde uzaklaştığınızda oluşturabileceğiniz en basit varsayım bu işlemin bundan daha fazla bir şey olmadığını kabul etmektir; belli bir yerde bulunan bir öbeği alıyorsunuz ve onu başka bir yere yapıştırıyorsunuz. Buradan bu öbeğin yapıda iki defa yer aldığı çıkıyor ortaya. En basit varsayımlarla ilerlediğinizde, hem ilk yerinde hem de onu yapıştırdığınız yerde bulunduğunu varsaymanız gerekiyor.</p>

<p>Daha karmaşık olan varsayım ise ortada bir birleşik işlem olduğunu varsaymak. Yani bir öbeği alıyorsunuz, onu başka bir yere yapıştırıyorsunuz sonra da ilk aldığınız yerdeki öbeği siliyorsunuz. Burada iki işlem var dolayısıyla bu daha karmaşık. Yüzeysel düzeyde, daha karmaşık olan varsayım doğru gibi görünüyor; çünkü bu öbeği sadece bir konumda duyuyorsunuz. Duyduğunuz şey <i>the book seems to have been stolen [the book]</i> değil ya da neden bahsettiğimi bilenler için söyleyeyim, <i>the book seems [the book] to have been stolen [the book]</i> da değil. Üç konumda görünüyor; işlemi doğru şekilde yaptığınızda asıl ifadenin bu şekilde oluştuğunu anlıyorsunuz. Öyle görünüyor ki daha basit olanı değil daha karmaşık olanı kabul etmeniz gerekiyor ve aslında ilk varsayım bu idi. Ama bunun yanlış olduğu ortaya çıktı.</p>

<p>Öbeğin bütün bu konumlarda (yani ilk konumda, son konumda ve ortadaki bütün konumlarda) bulunduğuna dair güçlü kanıtlar olduğu ortaya çıktı.<a id="dn2-26" href="../Text/dn2.xhtml#d26.">[26]</a> Bu gerçeğin, anlamsal yorumlama açısından pek çok sonucu var. Bu demek oluyor ki zihin her ne yapıyorsa yapıyor ve bu öbeği bütün bu konumlarda bulunur halde görüyor; buna iz kuramının ‘kopya versiyonu’ deniyor.<a id="dn2-27" href="../Text/dn2.xhtml#d27.">[27]</a> Genellikle ‘kopya kuramının’ daha karmaşık olduğu ve onu deneysel olarak da gerekçelendirmenin gerektiği varsayıldı. Ama durum tam tersi. İz Kuramı’nın kopya versiyonu en basit varsayım. Tek işlemin yapıştırma işlemi olduğunu söylüyor. Bu kuramın yanlış olduğunu göstermeniz gerekir. Buradan dilin, en basit varsayımı haklı çıkaracak ölçüde mükemmel bir sistem olduğu ortaya çıkıyor ve bunun da pek çok sonucu vardır.</p>

<p>O halde bu öbeği neden sadece bir defa duyuyorsunuz? Bu, ses çıktısı arayüzündeki biri hariç bütün kopyalan silen yüzeysel bir ilkeye dayanıyor ve bunu son derece genel bir biçimde yapıyor.<a id="dn2-28" href="../Text/dn2.xhtml#d28.">[28]</a> Ancak zihin açısından, bu kopyaların hepsi oradalar. Hiç konuşmuyor olsaydınız, yine orada olurlardı. Zihinsel işlemler sırasında hepsi oradalar ama sadece bazıları -tek bir tanesi aslında- çıktı olarak okunuyor.</p>

<p>Peki dil neden böyle bir yer değiştirme özelliğine sahip olsun ki? Bu pek de ilerleme kaydedilmeden yaklaşık kırk yıldır tartışılan çok ilginç bir sorudur. Fakat bu özelliğe sahip olduğu kesin; neden sahip olması gerektiğine dair de bazı fikirler var. Bu fikirler yüzeydeki okunabilirlik koşulları kapsamında yeniden yorumlanabilir. Örneğin bir anlayışa göre derin yapı ve yüzey yapının özelliklerine benzer şekilde iki tür anlamsal özellik arasında temel bir ayrım var gibi görünüyor. Yüzey yapıdaki ilişkiler bir birimin, yapının en uç noktasında ‘daha öne çıkan’ bir yere doğru yer değiştirme özelliğine dayanıyor. Bu tür fikirler başarılı şekilde geliştirilebilirse, yer değiştirme özelliği bir kusur olmadığı, bundan ziyade, o dış sistemlerin insan diline dayattığı okunabilirlik koşullarının bir sonucu olduğu ortaya çıkabilir (ama doğal dillerdeki ‘yüzeysel anlam yapılarını’ içermeyen ve doğal dillerdeki okunabilirlik koşullarını karşılamak zorunda olmayan özel amaçlı sembolik sistemlerde değil). ‘Neden’ sorusunun doğru cevabı her ne olursa olsun,<a id="dn2-29" href="../Text/dn2.xhtml#d29.">[29]</a> yer değiştirme ilkesi bir gerçek ve evrensel olarak var gibi görünüyor. Sorun onun nasıl bir şey olduğunu anlamak. Bu yaklaşık kırk yıldır temel araştırma konularından biri olmuştur.</p>

<p>Yer değiştirme özelliğinin temelinde, sözlükçe öğelerinin bazı özelliklerinin anlamsal arayüzde okunamaz olmalarının yattığına inanmak için güçlü nedenler var. Onlar bu arayüzde yorumlanmıyor oradalar ama yorumlanmaları mümkün değil. Eğer hiçbir karşılıkları yoksa, silinmek zorundalar; aksi takdirde, anlam arayüzü bu çıktıyı okumayı başaramaz. Onun için, bir ifadenin okunabilir olması için dili üreten sistemde sözlükçe öğelerinin silinmesi gereken özellikleri bulunmaktadır. Var olan tek yapısal ilişkiler, yakınlık içeren ilişkilerdir; onun için, bu tip öğelerin onları silebilecek bir şeyle yakınlık ilişkisine girmesi gerekmektedir. Ancak onları silecek olan öğe genellikle uzakta oluyor, dolayısıyla silinmesi gereken öğenin ona yaklaştırılması gerekiyor (ve genellikle başka nedenlerden dolayı silinmesi gereken öğe yanında daha büyük öğeleri taşıyor). İşte yer değiştirme özelliğinin temeli bu gibi görünüyor, yani arayüzde yorumlanamayacak özelliklerin silinmesi için bir yöntem...</p>

<p>Ne tip özellikler bunlar? Bunlardan biri adların yapısal durumlarıdır. Örneğin, book ‘kitap’ kelimesini, yalın halindeyken, ismin -i halindeyken ya da özegeçişli (ergatif) haldeyken aynı şekilde yorumlarsınız; aynı yorumu alır. Yani yapısal durum ekleri arayüzde okunabilir şeyler değiller; yorumlama açısından hiçbir fark yaratmıyorlar. Dolayısıyla bir şekilde ortadan kaldırılmaları gerekiyor. Bunu ortadan kaldırmanın tek yolu, onu ortadan kaldırabilecek bir şeyle yakınlık ilişkisine sokmak. Böylelikle ikisi de ortadan kalkacak ve okunamayan hiçbir şey kalmayacak. İşte bu da size yer değiştirme özelliğini verir. Bu eylemlerin uyum özellikleri için de geçerli. Bir ad tekil ya da çoğul ise, onu farklı şekillerde yorumlarsınız. Ancak bir eylem tekil ya da çoğul uyumu taşıyorsa, onu aynı şekilde yorumlarsınız. O halde eylemlerin üzerindeki uyum özellikleri yorumlanamazdır ve silinmeleri gerekir. Bu da bir şeyin onlarla yakınlık ilişkisine girmesini, yani eyleminkilere uygun uyum özellikleri olan bir adın yer değiştirmesini zorunlu kılar. Bu da adların içinde olduğu öbeklerin olduğu gibi yer değiştirmesini sağlar. Pek çok başka olgu da böyle açıklanabilir.</p>

<p>Peki bir ilişki ne kadar yakın olmalıdır? Muhtemelen bu ilişki o kadar yakındır ki bir sözcüğün içindedir. Durum böyle görünüyor (Bu arada bu tartışma 4. Bölüm’de yok; kitabı bilenler için söyleyeyim, şu anda daha ötesine geçiyorum).<a id="dn2-30" href="../Text/dn2.xhtml#d30.">[30]</a> Bir sözcüğün içindeki yorumlanamaz özellikler silinmek zorundadır ve yer değiştirme özelliğinin temelinde de bu yatar. Bu kavramlar kullanılarak, dildeki pek çok şeyi açıklanabilir gibi görünüyor. Bir kusur varmış gibi görünüyor; ama küçük bir tane. Bu sözlükçe öğelerinin biçimsel özelliklerinin yorumlanamazlığıyla ilgili ve daha önce ortaya attığım önermeler doğru çıkarsa, bu bir kusurdan ziyade dışarıdan dayatılan okunabilirlik koşullarının yerine getirilmesinin en uygun yolu olabilir.</p>

<p>Özelliklerin yer değiştirmesine ve bunun bazı kendiliğinden gelen sonuçlarına indirgenen, indirgenebilecek olan yer değiştirme özelliğini bir tarafa bırakırsak, mükemmel bir sistem için gerekli olan bir başka işlem daha vardır. Bu yalnızca kavramsal nedenlerle bile gereklidir. Bu, üretimin özyinelemeli yapısı tarafından hali hazırda oluşturulmuş iki dil nesnesini alıp daha büyük bir nesne oluşturan bir işlemdir. Yani örneğin, eğer hali hazırda <i>the man</i> ‘adam’ öbeğini ve <i>stole the book</i> ‘kitabı çaldı’ öbeğini oluşturdu iseniz, bunlardan the man <i>stole the book</i> ‘adam kitabı çaldı’ tümcesini de oluşturabilirsiniz. Yetinmeci varsayımları, (yani mükemmellik varsayımlarını) düşündüğümüzde, ifadelerin üretilmesi bu iki işlemden -yani okunamaz özellikleri silmek için özelliklerin yer değiştirmesi işlemi ve iki yapıyı alıp bir araya getiren <i>Birleştir </i>işleminden- başka hiçbir şey içermemeli. Tam olan yer değiştirme işlemi bunları bir araya getiriyor; yani önce yorumlanamaz özellikleri silmek için uygun özellikleri kendine çekiyor, sonra da bu uygun özellikleri taşıyan öbeği bir öbekle birleştiriyor (bazen ‘uzun mesafeli uyum’ da denilen sadece özelliklerin çekilmesiyle karşılaşıyoruz).</p>

<p>Bu işlemlerin ne şekilde olabileceğini kısıtlayan ekonomi ve yakınlık ilkeleri gibi; temel işlemleri yöneten ilkeleri bulduğumuzda, bu gerçeğe beklenmedik oranda yakın gibi görünüyor. Eğer bu doğru ise, diller arasındaki farklılıklar büyük oranda (durum ekleri ve eylem uyumları gibi) yorumlanamaz özelliklerin değişik dillerde farklı biçimlerde dil dışı sistemlere verilmesinden kaynaklanıyor olacak. Bunun da evrensel kısıtlar göz önünde bulundurulduğunda, belki de sözlükçe özelliklerinin çok az bir kısmından adeta otomatik olarak çıkarılabilecek pek çok sonucu olacaktır.</p>

<p>Diller bu anlamda çok farklı gibi görünüyorlar. Çekim sistemi görece zengin olan Sanskritçeyi ele alalım; bu dilde çok sayıda çekim eki duyuyorsunuz. İngilizcede neredeyse hiç yok, Çincede ise daha da az var. Bunun için bunlar birbirlerinden tamamen farklı gibi görünüyor. Dahası, bunlar farklı dillerde bambaşka yapısal konumlarda ortaya çıkıyor gibi görünüyorlar, bu da kelimesi kelimesine çeviriye benzer hiçbir şey elde edemeyeceğiniz anlamına geliyor.</p>

<p>Ancak, gün geçtikçe, bu farklılıkların yüzeysel olduğu ortaya çıkıyor. Yani, çekimlemesi olmayan Çince ile çok sayıda çekimlemesi olan Sanskritçe ikincil önemdeki sözlükçe özellikleri dışında belki de aynılar. Eğer öyleyse, o zaman onlar zihin açısından aynıdırlar. Aralarındaki tek fark, duyu-motor sisteminin temelde aynı olan üretici sisteme ne şekilde giriş yaptığıdır. Bütün dillerde durum ekleri, uyum ekleri ve buna benzer şeyler var hatta belki de Sankritçeden daha zengin halde. Ama bunları sadece zihin görüyor.</p>

<p>Bu sözcüklerin bulunduğu yerler söz konusu olduğunda da doğru gibi görünüyor. Aslında hepsi aynılar, ancak duyu-motor sistemi, zihinde oluşturulan türetimlerin farklı özelliklerine giriş yapıyor. Eğer bu tip çıkarımlar büyük oranda doğrulanabilirse, Yetinmeci Çizgi’nin ana sorusunun cevabının peşinde koşabiliriz. Yani ara-yüzdeki okunabilirlik koşulları göz önüne alındığında, evrensel özelliklerin kendilerinin, en uygun tasarım ilkelerine dayandığını göstermeye çalışabiliriz.</p>

<p>Araştırma doğrultularından, araştırmaları harekete geçiren dürtülerden bahsettim. Şu noktaya kadar oldukça program temelliydi. İlerleyebilmek için, bu kuramsal önermeleri değerlendirebileceğimiz ayrıntılı bir ampirik araştırma içine girmemiz gerekir. Yayımlanmış bazı şeyler var, yolda olan başka çalışmalar da var.<a id="dn2-31" href="../Text/dn2.xhtml#d31.">[31]</a> Peki bunlar ne kadar başarılı? Kendiniz karar vermeniz gerekir. Bu çalışmaların ne kadar ilerleyebileceği son derece açık ve bir o kadar da zor bir soru olmasına karşın, bana son derece cesaretlendirici ve şaşırtıcı geliyor. Bunlar, bütün bu alanlarda yeni bir zorluk düzeyi getiren ve özel bilimlerde genellikle çok da takip edilmeyen sorular.</p>

<p>Yetinmeci Çizgi’nin bir biçimi başarılı olursa, bir biyolojik sistem için oldukça şaşırtıcı bir dil yetisi resmi olacak elimizde. İnsan dili, nesnelerin mükemmel bir şekilde tasarlanmış olduğunu gösterme çabalarının pek de net olmayan nedenlerle başarılı olduğu cansız nesneler alemine ilişkin incelemelerde bulduğumuz şeylere daha çok benziyor. Nedenini kimse bilmiyor ancak nesnelerin aslında mükemmel olduğunu varsaymak doğa bilimlerinde son derece üretici bir sezgi oldu. Eğer yedi gibi bir rakam bulduysanız, muhtemelen bir hata yaptınız. Yanıt sekiz olmalı; çünkü sekiz ikinin üçüncü kuvvetidir ve iki ve üç güzel sayılardır ama yedi öyle değil. Yedi çok karmaşık. Doğa bilimlerinde bu tip bir sezgi çok işe yaradı. Bu tip mükemmel-tasarım varsayımları sadece basit sistemlerde işe yarar. Bunlar günlük hayattaki olaylardan kapsamlı soyutlamalarla bulunabilir ancak. Eğer buna benzer bir şey dil için de doğru çıkarsa, son derece şaşırtıcı ve ilginç olacaktır.</p>

<p>Ben her zaman dilin çalışılmasının en ilginç yönlerinin tam da bu alanda yattığı kanısındaydım. Dil, biyolojik sistemler açısından oldukça gizemli ve beklenmedik özellikler taşıyor ve onu ne kadar yakından incelersek o kadar şaşırtıcı ve gizemli gibi görünüyor.</p>
<p></p>
</body>
</html>