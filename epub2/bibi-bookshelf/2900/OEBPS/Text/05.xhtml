<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>DİL KURAMI</h3>

<p class="n"><b>Soru</b>: Konuşmada bahsedilen kozmik ışın kuramını biraz daha açar mısınız? Dilin ilkeleri, ortalıkta dolaşan maymunun genetik bilgisine nasıl eklendi?</p>

<p class="n"><b>Chomsky</b>: Sanırım, kozmik ışın kuramı derken, insanın evrimiyle ilgili bazı soruları açığa kavuşturmak için kullanılan ama çok ciddiye alınmaması gereken belli bir masalı kastediyorsunuz. Yani, bir zamanlar az çok bizim gibi bir söyleme-algılama ve kavram-niyet sistemi olan ancak dil yetisi olmayan primatların var olduğu ve onlara dil yetisi kazandıran bir mutasyona neden olan doğal bir olayın gerçekleştiği iddiası. Diyelim ki bir kozmik ışın yağmuru ya da sürüngen çenesindeki bir kemiğin iç kulağa yerleşmesini sağlayan süreçler gibi daha uzun zaman alan bir olaydı. Bu kemiğin iç kulağa yerleşmesi dilin kullanımı için mükemmel şekilde uyarlanmış bir yapı; ve yakın zamandaki çalışmalara göre bu olay 160 milyon yıldır süregelen ilk memelilerin kafataslarının büyümesinin kaçınılmaz bir sonucu. Bu masal Yetinmeci Çizgi tarafından ortaya atılan soruların gayri resmi bir biçimde gündeme getirilmesini sağlamanın bir yolu.</p>

<p>Temel ilkeler genetik programa nasıl dahil oldular? Bu tip sorular sadece dil için değil daha basit biyolojik sistemler için bile mevcut kavrayışın çok ötesindeler.</p>

<p class="n"><b>Soru</b>: Sınırlı araçların sınırsız kullanımı; burada bir tutarsızlık yok mu? Sınırlı bir organın sınırsız olasılıkları mümkün kıldığı bir model içsel olarak tutarsızlıklara gebe değil midir?</p>

<p class="n"><b>Chomsky</b>: Bu, yüzyıl öncesine kadar bir sorun idi. Gerçekten de tutarsızlık varmış gibi görünüyordu. Modern matematiğin önemli keşiflerinden biri de bunun bir tutarsızlık olmadığıdır. Sınırlı araçların sınırsız kullanımını ifade etmenin son derece tutarlı bir yolu var. Bu, işlenebilirlik kuramı, özyinelemeli işlev kuramına vb. yol açtı.<a id="dn5-22" href="../Text/dn3.xhtml#d22.">[22]</a> Bu modern matematiğin bazı geleneksel fikirlerin netleştirilmesini sağlayan büyük bir keşfi. Ortada bunun gibi fikirler vardı ama bunlar çok yakın zamanda açıklık kazandılar; neredeyse yirminci yüzyılın ortalarına kadar. Dolayısıyla, evet, ortada bir tutarsızlık varmış gibi görünüyor ama öyle değil. Bunun tutarsızlık içermeyen çok basit bir açıklaması var ama burada ondan bahsetmem mümkün değil.</p>

<p class="n"><b>Soru</b>: İlkeler ve parametreler yaklaşımında bir ilke örneği verebilir misiniz?</p>

<p class="n"><b>Chomsky</b>: Konuşmada bahsettiğim yorumlanamaz özelliklerin anlam gösteriminden önce ortadan kaldırılması gerektiği (aksi takdirde bu nesnenin okunamaz olacağı) ve bunun ortadan kaldırılmasının tek yolunun sözdizimsel yakınlık ilişkisi içinde silme olduğu ilkesi evrensel gibi görünüyor. Her yerde etkisi var. Örneğin, az önce sorduğumuz teknik soruyu ele alalım,<a id="dn5-23" href="../Text/dn3.xhtml#d23.">[23]</a> onun için de sonuçları var. Pek çok yapılar ve pek çok dil için doğru gibi görünüyor. Öyleyse bu bir ilkedir. Başka yakınlık ilkeleri de ilkedir.</p>

<p>Önerilen ilkeler arasında Aşamalı X Kuramı, bağlama kuramı, kopya zincirleri arasında buyurma koşullan, Kayne’in ‘belirsizliğe yer bırakmayan yollar’ kuramı ve onun Larsoncu ‘kabuk kuramı’na yol açması. Rizzi’nin ‘göreceli yakınlık’ kuramı ve bunlar gibi pek çok kuram. Alan bunlarla dolu ve bunlar tam da olması gerektiği gibi sürekli değişiyor.<a id="dn5-24" href="../Text/dn3.xhtml#d24.">[24]</a></p>

<p>Dil çalışmaları çok eskilere dayanıyor, klasik Hindistan’a ve Yunanistan’a kadar takip edebilirsiniz. Ancak bugün sorulmakta olan soruların çoğu, yakın bir zamana kadar hayal edilemez ve sorulamazdı. Ve bu sistem, bir deneysel araştırma alanında sürekliliği olan kapsamlı ilkeler bulmayı beklemeyeceğiniz bir karmaşıklık derecesi içeriyor. Bu tip soruları hızlıca cevaplayabilecek belli deneylerin, etik gerekçelerle yasaklanmış olması başka bir sorun. Dolayısıyla burada, karmaşık moleküllerin veya kedilerin görme sisteminin çalışılmasından daha dolaylı yollar bulmak zorundasınız.</p>

<p class="n"><b>Soru</b>: Dilin doğal ve formel sistemler arasındaki ‘mükemmelliğinde’ bir ‘ara yol ’ olduğunu mu söylüyorsunuz? Bu onun yakın zamanda ortaya çıkmasının mı yoksa yaptığı şeyin çok yönlülüğünün mü bir sonucu?</p>

<p class="n"><b>Chomsky</b>: Dilin ‘mükemmelliğine’ yapılan göndermeler çalışma gündemine çok yakın zamanlarda giren ve hâlâ çok az anlaşılmış olan sorularla ilgili. Ancak ben bunların ampirik olarak anlamlı ve muhtemelen önemli olduğunu düşünüyorum. Sorular, temel olarak dilin, dil yetisinin sağladığı bilgileri bazı eylemleri gerçekleştirmek için kullanan başka (‘dış’) sistemlerle arayüz ilişkilerine giren bir sistem olduğu varsayımıyla başlıyor. Bu dış sistemler ancak belli biçimlerde sunulan bilgilere giriş yapabilirler. Kullanılabilir olması için, dilin bu bilgileri uygun biçimlerde sağlaması gerekir. Sonuç olarak, dış sistemler dil yetisi üzerinde ‘okunabilirlik’ koşulları (çıktı koşulları)<a id="dn5-25" href="../Text/dn3.xhtml#d25.">[25]</a> dayatıyorlar. Biz dilin bu koşulları sağlamak için ne denli iyi tasarlanmış olduğunu, bu koşullar tarafından gerektirilmeyen hiçbir teknik araca ve nedensiz karmaşıklığa yol açmadan dil yetisinin özelliklerinin bu çıktı koşullarının ‘en iyi çözümleri’ olup olmadığını sorabiliriz. Sorular başlangıçta net değildir, ancak son zamanlarda dilin bu anlamda ‘mükemmelliğe’ yaklaşan bir sistem olduğu genel tezini kabul etmenin deneysel sonuçları literatürde de tartışıldığı gibi belli şekillerde inceltilebilir.</p>

<p>Formel sistemler tamamen farklı bir konu. Bunlar şu ya da bu amaç için geliştirilmiş; ve amaçlarını gerçekleştirdikleri ölçüde iyi ya da kötü olan yapay araçları, biyolojik bir sistemle kıyaslamak için hiçbir gerekçe görmüyorum. Bunlar için ‘yakın zamanda ortaya çıkma’ diye bir konu da yok. Dil yetisi mevcut durumuna nasıl ulaşmış olursa olsun, benzer sorular aynı şekilde ortaya çıkacaktır.</p>

<p class="n"><b>Soru</b>: Yetinmeci Çizgi ‘buluşma’, ‘çakılma’, ‘birleştir’, ‘ertele’ ve ‘açgözlülük’ gibi değişik ifadeler kullanıyor; bu mecazi ifadeler sizin görüşlerinizden esinlenilmiş ifadeler değil mi?</p>

<p class="n"><b>Chomsky</b>: Öyleyse bile, benim bundan haberim yok. ‘Buluşma’ ve ‘çakılma’ matematikten ve işlenebilirlik kuramından geliyor. ‘Birleştir!’ iki şeyin bir araya gelip daha büyük bir şey oluşturmasını ifade etmek için benim düşünebildiğim en basit ifade; ‘Ertele!’ konulan resmedilebilir ve anlaşılabilir bırakmak için kullanılan bir tür yarışaka. ‘Açgözlülük’ için de aynısı geçerli. Bence terimlerin seçimi hiçbir şey ifade etmiyor.</p>

<p class="n"><b>Soru</b>: Sözdizim yapılarının soldan sağa sıralanması Yetinmeci Çizgi’de daha önceki zamanlara göre daha merkezi bir role sahip. Bu dil yetisine içkin yapısal bir özellik mi yoksa söyleme-algılama ve kavram-niyet sistemlerinin sıralama ihtiyaçları tarafından dayatılan bir arayüz-kısıtlaması mı?</p>

<p class="n"><b>Chomsky</b>: Bu çok ilginç bir araştırma konusu. Ben dilde soldan sağa sıralama olduğuna inanmıyorum. Üretici sistemin (sözlükçe öğelerini alan, onlardan daha büyük şeyler yapmak için onları bir araya getiren ve nihayetinde anlamsal gösterimi verecek şekilde onlar üzerinde bazı işlemleri gerçekleştiren sistemin) yapısına baktığınızda, kavram-niyet sistemine kadarki arayüzde gerçekleşen işlemlere kadar baktığınızda, soldan sağa bir sıralama yokmuş gibi görünüyor. Hiçbir sıralama da olmayabilir. Sadece aşamalı ilişkiler var.</p>

<p>Öte yandan, sesin soldan sağa bir sıralaması var. Benim tahminim, bu soldan sağa sıralamanın söyleme-algılama sistemleri tarafından dayatıldığı yönünde. Bizim söyleme-algılama sistemlerimiz kısıtlıdır; onlar yapıları zaman içinde soldan sağa bir biçimde üretmek zorundadır. Bu nedenle, bu sistemin bir noktasında, yalnızca aşamalı bir yapısı olan sıralamasız bir sisteme, algılama-söyleme arayüzünün koşullarını karşılaması için bir sıralama dayatılıyor.</p>

<p>Ancak bunun bir gereklilik olmadığının farkında olmamız gerek. Aslında bu özelliğe sahip olmayan başka canlılar var. Beden büyüklüklerine göre beyin büyüklüğü söz konusu olduğunda, insanlarınkinden çok da farklı olmayan yunusları ele alalım. Yunusların karmaşık bir iletişim sistemleri var. Burunlarından ses çıkarıyorlar (yunuslar pek çok ilginç ses çıkarabiliyorlar). Bu kısmen radar benzeri bir sistem (nerede olduklarını, bir şeye çarpıp çarpmayacaklarını bilmek zorundalar). Ancak, görünüşe göre bu kısmen iletişim. Bazı yunus alt türleri bunu eşzamanlı olarak burunlarının iki tarafıyla da yapabiliyor. Bu bizden daha karmaşık bir iletişim sistemleri olduğunu gösteriyor; eşzamanlı olarak ses üretimi yapabiliyorlar; iki boyutlu bir üretim. Bu yapılabilir bir şey; bu durumda, onların sesleri soldan sağa bir sıralama içermiyor. Eş zamanlı çıktıları var. Belki her biri kendi içinde soldan sağa sıralamalıdır ama tamamı soldan sağa değil. Biz buna sahip değiliz; bizim tek bir çıkış kanalımız var.</p>

<p>Bu arada, bir işaret diline baktığınızda, o da tek bir kanaldan çıkmıyor. Onun da çok sayıda çıktı kanalları var ama konuşma dilinin tek bir kanalı var. Bu bizim söyleme-algılama sistemlerimizin bir kısıtlaması ve her şeyin belli bir şekilde sıralanmasını zorunlu kılmakta. Diyelim ki telepatik olarak iletişim kurma yeteneğine sahip olsaydık (böylece ses çıkarmak zorunda olmazdık); dilde sözcük sıralaması da olmayabilirdi. [Dinleyicilerden anlaşılmayan bir yorum.] Ha, elbette. Bu kesinlikle doğru ama bu tamamen farklı bir soru. Bir ifadenin üretilmesinin soyut bir işlem olduğunu hatırlayın -bu bir ifadenin dışavurulmasıyla aynı şey değil- tamamen farklı bir mesele. Bir ifadeyi dışavurduğunuzda, elbette zaman içinde gerçekleşir; çünkü belli bir zamanda başlarsınız sonra da bir sonrakini yaparsınız ve böyle gider. Bu süreçte pek çok değişiklikler yapabilirsiniz; ama bu aynı soru değil. Değişiklikler yaptığınızda, yeni bir şeyi tekrar üretiyorsunuz. Ama üretim ve dışavurum tamamen farklı işlemlerdir. Çıktı sistemleri, bilgi sistemlerine giriş yapmak zorunda oldukları için bunlar elbette ilintili. Onun için bunlar ilintili ama farklı işlemler. Üretimin bir sıralaması olmadığını söylemek işlerimizi zaman akışı içinde yaptığımız için dışavurumun bir sıralaması olduğu gerçeğinden tamamen bağımsızdır. Tartışılan şey bu değildir.</p>

<p>Asıl soru bu bilgiyi sağlayan soyut ifadede bir sıralama olup olmadığıdır. Bence söyleme-algılama düzeyi dışında kalan şeyler için bu sorunun cevabı ‘hayır’dır. Ancak bunlar araştırma soruları; bu konularda dogmatik olamazsınız.<a id="dn5-26" href="../Text/dn3.xhtml#d26.">[26]</a></p>

<p class="n"><b>Soru</b>: Yetinmeci Çizgi’de kabul edilen temel ilişkiler, belirleyici-baş ilişkisi ya da yakınlık içeren ilişkiler gibi, Mizo gibi Tibet-Burman dillerindeki çekim yapılarını açıklayamaz. Mizo dilinde, İngilizcede <i>John wants to see you </i>‘John seni görmek istiyor’ şeklinde ifade edeceğiniz bir yapıda, <i>want</i> ‘istemek’ eylemi hem ana tümcenin öznesi olan <i>John</i> ile hem de iç öbeğin nesnesi olan to see <i>you </i>‘seni görmek’ öbeğindeki <i>you</i> ‘sen’ ile uyum eki almasını açıklayamaz. Bu durumda, ana öbeğin uyum gösteren baş öğesi ile iç öbeğin nesnesi arasında bir belirleyici-baş ilişkisi kuramazsınız. Bu gerçekleri Evrensel Dilbilgisi’nde nasıl açıklardınız?</p>

<p class="n"><b>Chomsky</b>:Diyelim ki birisi, dile belli bir yaklaşımın İngilizcede <i>there are believed to have been several people in the room</i> ‘odada birkaç insan olduğuna inanılıyor’ gibi ifadelerde eylemin kendi öznesiyle değil de en içteki ad öbeğiyle uyuşma ilişkisine girmesini açıklayamayacağını iddia ediyor.<a id="dn5-27" href="../Text/dn3.xhtml#d27.">[27]</a> Bu tezin doğru olup olmadığını anlayamayız. Öncelikle İngilizceyi belli bir dikkatle incelememiz ve burada bahsedilen yaklaşımın kavrayış geliştikçe nasıl değiştirilmesi gerektiğine karar vermemiz gerekir. Hiçkimse, herhangi bir dilden, İngilizceden ya da Mizodan, seçilmiş herhangi bir cümleyi Yetinmeci Çizgi’nin açıklayıp açıklayamayacağını bilemez.</p>

<p>Bu dile özgü bir şey değil. Doğa bilimlerinde bile, çok basit sistemlerin ötesinde anlaşılmış çok az şey vardır ve önerilen kuramların belli olguları nasıl açıklayabileceği ya da açıklayıp açıklanamayacağı konusunda sadece tahmin yürütülebilir. Tam şu anda yağmur yağmakta olduğunu fizik kuralları açıklayabilir mi? Bu soru bu şekilde sorulamaz, ve bu soru doğru şekilde sorulduğunda, son zamanlarda yapılan çalışmalara göre çok şaşırtıcı bazı cevaplarla karşılaşıyoruz. Yirminci yüzyılın başında, o zamanın en gelişmiş bilim dalı olan fiziğin, kimyasal bağlanma gibi temel şeyleri açıklayıp açıklayamayacağıyla ilgili -ki açıklayamıyordu- hiçkimse kesin bir şey söyleyemiyordu. Bugün, kimse günümüz fiziğinin evrende olduğu varsayılan maddenin yüzde doksanı için bir açıklama getirip getiremeyeceğini belli bir kesinlikle söylemiyor. Doğa bilimlerinin ilk dönemlerine gittiğimizde, sonuçlar çok daha çarpıcı.</p>

<p>Bilim mucizeler yaratma işi değildir. Bundan ziyade, kavrayışımızı geliştirme işidir. Bu görünürde (çoğunlukla yanlış bir şekilde) en basit olduğu varsayılan sorular için bile kolay bir iş değil.</p>

<p class="n"><b>Soru</b>: Aşamalı X Kuramı soru ve edilgen cümleler gibi pek çok basit tümceyi açıklayabiliyor. (i) <i>If he comes then we will go to the cinema</i> ‘o gelirse sinemaya gideceğiz’ ve (ii) <i>Though he is poor, he is honest</i> ‘Fakir bile olsa dürüst biri’ gibi karmaşık tümcelerin nasıl ifade edilebileceğini söyleyebilir misiniz?</p>

<p class="n"><b>Chomsky</b>: ifadeler için öbek yapısı gösterimleri önermek kolay bir iş, ama bu Aşamalı X Kuramı ile mi yapılmalıdır sorusu başka bir soru. Bununla ilgili olarak, yakın zaman yetinmeci çalışmalarda da belirtilen nedenlerden dolayı benim şüphelerim var.<a id="dn5-28" href="../Text/dn3.xhtml#d28.">[28]</a> Soru hangi yapıların doğ ru olduğudur; ve basit ifadeler için karmaşık ifadeler için olduğundan daha kolay bir soru değildir. Mesela <i>you saw him</i> ‘sen onu gördün’ gibi basit bir tümceyi ele alalım. Seksenlerin sonundan itibaren, bunun öbek ifadesinin geçmişte olandan çok daha farklı olduğu düşünülüyor, az çok şöyle bir şey: <a id="dn5-29" href="../Text/dn3.xhtml#d29.">[29]</a></p>
<p class="bosluk1"></p>

<p>[<sub>zö</sub> you [<i><sub>z</sub>.</i> ZMN [<sub>EP</sub> you 
[<sub>E</sub> see [<sub>Aö</sub> him]]]]]]</p>

<p class="bosluk1"></p>

<p>Burada &lt;you, you&gt; şeklinde ifade edilen çift, <i>you</i> ‘sen’ ifadesinin alttaki kopyasını yukardaki duyulan konuma taşıyan belki de son derece karmaşık işlemler sonucu oluşan bir zincirdir. Bahsettiğiniz tümcelerle ilgili öbeksel yapı gösterimleri için ciddi bir sorun teşkil etmeyen benzer sorular çıkmakta. Bu yapılarla ilgili alanda ilginç çalışmalar var. Sabine Iatridou’nun MIT doktora tezi buna örnek olarak verilebilir.</p>

<p class="n"><b>Soru</b>: Yetinmeci Çizgi’nin iyi hissettirici değeri nedir?</p>

<p class="n"><b>Chomsky</b>: Bu şaka gibi bir şey idi. Kitabın (Chomsky 1995b) dördüncü bölümünde söylediğim şey Yetinmeci Çizgi’nin başarısızlığa uğraması halinde bile, iyi hissettirici bir değeri olduğuydu. Bu değer, sizi önemsiz saydığınız şeylerle ilgili olarak bile düşünmeye zorlaması. Aşamalı X Kuramı’nı, yüzey yapıları, imleri ya da uygun yönetim gibi ilkeleri kullanıyorsanız, bu program size bu varsayımların gerçekten haklı olup olmadığını, onları kavrayış eksikliğini örtmek için kullanıyor olup olmadığınızı sormaya zorluyor. Bu iyi hissettirici bir şey; göz ardı edilmesi çok kolay olan şeyler üzerinde düşünmenizi sağlıyor.</p>

<p>Alandaki teknik çalışmalara baktığınızda (örneğin <i>that</i>-iz süzgecini açıklama denemelerini ele alalım) bu noktada açıklama olarak öne sürülen şeylerin, açıklanması gereken olgu ile neredeyse aynı karmaşıklık düzeyinde olduğunu görürsünüz. Bunlar açıklama değil; bunlar sadece sorunun başka terimlerle tekrar ifade edilmesi.<a id="dn5-30" href="../Text/dn3.xhtml#d30">[30]</a> Bu belki de ileri çalışmalar için temel oluşturmak açısından çok önemlidir. Bu yaklaşımın iyi hissettirici yanı bu gerçeği gün yüzüne çıkarması ve size elinizdeki şeyin gerçek bir açıklama olup olmadığını sorgulatması. Elinizdeki şeyin bir açıklama olduğu konusunda kendinizi yanıltıyor da olabilirsiniz. Bunun gibi birçok şey var. Örneğin, uygun yönetme ve imler gibi araçların pek çok kullanımının, aynı olguyu farklı teknik ifadelerle tekrar ifade eden ama onları geçmişte olduğu gibi açıklamasız bırakan sahte açıklamalar olduğu ortaya çıkıyor.</p>

<p>[Başka bir örnek vereyim.] Bu programın en önemli sezgilerinden biri de işlemlerin her yerde uygulanabilecekleri fikri oldu. Peki öyleyse, neden ad öbeği yer değiştirmesi gibi bazı işlemler ifade dışarıya çıktı olarak verilmeden önce, bazıları ise ifade dışarıya çıktı olarak verildikten sonra yapılıyor? Bu çok teknik bir soru. Ad öbeği yer değiştirmesi söz konusu olduğunda, aralarında ciddi bir fark varmış gibi görünüyor. Yakın zamanlarda, yapılan çalışmalar gösteriyor ki... Bir adım geriden başlayayım. Ad öbeklerinin eylem öbeklerinin ya da daha genel olarak yüklemin içinde olduklarına inanmak için iyi nedenler var. Bunun doğru olduğunu varsayalım.</p>

<p>Yakın zamanlardaki bir bulguya göre, hareket/eylemlilik belirten bir ifadeyi içeren bir eylem öbeğinde (bir geçişli eylemi ya da eyleyen ya da ettirgen nitelikli herhangi eylem öbeğini düşünebilirsiniz) bir şeyin mutlaka görünür şekilde bu öbeğin dışına hareket etmesi gerekiyor; bir şeyin konulaşması gerekiyor. Konulaşan şey zaman başının belirleyici konumuna taşınmış olan özne ya da (nesne hareketine izin veren dillerde) eylem öbeğinde nesne-yükseltilmesi için ayrılmış konuma giden nesne olabilir. Fakat bir şekilde bir şeylerin oradan çıkması gerekiyor gibi duruyor. Demek ki bir Eylem-Özne-Nesne (EÖN) sıralamalı dilde, özne aslında zaman başının belirleyici konumuna gitmiştir ve bu dil EÖN sıralamasına sahiptir; çünkü eylem öznenin bulunduğu konumdan da yukarıya gitmiştir. Bu aslında hiçbir EÖN sıralamalı dil olmadığı anlamına geliyor. Sadece ÖEN ve ÖNE sıralamalı diller var.</p>

<p>Bu aynı zamanda İzlanda dili gibi bir dilde bütün öğelerin eylem öbeği içinde kalmış gibi göründüğü geçişli-dolgulu yapılarda bile, bu öğelerden en azından birinin eylem öbeğini terk etmiş olduğu anlamına geliyor (eylem öbeğinin içinde değil). En azından biri (belki de nesne) yer değiştirmiş olmalı.</p>

<p>Bu bir gerçek gibi duruyor ve bunu açıklamaya çalışmak çok ilginç. Zaman başının belirleyici konumunun açıkça doldurulması gerektiği de bir gerçeğe benziyor. Buna genelde Genişletilmiş Yansıtma İlkesi deniyor. Bu dilin evrensel olarak betimleyici bir özelliğine benziyor, belki de aynı konulaştırma özelliğiyle ilgilidir. Bu iki gerçek, eğer bir dilde özne konumunu dolduracak olan dolgu öğesi yoksa ve bu eyleyen içeren bir ifade ise, ad öbeklerinden birinin yer değiştirmesini zorunlu kılar. O halde bu yer değiştirme dilin evrensel ilkeleri tarafından zorlanan bir hareket gibi duruyor.</p>

<p>Peki diğer ad öbeği yer değiştirmelerini nasıl açıklayacağız? Örneğin, İzlanda dili gibi açıktan bir nesne yer değiştirmesini içermeyen İngilizceyi ele alalım. Aslında İngilizcede de nesnenin yer değiştirmesi olduğuna ve bunun açıktan bir yer değiştirme olduğuna dair güçlü nedenler bulunuyor. Ancak bu yer değiştirme gerçekleştiğinde, başka bir yer değiştirme bunu takip etmek zorunda. Bu nedenle, nesne bu konumda kalamıyor. <i>What did John see?</i> ‘John neyi gördü?’ gibi bir tümcede nesne İranda dilinde ya da Japoncada olduğu gibi öncelikle nesne konumuna hareket ediyor, ondan sonra da başka bir yer değiştirmeyle tümcenin tümleyen öbeğinin belirleyici konumuna gitmek zorunda kalıyor. Bu evrensel nedenlerle ve zaman öğesinin özellikleriyle ilgili bir parametre nedeniyle ortaya çıkıyor; bence bu Holmberg genellemesiyle de ilgili.<a id="dn5-31" href="../Text/dn3.xhtml#d31.">[31]</a> İşte burada, bir parametre farkı var. Zaman öğesinin Holmberg’in genellemesine yol açan bir özelliği ve bu da sanki bazı dillerde açıktan yer değiştirme varmış, bazılarında yokmuş gibi görünmesini sağlıyor. Ancak aslında bu yer değiştirme hepsinde var. Bu çok karmaşık bir olaylar silsilesi; Ad Öbeği yer değiştirmesinin dışarıya çıkmadan önce mi sonra mı olduğunu belirliyor gibi görünüyor. Çok karmaşık olgular dizisi gibi duruyor ama ona daha yakından baktığınızda çok az sayıda şeyden oluşuyor ve görünürdeki farklılıklar çok küçük gibi duruyor.</p>

<p class="n"><b>Soru</b>: Bir dile okunabilirlik koşulları tarafından dayatılan kısıtlamalar nelerdir?</p>

<p class="n"><b>Chomsky</b>: Bu gelişmekte olan bir araştırma konusu. Yıllardır çalışılagelmiş olan söyleme-algılama sistemleri tarafından dayatılan koşullar bile zor ve karmaşık. İlginç ama kısıtlı sonuçlar alabiliyoruz. Dil kullanımının diğer sistemleriyle ilgili (dünya hakkında düşünmeyi, fikirleri ifade etmeyi, soru sormayı falan sağlayan ve bazen kavram-niyet sistemleri denilen sistemlerle ilgili) çok daha az şey biliyoruz. Bu araştırma alanı, dil yetisini konu alan çalışmalarla birlikte evriliyor. Dil yetisine dışarıdan uygulanan sistemlerle ilgili kavrayışımız çok kısıtlı kalmış olsa da onların dayattığı koşullarla ilgili pek çok bilgi var. Hatta, ses ve anlamla ilgili bilgiler dil çalışmalarının kökenlerinden beri kullanılagelmiştir.</p>

<p>(Görece) açıklığın araştırma için bir önkoşul değil de onun bir sonucu olduğunu da hatırlamak gerek. Yanıtlarla ilgili kavrayış derinleştikçe sorulan sorular da daha net hale gelir. Bugüne dek doğal bilimlerde buna benzer pek çok örnek bulabilirsiniz.</p>

<p class="n"><b>Soru</b>: Anlambilimdeki son eğilimler neler? Kendi birimleri olan bir bilime dönüşme ihtimali var mı?</p>

<p>Chomsky: Bu gerçekten çok ilginç bir soru. Bu, benim konuşmamda bahsetmediğim gösterimlerle ilgili yan konulara gidiyor. Anlambilimin ne olduğunu sormak zorundayız. Eğer anlambilim geleneksel olarak (mesela Peirce ve Frege gibileri tarafından) ifade edilen şeyse, yani anlambilim sesler ve şeyler arasındaki ilişki ise, böyle bir bilimin olamama ihtimali var.<a id="dn5-32" href="../Text/dn3.xhtml#d32.">[32]</a></p>

<p>Eğer anlambilim eyleyenlik, konulaştırma, zaman, olay-yapıları ve öğelerin onların içindeki yeri gibi soruların çalışılmasıysa, bu çok zengin bir konu, ama bu söz-dizimin alanı, yani bu, zihinsel gösterimlerin bir parçası. Aynı sesbilimsel gösterimlerin çalışılmasında olduğu gibi, bu şekilde bir dünya var mı yok mu sorusundan tamamen bağımsız bir şekilde ilerliyor. Buna yanlış olarak ‘anlambilim’ deniyor. Bunu, sesbilimin, ses birimleri ile moleküllerin hareketleri arasındaki ilişkileri incelemek olduğuna inanmaya benzetebiliriz. Elbette değil; bu bambaşka bir konu. Sesbilim, nihai olarak moleküllerin hareketini sağladığı varsayılan işlemleme sistemine yakın zihinsel gösterimlerin bir çalışmasıdır. Bence, ‘anlambilim’ denen şeyin çoğu aslında sözdizim. Muhtemelen sözdizimin dilin kullanımını içeren arayüze yakın olan bölümü. Yani sözdizimin o bölümü var ve elbette genel olarak sözcüklerle ne yaptığınla ilgili olan edimbilim var.<a id="dn5-33" href="../Text/dn3.xhtml#d33.">[33]</a> Ancak teknik anlamda bir anlambilim var mı yok mu sorusu ortada duruyor. Ben olduğuna inanmak için hiçbir neden göremiyorum.</p>

<p>Bence bu konu, sözcüklerle nesneler arasında kullanım koşullarından bağımsız olarak bir ilişki olduğuna dair eski ve muhtemelen yanlış bir varsayıma dayanıyor.</p>

<p class="n"><b>Soru</b>: Bir çocuk <i>tırmanma</i> kavramını bildiği için bu kavramın bir eyleyen ve bir etkilenen içermesi gerektiğini bilir mi? Bir çocuk <i>ölmek</i> kavramının Türkçede <i>ölmek</i> ya da <i>nalları dikmek</i> şeklinde ifade edilebileceğini öğreniyor mu? Doğuştan gelen kavramsal ve işlemsel bileşenler muhtemelen farklı modüllere denk düşüyor. Dile maruz kalmak bunlar arasında bir tür etkileşimi tetikliyor olabilir mi? Bu da sonrasında sözlükçe tarafından doldurulan bildik sözdizim gösterimlerine yol açacak şekilde bir yüklem-üye yapısı üretiyor olabilir mi?</p>

<p class="n"><b>Chomsky</b>: Bu sorular benim yaklaşık on yıl önce yazdığım bir kitaba gönderme yapıyor olabilir. Orada çocukların biyolojik yapıları gereği bir kavramlar dağarcığına sahip olduklarını ve yalnızca dilde belli bir kavramın belli bir şekilde ifade edildiğini öğrenmek zorunda olduğunu söylemiştim.<a id="dn5-34" href="../Text/dn3.xhtml#d34.">[34]</a> Yani çocuk, soyut bir anlamda, bütün tuhaf özellikleriyle birlikte bir <i>tırmanma</i> kavramına sahip ve bunun bu şekilde telaffuz edildiğini öğrenmek zorunda. Bu noktada Jerry Fodor’un yıllardır yaptığı önemli çalışmalar ve Ray Jackendoff’un ve diğer çalışmalar önemli.<a id="dn5-35" href="../Text/dn3.xhtml#d35.">[35]</a> Bunların hepsi son derece mantıklı sorular. Bunlarla ilgili çeşitli fikirlere sahip olabilirsiniz. Ancak açıkçası anlaşılan çok bir şey de yok. Bu konularla ilgili olarak kişisel görüşlerimi size söyleyebilirim ama bunlar temel olarak araştırma konuları.</p>

<p><i>Tırmanma, takip etme, koşma, ağaç, kitap</i> ve benzeri kavramların temel olarak sabit olduklarını düşünmek için çok neden var. Bunları incelediğinizde, son derece karmaşık özelliklere sahip olduğunu fark edersiniz. Bu klasik sözlükçülükte fark edilmiş şeyler değil. <i>Büyük Oxford İngilizce Sözlük’</i>ü (büyüteçle okunan sözlük) okuduğunuzda, bir sözcüğün tanımını elde ettiğinizi düşünüyor olabilirsiniz, ama durum hiç de böyle değil. Tek elde ettiğiniz şey birkaç ipucu ve geriye kalan bütün ayrıntıları doğuştan gelen bilgileriniz dolduruyor ve sonunda o sözcüğün ne anlama geldiğini biliyor oluyorsunuz. Sözlükçede neyin kanıksanmış olduğunu ortaya çıkarmaya çalıştığınız anda, bütün bu kavramların inanılmaz derecede karmaşık olduğunu fark edersiniz.<a id="dn5-36" href="../Text/dn3.xhtml#d36.">[36]</a></p>

<p>Aslında bundan birkaç yüzyıl önce bu anlaşılmış bir şeydi. Yaklaşık olarak Hobbes’tan Hume’a giden ve bunun gibi sorulan belli bir derinlikle inceleyen bir gelenek var. Bence derinleştirilmesi gereken bu gelenek. Bunun aslında Aristocu kökenleri vardı ve on yedinci yüzyıldaki Yeni-Platonculuk<a id="dn5-37" href="../Text/dn3.xhtml#d37.">[37]</a> ile ilginç paralellikler gösteriyordu. Ancak bunları çalışmaya başladığınızda, kavramların çok karmaşık olduğunu fark ediyorsunuz. Bu da, onların temel olarak orada olması gerektiğini ve belli bir şekilde tetiklendiklerinde de sizin yaptığınız şeyin bunların hangi seslerle ilişkilendiğini bulmanız olduğunu gösterir.</p>

<p>O zaman şu tip sorular çıkıyor ortaya: Bunun ne kadarı değişebilirdir? Ne kadarı sabittir? Eyleyen-etkilenen özellikleri sabit midir değişebilir midir? Bu bir araştırma konusudur. Bazı durumlarda ne olduğunu biliyoruz. Örneğin <i>ölmek</i> ile <i>nalları havaya dilmek</i> elbette yapay bir şekilde dayatılan şeyler. Ancak başka sorular geldiğinde, gerçekten de neyin ne olduğunu bilmiyoruz.</p>

<p>İşlemsel ve kavramsal bileşenler farklı modüller mi? Açıkçası bu da pekiyi bilinmiyor. Bu çok eski bir soru: dil olmadan düşünce olur mu? Bu konuda ne bildiğimizi sorarsanız, cevap ‘çok az’ olur. Tek bildiğimiz iç gözlemlerimizden elde ettiğimiz şeyler.</p>

<p>İç gözlem yaptığımda bana kesin gibi görünen şey şu: Ben dil olmadan düşünebiliyorum. Hatta, çok defa, bir şeyler düşünüyorum ama ne düşündüğümü ifade etmekte zorlanıyorum. En azından benim ve tahminimce herkesin yaşadığı bir şey; bir şeyi ifade etmeye çalışırsınız, onu ifade ettiğinizde söylemek istediğinizin bu olmadığını fark edersiniz ve sonra da onu söylemek istediğiniz şeye daha yakın hale gelecek şekilde tekrar söylemeye çalışırsınız. Sonra da birisi size yardımcı olur ve onu başka bir şekilde tekrar söylersiniz. Bu çok genel bir deneyim ve bu deneyimin varlığını anlamak, dil olmadan düşünebildiğinizi varsaymazsanız, oldukça zor. Düşünüyorsunuz,düşündüğünüz şeyi ifade etmenin bir yolunu arıyorsunuz ve bazen bunu yapamıyorsunuz işte. Düşündüğünüz şeyi başkasına ifade etmenin bir yolunu bulamıyorsunuz. Bazen bazı şeylerle ilgili çok hızlı bilinçdışında kararlar veriyorsunuz. Biri size bu karara nasıl vardığınızı sorduğunda, çoğunlukla bunu anlatmak çok zor oluyor. Bunun gibi deneyimler aslında dil olmadan düşünebildiğimizi ve düşündüğümüzü gösteriyor gibi görünüyor ve eğer düşünüyorsanız, o zamanda belli bir kavramsal yapının orada olması gerekiyor. Bunun dil ile nasıl bir ilişki içinde olduğu sorusu mevcut durumda hiç dokunulamayan başka bir araştırma konusu; ama önemli ve ilginç olma olasılığı olan bir konu.</p>
</body>
</html>