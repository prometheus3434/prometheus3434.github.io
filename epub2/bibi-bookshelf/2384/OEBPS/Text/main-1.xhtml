<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><a id="bookmark0"></a><span style="font-weight:bold;">6. Bölüm: Ulrikke Knevangen</span></h1>

  <p>Hem sağır hem de bunak mı oluyordum ben? Önce o lanet olası koca jipin altında kalıyordum, şimdi de... Hızla arkamı dönerken otomatik olarak kafamın o güzel arkasına gitmişti ellerim. Herhalde kafamın içindeki gri peltede o lanet olası balta ışıklar saçarak saplı olmalıydı. Korkmuştum. Ödüm patlamıştı.</p>

  <p>Bunu nasıl söyleyeceğimi pek bilemiyorum. Ulrikke Knevangen’i merceğin önünde ilk gördüğümde ne düşünmüştüm tam olarak? Vadide bir yerlere bir uçan dairenin indiğini, başka bir gezegenden gelmiş biriyle karşı karşıya olduğumu mu? Buna benzer bir şey. Ama yalnızca bir iki saniye. Karşımdakinin bir insan olduğunu ve bu insanın büyük olasılıkla tımarhaneden kaçmış biri olduğunu anlamam çok kısa sürdü.</p>

  <p>Elini uzattı.</p>

  <p>Geri çekildim.</p>

  <p>Ayaklarına kadar inen yeşil deri bir palto giymişti. Paltonun düğmeleri açıktı. İçinde yalnızca turkuaz mavi bir bikini vardı ve bikinisi naylondu. Kısa boylu ve şişmandı. Başına da yine aynı renk bir bone takmıştı. Bonenin kenarlarını yukarı kıvırmış olduğundan iki küçük boynuzu varmış gibi görünüyordu. Turuncu çerçeveli yuvarlak gözlüğünün arkasından bana bakıyordu. Güzel gözler. Yeşil. Bütün yaşamım boyunca bundan daha çılgınca bir şey görmemiştim.</p>

  <p>"Oturabilirdin de," dedi. "Benim için. Böylece ben de sana bir şeyler ikram ederdim."</p>

  <p>Yeniden elini bana uzattı, her nedense bunu yapmasına ses çıkarmadım. Kafamın arkasını yavaşça okşadı. Saçlarımın arasında küçük, sıcak parmaklar.</p>

  <p>"Adın ne senin?"</p>

  <p>"Fillip Moberg."</p>

  <p>Der demez pişman olmuştum.</p>

  <p>Elini yeniden geri çekti. "Ulrikke Knevangen," dedi. "Cesur bir kadın. Ve? Sen onun için oturur muydun? Bir saatliğine? İki saat için? Parası yok ama sana sıcak çay verir. Yemek de. Yoksa biraz şarap mı isterdin?"</p>

  <p>"Oturmak mı?" dedim. "Ne demek istiyorsun?" "Ziyarete gelmedin herhalde? Birilerine... burada?" Vadinin aşağısını işaret etti bakışlarıyla.</p>

  <p>"Yok," dedim. "Barkvik’teydim. Sonra bu güzel havada bisikletle biraz dolaşmak istedim."</p>

  <p>Belli ki bu söylediklerim ona çok olağan gelmişti. Başını salladı, sanki tahminlerini doğrulamışım gibi davranıyordu. "Buralarda durmamalısın," dedi. "Ormanda kötü gözler var. Orman iyi ama kötü gözler barındırıyor. Ben daha iyi bir yer biliyorum."</p>

  <p>"Sen burada mı yaşıyorsun?"</p>

  <p>"Gel haydi!"</p>

  <p>Arkasını döndü, sıçrar gibi adımlarla ormanın içine daldı. Ayaklarında eskimiş bez ayakkabılar vardı.</p>

  <p>Meraklanmıştım. Tuhaf bir şekilde etkiliyordu insanı. Kaç yaşında olabilirdi? Belki ellilerinde. Kıvrık boneden görebildiğim kadarıyla kafasında tek tel saçı yoktu.</p>

  <p>Peşinden gittim. Buralarda kimseye kendimi göstermemeye karar vermiştim ama böyle bir şeyi hesaba katamazdım elbette. Bu kadın oyun kâğıtlarının arasındaki joker, diye düşündüm. Çekinmem gerekenler meraklı köy halkıydı. Bu kadın gibi biri değil. Çünkü şayet buralarda kalıyorsa sürünün dışında demektir. Hem de bütünüyle dışında.</p>

  <p>Bir anda şarkı söylemeye başladı. Anlamadığım bir dilden, tuhaf, yankılı bir şarkıydı ve anlaşılması da beklenmiyordu sanırım. Genelde sesli harflerden oluşan uydurma bir dildi. Güzeldi.</p>

  <p>Küçüklüğümde dedemin anlattığı orman perilerini düşünmeye başladım. Şayet bu bilgi çağında onlardan biri ortaya çıkacak olsaydı tıpkı Ulrikke Knevangen gibi görünmesi pekâlâ da olanaklıydı.</p>

  <p>Her ne olursa olsun, biraz da güzel şarkıdan ve söyleyişindeki tuhaflıktan felç olmuş bir şekilde peşine takıldım.</p>

  <p>Bir şekilde fotoğrafını çekmem gerek, diye düşündüm. Bir kanıt sunmadan onu anlatacak olsam hiç kimseyi inandıramazdım.</p>

  <p>Çeyrek saat sonra bir açıklığa geldik. Üç tarafta sık orman vardı ama doğu tarafında açıklık dik bir yamaçta sonlanıyordu. Yarı yarıya ormanın içine gömülmüş bir kulübe görebiliyordum. Değişik malzemelerden yapılmıştı. Taş ve odun. Çeşitli büyüklüklerde pencereler. Kruuse’nin malikanesinin bir tür karikatürü. Bütün yol boyunca Ulrikke Knevangen bir kez bile arkasını dönmemişti. Şimdi de şarkı söylemeyi sürdürerek kulübesine girdi. Kapıyı arkasından açık bıraktı.</p>

  <p>Peşinden gittim. Kapı o kadar alçaktı ki içeri girmek için eğilmem gerekti, yeniden başımı kaldırdığımda durumu anladım. Aslında çok önceden anlamam gerekirdi. Yani Ulrikke’nin bir sanatçı olduğunu. Burası büyük bir odaydı, vadiye bakan duvarında çeşit çeşit çerçeveleri olan pencereleri vardı. Aslında bütün duvar huş ağacından pencere çerçevelerinden oluşuyordu. Her yanda duvarlar boyunca keskin renklerde kimi bitmiş, kimi henüz bitmemiş tablolar asılıydı. Figüratif ama çılgınca, yamuk ve tuhaf tablolar. Bütün bu tabloları yapmış olan kadın üzerinden çıkardığı paltoyu yere bırakıverdi. Şimdi bütün bedeninin güneşten esmerleşmiş olduğunu fark etmiştim. Demek ki belki de bütün yaz boyunca dışarıda oturup resim yapmış, diye düşündüm. Sonra düşünmeyi sürdürdüm. Elli yaşından büyük değildi kesinlikle. Tamam şişmandı ama çok antremanlı kasları vardı.</p>

  <p>Evinde elektrik olması beni şaşırtmıştı, çünkü nedense buraya uymuyordu böyle bir şey. Bir tencereye su doldurmuş, küçük bir ocağın üzerine yerleştirmişti bile.</p>

  <p>"Çok güzel bir evin varmış!" dedim.</p>

  <p>Gerçekten öyleydi. Güzel bir yer. İçeride hoş bir ışık vardı. Güçlü renkler. Eski mobilyalar. Odanın çevresine yerleştirilmiş kocaman yeşil bitkiler. Doğal taşlardan bir şöminenin yanında dağınık yatağı duruyordu. Geceleri buraya yatıp şöminedeki ateşe bakabilirdi.</p>

  <p>"İyi kızların güzel evleri olur, ama çirkin oğlanları şeytan alsın!"</p>

  <p>Şarkı gibi söylemişti bunu.</p>

  <p>"Benden mi söz ediyorsun?" dedim.</p>

  <p>"Üzerindekileri çıkarıp pencerenin yanındaki sandalyeye oturabilirsin."</p>

  <p>Gülmeye başladım. "Yok, ama..."</p>

  <p>Elbette. Onun için "oturmak" derken bunu söylemek istiyordu. Modellik yapmak.</p>

  <p>Şaşkın gözlerle bana baktı. Sonra çabucak yanıma geldi, bir an için kızdığını sandım ama kulağımın dibine kadar eğilip fısıldadı: "Sen utangaç bir çocuk musun Fillip Moberg?"</p>

  <p>"Evet," dedim. "Yani demek istiyorum ki... böyle şeylere alışık değilim ben. Üstelik... Hani kafamın arkası demiştin..."</p>

  <p>Kendimi çok aptal hissediyordum.</p>

  <p>Dudaklarını yeniden kulağıma dayadı. "Zavallı Fillip Moberg!"</p>

  <p>Sıcak soluğu içimi gıcıklamıştı.</p>

  <p>İki katı budalaydım.</p>

  <p>Gidip sandalyeye oturdum.</p>

  <p>"Cep zırıltını kapa!" dedi ve bunu demesiyle telefonum çaldı.</p>

  <p>Dediğini yaptım, nasıl olsa arayan Ernst Amca’dan başkası olamazdı ve onun ne istediğini biliyordum. Çayı hazırladı, bardakları çıkardı.</p>

  <p>Telefon çalmadan önce mi söylemişti kapamamı? Evet.</p>

  <p>Ve elbette kapıya bir tilki geldi. Zaten bir bu eksikti. Burada her şey olanaklıydı. İçeride şişman, neredeyse çıplak bir kadınla oturuyordum ve kapıdan içeri sakin adımlarla bir tilki girdi.</p>

  <p>"Çık dışarı, doğru ormana Dancar!" dedi sert bir sesle.</p>

  <p>Tilki durdu, kulaklarını oynattı. Gözlerini bana dikti.</p>

  <p>"Bu benim sevgili arkadaşım Fillip Moberg. Ziyarete geldi," diye açıkladı Ulrikke. "Öyle! Şimdi git bakalım!" Ellerini çırptı ama tilki yerinden kımıldamadı.</p>

  <p>"Ah sevgili Ulrikke Knevangen, benim sevgili güzel dostum, bana birazcık ciğer ezmesi versene, ekmeğe sürülmüş ciğer ezmesi ver de mutlu olayım!" diye şarkı söyledi yapmacık bir sesle.</p>

  <p>Gülmeden edemedim, öyle tuhaf geliyordu ki kulağa.</p>

  <p>"Ciiğer ezmesi, ciğer ezmesi," diye sürdürdü yalvarır gibi. Bu sırada ekmekten kalın bir dilim kesiyordu. Tilki oturdu, ekmeğin üzerine ciğer ezmesi sürüşünü büyük bir dikkatle izledi, işi bittiğinde yere çömeldi. Tilki koşarak yanına gitti, ekmeği elinden kaptı.</p>

  <p>Sonra çıkıp gitti.</p>

  <p>"Sen niye buradasın?" dedi bana aksi bir sesle.</p>

  <p>"Çünkü sen beni davet etmiştin," dedim. "Ya da en azından ben öyle anladım."</p>

  <p>Çay dolu kupayı uzattı, kendisi pencerenin önünde durup vadiye baktı. Küçük naylon bikinisinin üzerinden göbeği çıkıyordu. Turkuaz naylon. "Manzara güzel, manzaranın önünde sen de güzelin Fillip Moberg. Ama içinde bir yerlerde ters duran bir şey var. Onu yutmaya çalışıyorsun ama boğazına takılıyor. Belli ki henüz senin resmini yapamayacağım."</p>

  <p>"Yazık," dedim. "Çünkü büyük olasılıkla bu akşam Oslo’ya geri dönmem gerekiyor. Acaba... senin bir iki fotoğrafını çekebilir miyim? Sana da kopyalarını göndereceğim elbette. İstersen kağıda basılmış gönderirim. Ortalıkta bilgisayar göremedim de."</p>

  <p>"Benim resimlerimi mi? Fotoğraf mı?"</p>

  <p>Suratını çılgın gibi buruşturdu.</p>

  <p>"Evet!"</p>

  <p>"Niyeymiş o?"</p>

  <p>"Çünkü... Çünkü bence senin kendine özgü bir fotojenikliğin var!"</p>

  <p>Şimdi ağzını yine kulağıma dayamıştı. "Bilmediğin şeyler konusunda asla yüksek sesle konuşmamalısın Fillip Moberg! Ulrikke Knevangen’e bunun için söz veriyor musun? Söz mü?"</p>

  <p>"İzci yemini!" dedim.</p>

  <p>"İyi! O zaman izin ver de biraz kırmızı ekleyeyim..."</p>

  <p>Tam anlamıyla dağıttı. Deliye döndü. İlk önce çabucak ve sert hareketlerle parlak kırmızı bir dudak boyası sürdü, sonra odanın altını üstüne getirdi. Bir merdivene tırmanıp "Amerika’ya gitmek için bindiği gemiden annesine el salladı", elleri başının üzerinde yere oturup "İsa’ya dünyaya geri döndüğü için hoşgeldin" dedi, "kralı öpmeye hazırlandı", "Allah için samba dansı yaptı" ve "Noel Baba’ya poposunu gösterdi". "Ulrikke Knevangen’in gündelik yaşamı"ndan başka bir yığın tablo sergiledi. Hepsi de korkunç bir hızla gerçekleşiyordu. Deli gibi fotoğraf çekiyordum, çünkü böylesi bir havai fişek gösterisi insanın başına hayatta bir kere gelirdi.</p>

  <p>Birden odanın ortasında buz gibi donup kaldı.</p>

  <p>Kapıda kareli ceket, eskimiş kadife pantolon giymiş yaşlı bir adam duruyordu. Saçları kırlaşmış, kısacık kesilmişti.</p>

  <p>Ulrikke yerlere kadar eğilip selam verdikten sonra sağ kolunu havalı bir şekilde yana açtı ve, "Şimdi de Ulrikke Knevangen şerif Gundersen’e hoş geldin diyor!" dedi. "Yürekten bir hoş geldin değil ama yine de hoş geldin! Hoş gelmişsin Gundersen!</p>

  <p>Bunun fotoğrafını çekmedim. Adamın uyanık bakışlarından bunun akıllıca bir şey olmayacağını anlamıştım. Gözleri çok açık maviydi, sanki odadaki en küçük ayrıntılara bile odaklanıyormuş gibiydi.</p>

  <p>"Görmedim ve duymadım!" dedi Ulrikke. "Bunu daha önce de söylemiştim zaten. Kendi işlerimle uğraşırım, başkalarının işlerine karışmam. İşte Ulrikke Knevangen’i bu kadarcık sözle özetleyebilirsin."</p>

  <p>"Sen kimsin?"</p>

  <p>Bana söylüyordu.</p>

  <p>Kısa bir süre içinde ikinci kez adımı söylüyordum, oysa bu vadide kimseye kendimi göstermemeye karar vermiştim. Ama elbette o lanet olası basın toplantısı çoktan bitmiş olmalıydı.</p>

  <p>Soyadımın adamın beyninde bir yerlerde küçük bir huzursuzluk yarattığını görebiliyordum ama şimdilik bu konuda bir şey söylemedi.</p>

  <p>Yalnızca, "Burada ne yapıyorsun?" dedi.</p>

  <p>"Resmi bir ziyarete geldi," dedi Ulrikke.</p>

  <p>"Artık gitmen gerekiyor," diye sözlerini sürdürdü şerif.</p>

  <p>İyi, diye düşündüm, harika! Benim de bundan daha çok istediğim bir şey yoktu zaten. Ama Ulrikke daha hızlı davrandı.</p>

  <p>"Kalıyor! Davet edildi, oysa sen davetli değilsin!"</p>

  <p>O zaman kalınır.</p>

  <p>"Tamam," dedi şerif. "Bunda haklısın Ulrikke."</p>

  <p>"Bir bardak çay ister misin?"</p>

  <p>"Evet, teşekkür ederim. Biraz önce benim oturduğum sandalyeye oturdu. Birden daha az sert görünmeye başlamıştı. Yalnızca felaket yorgundu. Ulrikke çayı hazırlarken hiç kımıldamadan oturup vadiyi seyretti. "Bütün bunlar hakkında ne düşünüyorsun peki Ulrikke?" dedi hiç kafasını çevirmeden.</p>

  <p>"Lars Holen’e anlatmıştım bunu zaten," diyen Ulrikke ona kupasını uzattı. "Şu senin sevgili yardımcına."</p>

  <p>"Bana söylemeni isterdim asıl," dedi şerif. "Teşekkürler!"</p>

  <p>"Beni hiç ilgilendirmiyor ... şu aşağıdakiler. Ben yıldızlara bakıyorum. Galaksilere. Renklerin içinden Tanrı’yla buluşuyorum. Yaşam kısa. İnsan bir seçim yapmalı. Tozların içine gömülmek ya da kanatlarını açmak. Ben çok şanslıymışım Gundersen, benim seçimim yapılmış! Bu da yeteneğin yararı işte!"</p>

  <p>"Bu kadarını anlıyorum. Ama Kruuse ile aranız iyiydi sizin."</p>

  <p>Ulrikke umursamaz bir tavırla omuzlarını kaldırdı. "Arada sırada gelmesine izin veriyordum. Karısı öldükten sonra. Öyle yalnız kaldı ki."</p>

  <p>Şerifin yüzünden duyduklarının arasında beklemediği bir şey olduğunu görebiliyordum.</p>

  <p>"Yani ikinizin arasında bir ilişki mi vardı demek istiyorsun?"</p>

  <p>"Hayır. Yalnızca arada sırada birlikte oluyorduk demek istiyorum. Ya da o benimle birlikte oluyordu. Benim pek bir yararım olmuyordu bundan."</p>

  <p>Şerif öksürdü. "Ve çocuğun gitmesini istemediğine eminsin öyle mi?"</p>

  <p>"Çocuğun adı Fillip Moberg ve kesinlikle gitmeyecek. Niye gitmesi gereksin ki anlamıyorum."</p>

  <p>Gundersen başını salladı, bir deftere birkaç not aldı. "Bu ilişki ne kadar sürdü peki Ulrikke?"</p>

  <p>"İlişki falan yoktu dedim ya! Benim ilişkim sanatımla, yalnızca onunla."</p>

  <p>"Peki, buna ne ad koymamı istiyorsun öyleyse?" dedi Şerif biraz bezmiş bir tavırla.</p>

  <p>"Hiçbir ad koyma. Arada sırada buraya gelip biraz hafifliyordu."</p>

  <p>"Bugüne kadar süren bir şey mi bu?"</p>

  <p>"Bugün artık Kruuse doğanın kollarında."</p>

  <p>Şerif gözlerini yumdu. Elinde olmadan hafifçe iç geçirdi. "İç çek ama kırılma, dedi Ulrikke."</p>

  <p>"Bunu sizden başka bilen var mıydı?"</p>

  <p>"Bu dünyada kim bir şeyi bildiğinden emin olabilir ki?" "Anlıyorum. Söylesene bana, başkaları da var mıydı... arada sırada böyle avuttuğun?"</p>

  <p>Ulrikke topuklarının üzerinde döndü, şerifin yüzüne bir tokat attı. Adam elindeki kupayı kucağına düşürdü, bir çığlık atarak ayağa fırlatı. Yumurtalarına dökülen kaynar suyu silmeye çalıştı. "Yani burası bir genelev mi diye mi soruyorsun?" diye bağırdı Ulrikke.</p>

  <p>"Niye sorduğumu çok iyi biliyorsun," dedi şerif öfkeyle. "Şayet aşağıda bir kavga çıktıysa..."</p>

  <p>"Aklın başında mı senin diye sorsan iyi edersin!" diye tersledi Ulrikke. "Çocuğu rahat bırak! Çocuğu rahat bırak dedim sana!"</p>

  <p>Şimdi şerif şaşkın gözlerle bana bakıyordu.</p>

  <p>Bütün bunlar çok saçmaydı. Altına işemiş gibi bakan şerif. Odanın ortasında durmuş, gözlerini ve ağzını sımsıkı kapamış Ulrikke Knevangen. Kafasında bone, üzerinde turkuaz mavi naylon bikini.</p>

  <p>"Ve sen evvelsi gece alışılmadık bir şey görmedin ve duymadın öyle mi?" diye sözlerini sürdürdü şerif.</p>

  <p>"Görmek için var olmak zorundadır insan," dedi Ulrikke, gözlerini açmaksızın. "Ve görebileceği yerde olmak isteyen insan gitmek zorundadır."</p>

  <p>"Ve sen orada değildin?"</p>

  <p>"Benim görebildiğim her şey güzeldi! Şu aşağıda... Başka bir şey vardı. Yeryüzündeki kötülük vardı orada. Ne daha fazlası ne daha azı."</p>

  <p>"Senin yanında kimse yoktu yani?"</p>

  <p>"Tanrı sayılmazsa kimse yoktu. O zaman yalnız başınaydım."</p>

  <p>"Leirvik ve Kruuse arasındaki dostluk hakkında senin izlenimin nedir?"</p>

  <p>"Hiçbir şey. Böyle şeylere kafamı yoramayacak kadar saygım var benim kendime."</p>

  <p>"Yani Leirvik hiçbir zaman Kruuse hakkında olumsuz bir söz etmedi sana?"</p>

  <p>"Ben olumsuz sözleri dinlemem. Kendimi böyle şeylerle karşı karşıya getirmem. Ben yapıcıyım. Biçimler ve renklerle dünyayı kuruyorum." Gundersen’e doğru bir adım attı, adam geriledi, ama şimdi de kulağına sıcak soluk üflenme sırası ona gelmişti. "Kruuse’yi öldüren Şeytan’dı," diye fısıldadı Ulrikke.</p>

  <p>Sıcak soluğun onun da içini gıcıklayıp gıcıklamadığını merak ettim ama aslında bundan kuşkuluydum. Ne de olsa biraz önce kaynar suyla yıkanmıştı.</p>

  <p>"Peki nerede oturuyordun?" dedi şerif. "Evvelsi akşam? Burada mı oturuyordun? Buradan bütün vadiyi görebiliyorsun."</p>

  <p>"Hiçbir şey," dedi Ulrikke. "Hiçbir şey. Aşağıdan arabalar gelip gidiyor. Lambalar. Işık. Bütün bunlar bana çok yabancı. Gelip giden arabaların plakalarını küçük oğlanlar kaydederler Gundersen. Tom. Tom Gundersen. Böyle şeyleri küçük oğlanlar yaparlar, benim gibi bir kadın değil. Küçük oğlanlara sor Tom, Tom Gundersen!"</p>

  <p>Şerif gülümsedi. "Küçük oğlanlar yataklarında uyuyorlardır şimdi," dedi.</p>

  <p>"Böyle deme," dedi Ulrikke. "Böyle deme!"</p>

  <p>"Bir şey mi söylemeye çalışıyorsun?"</p>

  <p>"Artık git. Beni ve çocuğu da rahat bırak. Davetsiz geldin, oyunumuzu bozdun. Ne güzel oynuyorduk, sonra sen geldin!"</p>

  <p>Şerif kuşkulu gözlerle bana baktı. Sanki benim de Ulrikke Knevangen tarafından "avutulduğumu" düşünür gibiydi.</p>

  <p>"Birbirinizle nerede tanıştınız?" diye sordu birden. "Nötter Adası’nda bir hıristiyan yaz kampındaydı," dedi Ulrikke. "Çok çok yıllar önceydi. Ama ilişkimizi kesmedik." Şerif onu duymazdan geldi. "Demek sen Ernst Moberg’in oğlusun öyle mi?"</p>

  <p>Hayır der gibi başımı salladım. "Ernst, babamın ağabeyi."</p>

  <p>"Ve seni yanında... böyle bir şey için buraya getiriyor." "Hayır," dedim. "Ulrikke Knevangen’in kim olduğunu bile bildiğini sanmıyorum."</p>

  <p>"Birazcık ağır olsan iyi olur!"</p>

  <p>"Hemen yola çıkması gerekiyordu," dedim. "Beni evde yalnız bırakamazdı. Amcamla birlikte oturuyorum ben."</p>

  <p>"Ve sonra her nasılsa kendini burada buldun öyle mi?" "Evet. Canım sıkıldı. Ayrıca merak etmiştim doğal olarak. Bir bisiklet ödünç aldım."</p>

  <p>Başını salladı. Belli ki bu kadarı onu rahatlatmıştı. "Aşağıya gitme sakın. Görülecek bir şey değil."</p>

  <p>"Tamam. Söz." Sonra aklıma bir şey geldi. "Bu arada buraya gelirken biri beni neredeyse eziyordu. Evet, yani onu şikayet etmeyi düşünmüyorum elbette. Benim hatamdı. Dönemecin ortasında duruyordum. Şu BMW’si olan adam. Şimdi Kruuse’nin villasının önünde park etmiş olan araba. En azından oradaydı."</p>

  <p>Şerif gülümsedi. "Kes artık şunu. Dönemecin ortasında duruyordun demek."</p>

  <p>Tamam. On altı yaşındaki meraklı çocuklara bedavadan hiçbir şey vermeyecekti.</p>
</body>
</html>
