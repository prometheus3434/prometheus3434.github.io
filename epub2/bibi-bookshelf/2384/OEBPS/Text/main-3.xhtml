<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><a id="bookmark0"></a><span style="font-weight:bold;">17. Bölüm: Çimenlerdeki Kan</span></h1>

  <p>Otobüse bindik. Elbette öyle yaptık. Buralarda kasabalar ve yerleşim yerleri arasında otobüs çalıştığı hiç aklıma gelmemişti ama Ida bunu biliyordu elbette. Anlayabildiğim kadarıyla artık gizlenmek için de bir neden kalmamıştı bu yüzden ormanda paslanıp duran bisikletin canı cehennemeydi. Otobüste neredeyse hiç yolcu yoktu. Yalnızca biz ve ön tarafta oturmuş şoförle konuşan iki yaşlı hanım. Ida ve ben en arkaya geçtik.</p>

  <p>"Buralarda yaşamak nasıl bir şey?" diye sordum. "Aslında bence çok hoş. Yani kışlar dışında. O zaman çok ölü oluyor her yer. Ama marttan ekime kadar güzel. Ormana gitmeyi seviyordum. Ya da fiyorda. Girintilerde balık avlanacak çok güzel yerler var."</p>

  <p>Onu elinde balık oltasıyla gözümün önüne getirmeye çalıştım ama başaramadım. Sessiz bir orman gölünde çıplak yüzen Ida tablosunu gözümün önüne getirmek daha kolaydı. Beyaz, pürüzsüz teni. Güneş ışığında parlayan sarı saçları, ya da belki ay ışığında.</p>

  <p>"Önümüzdeki yıl yaz sonunda buraya gelmelisin Fillip! O zaman ıstakoz avına çıkabiliriz!"</p>

  <p>"Gerçekten o kadar uzun süre beklemek zorunda mıyım?" dedim. "Üstelik ıstakozu da hiç sevmem ben!"</p>

  <p>Güldü. "Benimle flört mü ediyorsun yoksa?"</p>

  <p>Omuz silktim. "Kimileri yaşamın kısa olduğunu söyler. Ernst Amca’yla birlikte önümüzdeki günlerde Oslo’ya geri döneceğiz. Yitirecek bir şeyim varmış gibi görünmüyor." Elimi tuttu. "Niye evinde yaşamıyorsun Fillip?"</p>

  <p>"Evimde yaşıyorum ben. Annem ve babam da öyle. Annemin bir evi var. Babamın bir evi var. Benim bir evim var. Üç tane ev. Güzel gelmiyor mu kulağa?"</p>

  <p>Sakın elimi bırakma!</p>

  <p>"Şimdi karamsar oldun!"</p>

  <p>Yanıt vermedim.</p>

  <p>"Nasıl bir şey... Oslo’da yaşamak?"</p>

  <p>"Yukarılarda mı?"</p>

  <p>Güldü. "Bizim sizin için öyle dediğimizi mi düşünüyorsunuz?"</p>

  <p>Yine de elini çekti. Sürdüğü kadarıyla güzeldi.</p>

  <p>"O kadar kötü sayılmaz. Aslına bakarsan orası da yalnızca küçük, sıkıcı bir şehir işte."</p>

  <p>"İyi ama kral da orada yaşamıyor mu?" dedi yapmacık bir çocuk sesiyle. "Başbakan falan hepsi oradalar ya?"</p>

  <p>Hong’un cep telefonu çaldı. Mesaj gelmişti. Beş soru işareti. Asha’nın numarası.</p>

  <p>"Amcam," dedim. "Bir dakika izin ver!" Otobüsün ön tarafına gidip hemen geri aradım. Asha telefonu açtı ama hiçbir şey söylemedi. Yalnızca soluklarını duyabiliyordum. Arkadan hiç ses gelmiyordu.</p>

  <p>"Kendine bir iyilik yap," dedim. "Telefonu kapama. Ben Fillip Moberg. Kredi kartları bende."</p>

  <p>Telefonu kapadı.</p>

  <p>Yeniden aradım ama telefon kapanmıştı.</p>

  <p>Otobüs durağı Laudalen çıkışından elli metre ilerideydi. Hiç düşünmeden yukarı doğru yürümeye başladım ama Ida beni durdurdu.</p>

  <p>"Şimdi nereye gidiyorsun?"</p>

  <p>Manzaralı yere nasıl gittiğimi anlattım ona. Ve nasıl geri döndüğümü.</p>

  <p>Güldü. "O zaman hava kararmadan oraya varabilir miyiz bilmiyorum! Yani tepenin üzerinden geçen yola girmesek bile."</p>

  <p>Bunun yerine anayolu geçip geri döndü. Ağaçların arasından içeri dalan bir orman yolu vardı.</p>

  <p>"Tuhaf," dedim. "Bu yol asfaltlanmamış, hatta kum bile dökülmemiş olmasına karşın vadiye giden yoldan daha iyi durumda."</p>

  <p>Zemin sert ve kuruydu.</p>

  <p>"Bunun nedeni en yukarıda olmamız," dedi Ida. "Laudalen yolu vadinin içinden geçiyor. Bütün o derecikler yüzünden her zaman ıslak orası. Dereler asfaltı kemiriyorlar." "Nereye gidiyor bu yol?"</p>

  <p>"Yalnızca bir açıklığa. Birkaç yıl önce vadinin kuzey yakasındaki ağaçları kestiler. Şimdilerde burası artık hiç kullanılmıyor."</p>

  <p>Açıklığa ulaştık. Geriye iki kocaman kütük yığını kalmıştı ama kütükler eskilikten grileşmişti artık. Birileri kesilen ağaçların en son partisini almaya gelmenin yapılacak harcamaya değmeyeceğine karar vermiş olmalıydı. Yamacın aşağılarında bir yerden kuru bir dalı gagalayan bir ağaçkakanın sesini duydum. İlginç bir yalnızlık duygusu veriyordu burası insana. Belki de her yanda buralarda çalışıp ter dökmüş ama şimdi başka yerlere gitmiş insanların izleri olduğu için. Kocaman orman makinalarının ağaçlara açtığı yaralar. Günlerce süren yağmurlardan kalan derin tekerlek izleri. Şimdi bunlar kurumuş betondaki izler gibiydiler. Ormanın içlerine doğru bir yerde bir zamanlar alet kulübesi olması gereken bir şeyin kalıntıları vardı. Sanki birisi buldozerle devirmiş gibi görünüyordu; yarı yarıya yan yatmıştı, koyu renk tahtaların yarıklarında eğrelti otları büyümüştü. Buradan sık ormana giden hiçbir ayak izi yoktu ama yine de gidip yokladım. Kırık bir pencereden bir yığın paslanmış boya kutusu ve devrilmiş bir testere sehpası görünüyordu. Uğraştığımız olayla herhangi bir bağlantısı olabilecek hiçbir şey yoktu.</p>

  <p>"Ne arıyorsun?"</p>

  <p>"Bilmiyorum. Sorun da bu zaten. En azından sorunlardan biri. Ne arayıp durduğumu bilmiyorum. Çok aşağıda mı gideceğimiz yer?"</p>

  <p>"Yok canım. Buradan bir patika iniyor. Bir süre onu izleyeceğiz sonra sağa döneceğiz."</p>

  <p>"Tamam," dedim. "Peki patika nereye gidiyor? Yani insan sağa dönmezse nereye ulaşır demek istiyorum."</p>

  <p>"Aşağıya, dedemin evinin arka tarafına."</p>

  <p>Durum hurra diye çığlık atmaya pek o kadar uygun sayılmazdı ama en azından aldığım yanıttan çok hoşnut kalmıştım.</p>

  <p>Aşağıya doğru Ida’nın ardından yürüdüm. Saçları neredeyse doğal olamayacak kadar parlak görünüyordu çevremizi kaplayan koyu yeşil yaprakların arasında. Dikkatli ama aynı zamanda çok kendinden emin bir şekilde hareket ediyordu. Bildiği yerlerdi buralar. Sözünü ettiği patikayı pek göremiyordum ama nereye gittiğini bildiği çok açıktı.</p>

  <p>Bir süre sonra durdu, arkasını döndü. "Buradan sapacağız. Ama açıklığa bir anda çıkacağız, görür görmez nerede olduğunu anlayacağından emin değilim çünkü öteki taraftan geliyoruz. Bunu söylüyorum ki..."</p>

  <p>"Boklara basmayayım," dedim. "Teşekkür ederim."</p>

  <p>Birkaç dakika sonra varmıştık. Son geldiğimde farkına varmamıştım ama burası çok güzel bir yerdi. Akşam güneşinde vadinin öteki tarafında yamacı kaplayan çimenler neredeyse ışık saçıyormuş gibi görünüyorlardı. Dağ tarafındaki taşların üzeri yeşilin, sarının, kahverenginin, kırmızının her türlü tonunda yosunlar ve likenlerle kaplıydı. Çamların arasındaki tek tük farklı ağaç sonbahar renklerindeki yapraklarıyla kolayca ayrılıyorlardı. İkimizin burada çok daha farklı koşullarda bulunmamız gerekirdi, diye düşündüm. Sen, ben, sıcak ve güzel yaz sonu akşamı.</p>

  <p>Geçen akşam ikimizin de oturduğu kenara kadar gittik. Önce Ida oturmuştu. Onu korkutup kaçırdıktan sonra da ben. Şimdi ikimiz birlikteydik.</p>

  <p>"İyi bir dürbünle salonun ve mutfağın içini görebilirsin," dedi. "Ben denedim."</p>

  <p>"Dün mü?"</p>

  <p>Hayır der gibi başını salladı.</p>

  <p>Bunu fark etmiştim. Buraya özel bir işi için gelen yalnızca Vagle değildi. Bunu daha önceden de biliyordum, ama şu dürbün işi... Şimdilik bu konuyu fazla kurcalamamaya karar verdim.</p>

  <p>"Vadinin aşağısındaki yol da iyi görünüyor," dedim. "Eminim bir arabayı dedenin bahçesine gelmeden beş dakika öncesinden görebilir insan."</p>

  <p>"Evet, yaklaşık öyle bir şey."</p>

  <p>"Ama aslında biz bunu önceden de biliyorduk. Şimdi platoyu adam gibi incelememiz gerekiyor. Güneş batmadan önce. "</p>

  <p>"Yapma ama! Polis buraya gelmedi mi sanıyorsun? Üstelik de köpekleriyle?"</p>

  <p>"Hayır. Bu dava onlar için sonuna kadar açıktı. Tek canlarını sıkan şey şu lanetli cüzdanın iz bırakmadan ortadan kaybolmuş olmasıydı. Buna öncelik vermek zorundaydılar, onun için de doğal olarak köpeklerle yol boyunca arama yaptılar. Dün sen de gördün bunu."</p>

  <p>"Tamam. O zaman işe girişiyoruz. Ama ne tür tuvalet kağıdı kullandıklarını incelemeyi reddediyorum!"</p>

  <p>"Korkma! Bu işle ilgilenecek uzmanlar var. Yani şayet buraya yeni bir tur atmalarını istetecek bir şey bulup onlara verirsek."</p>

  <p>Filmlerde ve polisiye romanlarda genellikle olay yerini inceleyenler onları doğrudan suçluya götüren özel bir marka sigara izmariti türünden şeyler bulurlar. Ya da dallara ve dikenlere takılmış ipler, kumaş parçaları. Biz yalnızca ezilmiş üç bira kapağı bulduk, ama onlar da o kadar eski ve paslıydı ki pekâlâ Ida ve ben daha doğmadan önce buraya atılmış olabilirlerdi. Bunun dışında hiçbir şey bulamadık. Üç çeyrek aradıktan sonra vazgeçtik, dağın yamacında bir girintiye oturduk. Vadinin öteki tarafında güneş ağaç tepelerinin arasında alçalıyordu. Gölgeler uzamıştı.</p>

  <p>"Peki şimdi ne olacak?" dedi Ida. "O kadar yoruldum ki. Üstelik bir sonraki otobüs..." Saatine baktı. "Aman tanrım. Neredeyse üç saat var! Yoldan yukarı çıkalım, sonra ben annemi ararım. Gelip bizi alır."</p>

  <p>"Ernst Amca’yı da arayabiliriz elbette. Ama ikisine de telefon etmek istemiyorum. Buraya geldiğimizi bilmelerini istemiyorum, bunu söylemezsek ne halt ettiğimizi söyleyeceğiz onlara?"</p>

  <p>"Belki de bizim yaptığımızı sandıkları şeyi?" dedi küçük bir kahkaha atıp. Bana dayandı, bir an için dengemi yitirdim, tek elimle destek almak zorunda kaldım.</p>

  <p>Doğruldum, kolumu ona doladım. Şimdi gün batımı çok doğal görünmeye başlamıştı. "O zaman buralara kadar gelmezdik herhalde, öyle değil mi?"</p>

  <p>"Buldum!" diye bağırdı Ida. "Aşağıya, Öyvind ve Elsa’ya gideriz. Bizi arabayla götürürler. Ya da bir taksi ayarlarlar." Hayır der gibi başımı salladım. "O zaman biz kendimiz bir taksi buluruz. "</p>

  <p>"Paran var mı? Bir hazine ödememiz gerekir."</p>

  <p>Botumun içindeki on dört bin beş yüz kronu düşündüm. "Yok," dedim. "Ama Öyvind ve Elsa’ya gitmek de aynı ölçüde aptalca olmaz mı?"</p>

  <p>"Şayet Ulrikke’yi ziyarete geldik dersek olmaz," dedi. "O zaman her şey farklı olur."</p>

  <p>"Bunda haklısın bak. Özellikle de söylediğimiz şey gerçekten doğruysa."</p>

  <p>"Ulrikke’yi ziyaret edelim mi demek istiyorsun?" "Elbette," dedim. "En iyisi olabildiğince az yalan söylemek." Bir sivrisinek şakağımı soktu. Elimle vurdum, kaşındım.</p>

  <p>"Aman Fillip," dedi Ida. "Şuraya bak ne olmuşsun... Tanrım, buraları da mı pisletmiş yoksa adam?"</p>

  <p>İrkildim, parmaklarımı kokladım. Hayır. Neyse ki. "Eminim birazcık kandır yalnızca," dedim. "Bir sivrisinek soktu yüzümü."</p>

  <p>Önümde yere çömeldi, son güneş ışıklarında şakağımı inceledi. "Neredeyse kapkara," dedi. "Şayet kansa..."</p>

  <p>Parmaklarımı yeniden inceledim. Kokladım. Hafif bir demir kokusu.</p>

  <p>"Lanet olsun!" Yana yuvarlandım, biraz önce elimle destek aldığım çimenleri inceledim.</p>

  <p>Yeşil saplarda koyu renk çizgiler vardı.</p>

  <p>"Dünkü şiddetli yağmur yüzünden olmalı," dedi Ida. "Kurumuş kanları yeniden ıslatmış!" Öne eğilip yerleri inceledi. "Ama çok fazla değil. Neredeyse yok gibi. Yalnızca el büyüklüğünde bir leke."</p>

  <p>Arkama yaslandım, gözlerimi yumdum. Şimdi burada olanları gözümün önüne getirebiliyordum. "Çok fazla gerekmiyor ki Ida! Yalnızca birazcık kan olacak. İşte o zaman hesapta eksik kalmıyor!"</p>

  <p><a id="bookmark1"></a></p>
</body>
</html>
