<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">8. Bölüm: Geçmişten Tablolar</span></h1>

  <p>Daha henüz bisikleti bırakmayı istemiyordum. Barkvik’in içine kadar onunla gitmeyi de istemiyordum. Çok ortalık yerdi. Üstelik bisiklet de çok pahalıydı. E18 yolunun çıkışında bisikleti ormanın içine taşıyıp sakladım. Sonra yokuşlardan aşağı rıhtıma ve meydana yürüdüm.</p>

  <p>Kilisedeki ayin de basın toplantısı da biteli epey olduğu için şimdi dışarıda biraz daha fazla insan vardı. Tamam, Rio Karnavalı denemezdi ama en azından Barkvikliler dışarı çıkmış, evlerinin arasında hava alıyorlardı. Denizin açıklarında bulutlar aralandı, güneş ışıkları bir parmak gibi uzanıp güneyi, benim geldiğim yönü gösterdiler. Ulrikke’nin tanrısı olay yerini işaret ediyor, diye düşündüm. Ya da belki Ulrikke’nin kendisi.</p>

  <p>Sevgili amcam otelin önünde durmuş Tilla Mowinkel’le birlikte sigara içiyordu. Kâğıt bardaklardan kahve ve sigara. Ve yanlarında... Gözüme tanıdık gelen biri vardı. Deri ceketli, kot pantolonlu bir kadın. Onu en son gördüğümde tank gibi jipin içindeki adamla birlikte Leirvik’in evinin önünde durmuş olay yeri incelemecileriyle ve sarı yağmurluklu kızla sohbet ediyordu.</p>

  <p>Amcam bana ters bir bakış fırlattı. Bunun ne anlama geldiğini biliyordum. Nereden geldiğim konusunda çenemi tutmamı istiyordu. Ve elbette bu hiç sorun değildi. Ama yine elbette bütünüyle anlamsız bir şeydi.</p>

  <p>"Yeniden selam!" dedi deri ceketli kadın. Çok güzeldi. Kısa sarı saçlar. Burnunun üzerinde çilli, ince bir şerit; bu ona sportmen bir hava veriyordu. Kadınlar için beş kilometre kayak yarışını çok sorun yaşamadan kazanmış olduğunu düşünmek hiç zor değildi. "Ben Elsa Lange."</p>

  <p>"Fillip Moberg," dedim. "Şayet sizinle daha önce karşılaşmış olsaydım kesinlikle hatırlardım!"</p>

  <p>Tilla onaylar gibi bir ıslık çaldı.</p>

  <p>Elsa Lange güldü. "Arabada oturuyordum. Beni görmedin. Ben ve eşim yolda az kalsın seni eziyorduk ne de olsa." içimden neşeli bir kahkaha atmak geldi benim de. "Tamam! Ama dediğim gibi suç bendeydi."</p>

  <p>"Evet," dedi. Öyleydi.</p>

  <p>Ancak şimdi sıcak eli elimi bıraktı. Ama bırakmadan önce hafifçe sıkmıştı. Belki on altı yaşındaki oğlanlardan kompliman duymaktan hoşlanıyordu. Böyle kadınlar vardır. En azından benim hayallerimde.</p>

  <p>Tilla’ya döndü. "Seninle yeniden karşılaşmak ne güzel! Çok uzun zaman geçti. Beni arayabilir misin... Bütün bunlar bittiğinde?"</p>

  <p>Tilla kollarını ona doladı. "Ne yazık ki galiba bütün bunlar bitmeden önce seni arayacağım!"</p>

  <p>"Doğru," dedi Elsa. "Anlıyorum elbette."</p>

  <p>Tilla’nın kollarının arasından sıyrıldı, Ernst Amca’ya ve bana kısa bir selam verdi, sonra meydandan polis istasyonu yönüne doğru yürüdü.</p>

  <p>Kocası merdivende durmuş bir gazeteyi karıştırıyordu. "Bak sen, flört de edebiliyormuşsun!" diyen Tilla güldü. "Ernst! Ona sen mi öğrettin bunu?"</p>

  <p>Amcam yanıt vermedi. Ne anlama geldiğini çıkaramadığım bir bakışla Elsa Lange’nin arkasından bakıyordu. Meraklı? Anlamaya çalışan? Hayran? Hepsi bir arada? Söylemesi zor.</p>

  <p>"Pekâlâ," dedi Tilla. "Benim de gitmem gerekiyor." İzmariti fırlattı, boşalan kâğıt bardağı buruşturdu. "Sizinle sonra görüşürüz timsahlar!"</p>

  <p>Merdivenlerden koşarak otele girdi.</p>

  <p>"Bu yemek gevezeliği neydi?" diye sordum. "Tanımadığım insanlarla muhallebi yemekten nefret ettiğimi biliyorsun!"</p>

  <p>Amcam omuz silkti, ağır ağır rıhtıma doğru yürüdü. "Seni zorlamayı düşünmemiştim," dedi garip bir yumuşaklıkla. "Yalnızca... Orada on altı yaşında bir çift göz olsa sevinirdim, benim yorgun gözlerimin yanında."</p>

  <p>"Tamam," dedim. "Şayet davayla bir ilgisi varsa." "Aslında yok. Ama ben yine de gelmeni isterdim. Niye olduğunu anlayacaksın. Fotoğrafları çektin mi?"</p>

  <p>"Sakıncası yoksa biraz daha açık olur musun?" dedim. "Çekmem gereken fotoğrafları çektim elbette. Ve daha fazlasını! Kimin yemek davetine gidiyoruz?"</p>

  <p>Daha fazlası derken ne demek istiyorsun?" "Göreceksin."</p>

  <p>"Kristin’e," dedi. "Dün akşam onun evindeydim." "Onunla yalnız kalmayı tercih ettiğini sanıyordum." "Kes şunu. Bu kadarı yeter."</p>

  <p>Kestim. Endişeli görünüyordu.</p>

  <p>"Gundersen ne dedi?"</p>

  <p>"Oradan başlayamayız," dedim. "Her şeyden önce bunu nerede söylediğini görmen gerek!"</p>

  <p>Fotoğraf makinamı çıkardım, fotoğrafların arasından Ulrikke Knevangen’in Noel Baba’ya poposunu gösterdiği resmi buldum.</p>

  <p>"Aman Tanrım!" dedi amcam. "Nedir bu böyle?" "Ulrikke Knevangen’in poposu," dedim. "Onun kulübesinde çekildi. Şerif Gundersen’in burnunu kapıdan içeri sokmasından birkaç saniye önce. Biraz afallaması o kadar da garip değildi belki. Yine de belli ki Ulrikke’yi çok iyi tanıyordu."</p>

  <p>İnanılmaz resim dizisinin hepsini gösterdim.</p>

  <p>Ama amcam kesinlikle eğlence havasında değildi o öğleden sonra. Rıhtımın tam ucunda gözleri yarı kapalı durmuş kendi kendine Ulrikke’nin adını mırıldanıyordu.</p>

  <p>"Ulrikke Knevangen..."</p>

  <p>"Sanatçı," dedim. "Ressam."</p>

  <p>"Evet," dedi yarı yarıya kendiyle konuşur gibi. "Demek oradaymış! Bu o kadar da beklenmedik bir şey değil!"</p>

  <p>"Onun ünlü biri olduğunu mu söylemek istiyorsun?" dedim.</p>

  <p>"Gel! Bana her şeyi bir bir anlatmanı istiyorum!"</p>

  <p>Ve dediğini yaptım. Arabada oturmuş sade kahve içerken bütün hikayeyi anlattım. Biraz süsleme yaptığım tek yer Laudalen’e nasıl ulaştığım oldu. Otostop yaptığımı söylemek on binlerce kron değerinde bir bisiklet arakladığımı söylemekten daha iyi olur diye düşünmüştüm. Ben anlatırken amcam bilgisayarının üzerine eğilmişti ama onu tanıyordum. Duruşundan ağzımdan çıkan tek bir sözü bile kaçırmadığını görebiliyordum. Ulrikke’nin, Kruuse’yi karısı öldükten sonra arada sırada eve aldığını anlattığı bölüme geldiğimde bir an için ürperdi, ama başını kaldırmadan eliyle devam etmem için işaret etti.</p>

  <p>Anlatacaklarım bittiğinde ekranını bana çevirdi. Ulrikke ekrandan gülümsüyordu. Katedrale benzeyen bir şeyin önünde durmuştu, elinde büyük bir soyut tablo vardı. Bu resimde onu gördüğüm zamankinden çok daha giyinikti ama yine üzerindekiler naylon ve deriydi. Bonesi de başındaydı üstelik ama resimdeki bone siyahtı ve sarı çizgileri vardı.</p>

  <p>"Çok ünlüydü," dedi Ernst Amca. "Avrupa’nın hemen her yerinde sergi açmıştı. Bu resimde Napoli’de. Resim 2002 yılında çekilmiş. Kimbilir hangi bienalde. Ama daha fazlası var. Gel otur şuraya!"</p>

  <p>Masaya, amcamın yanına oturdum.</p>

  <p>Başka bir adrese tıkladı. Bu aynı yıl Aftenposten gazetesinde çıkmış bir yazıydı. "Norveçli sanatçı Kiel gemisinde delirdi." Ulrikke Knevangen iki polis ve bir kadın gümrük memuru tarafından karaya çıkarılıyor. Fotoğrafçıya dişlerini gösteriyor. Resim biraz bulanıktı ama yine de onu tanımak kolaydı. İtişip kakışmaktan banyo bonesi yana kaymıştı.</p>

  <p>"Böyle bir çok olay var," dedi Ernst Amca. "Onun adını söylediğin zaman bu yüzden biraz afalladım demin. Ünü yalnızca tablolarından gelmiyor."</p>

  <p>Bu bana çok tuhaf gelmişti, amcama da söyledim. Amcam anlamaz gözlerle bana bakıyordu. "Ne demek istiyorsun yani?"</p>

  <p>"Bana hiç öyle görünmedi. Biraz çatlak ama eğlenceli biri. İyi bir kadın."</p>

  <p>"Ama daha biraz önce şerifin yumurtalarını kaynar suyla haşladığını anlattın ya."</p>

  <p>"Belki de söylediği söz çok aşağılayıcı olduğu içindir." "Öyle mi düşünüyorsun? Bence öyle değil. Şerif ona sormak zorunda olduğu bir soru sormuş. Normal bir insan bunu anlardı!"</p>

  <p>"Onun normal olduğunu düşündüğümü söylemedim ki. Onun kuralları... ya da her neyse onlar farklı."</p>

  <p>"Ben de tam bunu söylüyorum!" dedi amcam. "Kruuse’nin kafasını yaran her kimse o da alışılmışın dışında birtakım kurallara göre davranıyordu. Ulrikke’nin nasıl patlayabildiğim görmüşsün. Ve dediğim gibi: Bu ilk kez değil."</p>

  <p>"Söylesene ne demek istiyorsun?" dedim. "Hücreye tıkılmış oturanın yanlış adam olduğunu mu?"</p>

  <p>"Yalnızca ilk bakışta göründüğünden daha karışık bir durum. Ulrikke’nin orada oturduğundan bile haberim yoktu. İlk önce şu cüzdan, sonra da... Lanet olsun, demek Kruuse’yle ilişkisi de varmış hem. Bu durumu hiç umursamıyormuş gibi konuşması bir işe yaramaz. Gerçekte durum hiç de öyle olmuyor. Tam burada yalan söylüyor! Üstelik Gundersen’in de konuyu getirmeye çalıştığı gibi çift taraflı gidiyorsa..."</p>

  <p>"Adını koyalım şunun öyleyse! İkisi Ulrikke yüzünden kavga etmişlerdi. O zaman yine de başı derde giren Leirvik oluyor, öyle değil mi?"</p>

  <p>"Ulrikke’nin öfke patlamaları hoşuma gitmiyor," dedi amcam. "Yalnızca bunu söylüyorum. Ve bir de orada oluşu. Vadinin hemen yukarısında bütün akşam boyunca oturmuş. Bütün gece. Kruuse’nin yalnız kaldığı saatlerde de."</p>

  <p>"Ya da başka birileriyle," dedim. "Bunu da düşündün mü?"</p>

  <p>"Evet," dedi yorgun bir sesle. "Bunu da düşündüm." "Kesin olan bir şey var," dedim. "Ulrikke Kruuse’yi cüzdanı yüzünden öldürmüş olamaz. O akşam cüzdan ne kadar dolu olursa olsun. Asla böyle bir tip değil. Ben bu kadar da yanılamam. Onu gördüm. Sen görmedin. Hem bir şey daha var... Kim bu Elsa Lange? O yürürken ağzının suları akarak peşinden baktığının farkında mısın?"</p>

  <p>Amcam güldü. "Haydi ama kes şu saçmalığı!"</p>

  <p>"Kadın arkasını dönene kadar maskeni korudun," dedim. "Ama döner dönmez işler değişti. Tilla’nın da bunun farkına vardığına eminim."</p>

  <p>Amcam başını salladı. "Benim tipim değil Fillip! Üstelik de kocası var. Güzelce evlenmiş yani."</p>

  <p>"Bunun konuyla ne ilgisi var?" dedim. "Senin kardeşin de zamanında annemle güzelce evlenmişti. Çok iyi hatırlıyorum."</p>

  <p>Dediğimi duymazdan geldi. Bunda haklıydı. Bu konuya girdiğim zamanlarda beni duymazdan gelmesi konusunda anlaşmıştık. Sözleşmemizin bir parçasıydı bu.</p>

  <p>Ben de konuyu değiştirmek için "güzelce evlenmiş" derken ne demek istediğini sordum.</p>

  <p>"Öyvind Lange ile evli," dedi Ernst Amca. "Kruuse’nin hemen hemen tek mirasçısı da o! Kruuse’nin kuzeni oluyor." "Öyle mi, o zaman dava aydınlandı!" diye güldüm. "Demek istiyorum ki, şayet Leirvik’in suçsuz olduğu ortaya çıkarsa! Adamın çok açık bir nedeni varmış!"</p>

  <p>Amcam başını salladı. "Hayır Fillip, yok öyle bir şey! Herif şimdiden o kadar paraya gömülmüş ki paralarını üst üste koyup merdiven yapsa buradan aya kadar tırmanabilir. Üstelik de bu merdiven öyle dar bir şey olmaz. Bütün yol boyunca geniş geniş basamaklar olur."</p>

  <p>"Haydi ama!" dedim. "Sen benden daha iyi bilirsin! Böyle zenginlerin başı derde girdiğinde konu üç beş yüz kron olmaz! Ne işle uğraşıyor peki?"</p>

  <p>"Borsacı. Hisse senetleri ve değerli kâğıtlar satıyor." "Tamam işte!" dedim heyecanla. "Böyle adamlar bir devrildiler mi yer sarsılır."</p>

  <p>Amcam haince başını salladı. "Evet! O zaman yer sarsılır. Ve biliyor musun? Ülkenin bütün büyük gazetelerindeki borsa sismografları şimdilerde en küçük bir sarsıntı bile göstermediler. Öyvind Lange o kadar büyük bir ad ki av köpekleri bir an bile yanından ayrılmaz. Hapşırsa herkesin haberi olur. Üzgünüm Fillip! Eminim fazladan birkaç yüz milyona sevinmiştir ama bu paralara ihtiyacı yok. Bu kesin. Sonra bir şey daha var..."</p>

  <p>"Tamam," dedim. "Cüzdanı da o almış olamaz elbette." "Yok," dedi Ernst Amca. "Bu da pek olası gibi görünmüyor."</p>

  <p><a id="bookmark3"></a></p>
</body>
</html>
