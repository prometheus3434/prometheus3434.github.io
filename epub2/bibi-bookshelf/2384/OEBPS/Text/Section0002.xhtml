<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">1. Bölüm: Görev</span></h1>

  <p>Gözlerimi yumdum, eski kolt tabancanın namlusunu ağzıma soktum. Makine yağı ve metal kokuyordu. Hoşçakalın pislik çuvalları, diye düşündüm ve tetiği çektim. Karanlıkta zayıf bir tıkırtı. Yaşamda tek başınaydım ve kim bilir ne zaman aptalın teki bu tabancanın namlusuna erimiş kurşun dökmüştü. Ve sonra da Ernst Amca’ya o yılın en iyi Norveççe polisiye romanını yazdığı için onur ödülü olarak vermişti. Ernst Amca’nın adının ödüller ve onurlarla birlikte anıldığı günler çok geride kalmıştı. Şimdilerde genelde ünü giderek kötüye gidiyordu. Amcamın doruklarda olduğu sıralarda ben daha bebek beziyle dolaşıyordum.</p>

  <p>Ernst Amca’yı seviyordum çünkü kaybettiğinde sızlanan biri değildi. Arada sırada şöyle şeylerin aklıma geldiği oluyordu: Benim babam sen olmalıydın! Ya da daha iyisi: Benim babam aslında sen olmalısın kesinlikle!</p>

  <p>Ama hayır. Annemin o taraftan gelmiş baskıya ya da cazibeye karşı koyamamış olmasını beklemek çok fazla şey ummak olurdu. Bildiğim kadarıyla annemin polisiye romanlarla bile arası iyi değildi.</p>

  <p>Kolt tabanca elimden yere düştü, yattığım yerde tavana bakmaya başladım. Yaklaşık yedi yüz milyon sigaradan sonra sarı kahverengi olmuştu. Odadaki mum kokusundan Ernst Amca’nın yazı masasındaki mumun yanıp bittiğini anladım. Ortalık yarı karanlıktı. Yalnızca kitaplıktaki ayaklı lambanın ve ekran koruyucusu devreye girmiş bilgisayar ekranının ışığı vardı. Neredeyse hiç ses yoktu. Mosse Yolu’ndaki araba trafiğinin uzaktan gelen sesleri yağmur oluklarından birinden gelen şıkırtılara karışıyordu. Yağmur yağıyordu. Çok rahattım.</p>

  <p>Yaşamımın geri kalanını bu divanda yatarak geçirebilirdim pekâlâ.</p>

  <p>Ama insan böyle düşünmemeli, çünkü o zaman telefon çalıyor.</p>

  <p>Benim durumumda çalan Ernst Amca’nın cep telefonuydu. Ayağa kalkıp telefonu açtım.</p>

  <p>"Ernst Moberg’in telefonu!"</p>

  <p>"Selam Fillip, ben Terningvold!"</p>

  <p>Zaten telefonun ekranında görmüştüm. Yani arayanın Terninger olduğunu.</p>

  <p>"Merhaba," dedim. "Sana herhangi bir konuda yardımcı olabilir miyim?"</p>

  <p>"Olabilsen hiç şaşırmazdım. Telefonu Ernst’e vermeye ne dersin? Sesini duymak gerçekten çok güzel ama aslında ben şimdi onunla konuşmayı düşünmüştüm."</p>

  <p>"Sanırım bu biraz zor olacak," dedim. "Yatmaya gitti. Yani daha doğrusu henüz kalkmadı."</p>

  <p>"Elbette. Saatin kaç Fillip?"</p>

  <p>"Yediyi birkaç dakika geçiyor," dedim.</p>

  <p>"Akşamın yedisinden mi söz ediyoruz yoksa sabah yediden mi? Benim bulunduğum yerde saat akşamın yedisi. Evet, yani burada, Majorstua’da."</p>

  <p>"Bir deneme yapayım," dedim.</p>

  <p>"Hayır öyle bir şey yapma sakın! Senin yapman gereken şey hemen şu anda telefonu Ernst’in eline vermek! HEMEN ŞU ANDA! Anlaşıldı mı?"</p>

  <p>Böyle bir ruh durumundayken onunla konuşmakla uğraşmadım. Telefonu gömlek cebime koyup ikinci kata çıkan dik merdiveni tırmandım. Ernst Amca’nın yatak odası kapısı açıktı. Yatağın üzerinde çaprazlama, çıplak olarak yatıyordu. "Terninger arıyor," dedim.</p>

  <p>"Cehennemin dibine gitmesini söyle," dedi amcam. "Sana cehennemin dibine gitmeni söyleyecekmişim," dedim telefona.</p>

  <p>Ernst Amca bir anda doğrulup oturdu.</p>

  <p>Terningen güldü. "Amcana sor bakalım bundan böyle faturalarını nasıl ödemeyi düşünüyormuş," dedi ve telefonu kapadı.</p>

  <p>"Salak şey!" diyen Ernst Amca telefonu elimden kaptı. Canımı sıkmamı gerektirecek bir şey yoktu. Her zaman böyleydi onlar. Aşağı indim, kahve makinasını çalıştırdım, sonra öğlen yemeğinden kalanları buldum. Haşlanmış et ve patates. Bunları demir tavada biraz ısıtırken amcamın mutfak masasında bıraktığı paketten ipincecik bir sigara sardım. Eski Ronson çakmak ve kibrit masada duruyordu. Camın önüne gittim. Dışarısı iyice kararmıştı. Yalnızca yaşlı elma ağaçlarının ve komşu bahçedeki çamların siluetleri görünüyordu. Bir şeyler vardı... Niye olduğunu bilmiyorum ama birden silkindim. Terningen’in sesinde bir gariplik mi vardı? Hayır. Her zamanki ekşi sesti işte. Ya amcam? Şimdi duşa girdiğini duyabiliyordum. Ve ıslık çalmıyordu oysa hep böyle yapardı. Bu sabah saat beşte sendeleyerek eve geldiği göz önüne alınırsa bence bu da çok dikkat çekici bir şey sayılmazdı. Böyle durumlarda ayağa kalkmaya zorlanınca insanın canı ıslık çalmak istemezdi elbette. Saat akşamın yedisi olsa bile.</p>

  <p>Ama Terningvold’la konuşmalarının çok kısa sürmüş olduğunu düşündüm. Terningen amcamın çalıştığı derginin editörü olduğuna göre bunun anlamı bence...</p>

  <p>Elbette. Amcamı ve beni bir kavga bekliyordu.</p>

  <p>O yüzden orada huzursuz bir şekilde duruyordum.</p>

  <p>Çok fazla ciddiye almasam da bu kavgalardan hoşlanmıyorum. Bana unutmuş olmayı tercih edeceğim birtakım şeyleri anımsatıyorlar. Arkamda bırakmak istediğim şeyler.</p>

  <p>Merdivenlere çıktım, bir kibrit yakıp karanlığın içine savurdum. Bir yıldız kaydı.</p>

  <p>Kısa bir süre sonra Ernst Amca ikinci kattan aşağı indi. Islık çalma havasında değildi hâlâ, üstelik de biraz dalgın görünüyordu. Başka bir deyişle işe gitmek üzereydi. Terningen’ den yeni bir görev almıştı.</p>

  <p>"Yemek hazır," dedim. "Yemek ve kahve. Bir şeyler ye de öyle yola çıkalım."</p>

  <p>Son söylediklerimi duymazdan gelmeyi yeğledi. Cep telefonunu bıraktı, eti ve patatesleri derin bir tabağa doldurdu. "Sen yemeyecek misin?"</p>

  <p>Kahvesini doldurdum. "Ben saatler önce yedim."</p>

  <p>Esnedi. "Ne kadar kötü arkadaşlarım var benim Fillip!</p>

  <p>Ne zaman eve dönmeye hazırlansam ne diyorlar biliyor musun? Gevşe birazcık! diyorlar hemen. Böyle böyle saat sabahın dördü oluyor."</p>

  <p>"Neredeyse dört buçuk," dedim. "Terningen ne istiyordu? Bir ileri banka falan mı soymuş?"</p>

  <p>Sıcak yemeğini üfledi. "Yok çok daha kötüsü. Yaşlı bir armatör dövülerek öldürülmüş. Barkvik’te."</p>

  <p>"İyi," dedim. "Gidip eşyalarımı toplayayım!"</p>

  <p>Yemeğini çiğnerken bana oturmamı işaret etti.</p>

  <p>İstediğini yaptım.</p>

  <p>"Bu kez sen evde kalıyorsun! Üzgünüm ama bu bir cinayet davası. Ve sen on altı yaşındasın."</p>

  <p>"Tamam, olur," dedim. "Ben de Skipper Caddesi’ne gidip orada takılanlardan kendime yeni arkadaşlar bulurum. Sen bizi hiç düşünme, sen yokken evi de toplayabiliriz. Bahçenin çimlerini biçeriz.</p>

  <p>"Şayet benim sözümü dinlemezsen burada kalamazsın Fillip! Hepsi bu kadar. O zaman annenin ya da babanın yanına taşınman gerekir."</p>

  <p>"Tamam olur dedim ya!"</p>

  <p>"Yalnızca bir iki günlüğüne gidiyorum. Anladığım kadarıyla suçluyu ele geçirmişler bile."</p>

  <p>"O zaman beni yanında götürmenin niye bu kadar sorun olacağını anlayamıyorum," dedim. "Orada deli bir katil, baltasını sallayarak ortalıkta dolaşmıyorsa."</p>

  <p>Keskin bakışlarla bana baktı. "Nereden biliyorsun bunu?"</p>

  <p>"Kruuse’nin bir baltayla öldürüldüğünü mü?"</p>

  <p>Saate baktım. "Öylesine bir tahmin işte. Belki de falcı oluyorumdur. Kruuse? Bütün o petrol tankerlerinin sahibi olan adam değil mi?"</p>

  <p>"Evet. Ama sanırım hepsini satmıştı. Tam olarak hatırlamıyorum."</p>

  <p>"Belki artık bunun o kadar da önemi kalmamıştır," dedim. "Ne de olsa birisi kafasına baltayı indirdi. Kimmiş bu kadar kontrolünü kaybeden adam?"</p>

  <p>"Bilmiyorum. Dinle beni Fillip! Bu tür bir şeye giderken seni yanımda götürmek istemiyorum. Tehlikeli olur demek istemiyorum. Ama korkunç tatsız bir olaya benziyor."</p>

  <p>"Şimdi saçmalıyorsun amca! Ben hiç kimseden olay yerindeki kanları ve beyin parçalarını yıkamam için izin istemeyi düşünmemiştim zaten. Sen çalışırken ayak altında da olmayacağım. Şayet bunu yapmamı istemiyorsan o zaman artık fotoğraf konusunda kendi yeteneklerine güvenmek zorundasın."</p>

  <p>Onu zayıf yerinden vurmuştum. Amcam berbat bir fotoğrafçıydı ve bunu kendi de biliyordu. Ayrıca Terningen’in onunla birlikte başka birini gönderecek parası yoktu.</p>

  <p>Kendine bir sigara sarmaya girişti. Sarmayı bitirdiğinde sigarayı elinden kaptım.</p>

  <p>"Dikkatini çekerim, cep harçlığı bile istemiyorum," dedim. "Ben yemek için, bir de arada sırada bir sigara için çalışıyorum."</p>

  <p>Sigarayı elimden aldı, gözleri ucundaki kıvılcıma dalmış bir şekilde oturdu. "Senin sorumluluğunu üzerime aldım," dedi. "Sonra şu olanlara bak."</p>

  <p>Yanıt vermedim.</p>

  <p>"Annenle babana seni liseye gitmeye heveslendirmek için elimden geleni yapacağıma söz vermiştim."</p>

  <p>"Sözünü de tuttun zaten," dedim. "Gerçekten de elinden geleni yaptın."</p>

  <p>"Bu olmayınca," dedi alçak sesle, kendi kendine, "bu olmayınca..."</p>

  <p>"Onlara benim sokaklarda serserilik etmeyeceğime söz verdin. Bana bir iş bulacaktın. Ve şimdi de beni, daha on sekizini doldurmamış bir çocuğu eski, kocaman bir villada yalnız başına bırakmayı düşünüyorsun. Kim bilir neler olur o zaman. Üstelik de benim burada oturmuş sana çalışmayı teklif etmeme karşın. Hayır. Aslına bakarsan çalışmama izin vermen için yalvarıyorum sana! Sevgili amcacığım, diyorum. Bana bir iş bul!"</p>

  <p>"Şeytansın sen!" dedi. "Ama senin yaşındayken benim de çenem kuvvetliydi."</p>

  <p>"Tamam," dedim. "Toyota mı yoksa karavan mı?"</p>

  <p>Bir an düşündü. "Karavanı çıkar."</p>

  <p>Bir saat uzaktaki Drammen’i geçtiğimizde yağmurlu hava iyice bozdu. Gökyüzü açıldı, Sande yönüne giderken rüzgar arabayı savuruyordu. Ernst Amca hızı düşürmek zorunda kaldı, bir yandan da Toyota’yı almadığımız için sövüp sayıyordu.</p>

  <p>"Bence bir kere de olsa akıllıca bir şey yaptın," dedim. Arkadaki kanepede, kucağımda dizüstü bilgisayarımla oturuyordum. "Barkvik’in bin iki yüz nüfusu ve bir oteli var. Bu otelde de on altı oda. Ayrıca Akers Caddesi’nin gündelik gazetelerinin ve televizyon istasyonlarının meteoroloji haberleri kesinlikle Terningen’inkilerden daha doğru."</p>

  <p>Kendi kendine bir şeyler mırıldandı.</p>

  <p>Sırtına doğru konuşuyordum. "Bu yüzden odalar büyük olasılıkla doludur."</p>

  <p>"Dolular zaten!" dedi aksi aksi. "Daha Terningen telefon ettiğinde doluydular. Lanet olsun, niye ben böyle işe yaramaz bir dergide çalışmak zorundayım?"</p>

  <p>Belki sen kendin de işe yaramaz olduğun içindir, diye düşündüm, ama söylemedim.</p>

  <p>Bu sonucu kendisi de çıkarabilirdi nasıl olsa.</p>

  <p>Ama söylediğim gibi: Amcam kaybettiğinde sızlanmazdı. Daha fazla haydut romanı yazamaz olduğunda bir iki gazetede gazetecilik yapmayı denedi ama hepsinden kovuldu ya da kendi deyişiyle "istifa etti." Sonra Terningen onu buldu ya da o Terningen’i buldu ve "Yeni Polisiye Dergi" eğlencesi de başlamış oldu. Annemin evde görmek bile istemeyeceği babamın da büyük olasılıkla iş yerinde gizlice okuduğu türden bir paçavra. Seks ve polisiye olaylar. Birbirlerini dövüp öldüren, komşularının mallarına göz koyanlarla ilgini kapsamlı yazılar ve orta sayfada da kocaman ceylan gözlerini açmış bir dilber. Klöftalı Mona. Ya da Drangedallı Yvonne. İlgileri: "Eğlenceli olan her şey". Şimdiye kadar tam bu türden fotoğraflar çekmeme izin verilmedi ama yine de birkaç sağlam fotoğrafım basıldı. Örneğin Pogo’nun sırt dövmeleri. Ülkenin en umursamaz torpidosu. Ernst Amca’ya kalırsa "psikopat" kavramına yepyeni ve genişletilmiş bir içerik kazandıran adam. Amcam ve ben işimizi bitirdiğimizde Pogo, "Bir şey olursa bana söylemen yeter Fillip!" demişti.</p>

  <p>Bunu bilmekte yarar var.</p>

  <p>Orada oturmuş İnternette Barkvik’le ilgili bir şeyler karıştırırken elbette başka bir yığın şey de öğrenmiştim. Örneğin insanın canı isterse Barkvik’te pizza yiyebilirdi. Ya da KFUM<a id="k1"><sup>1</sup></a>’a üye olabilirdi. Veya... Uff, daha başka çok bir şey yoktu, ama bu kadarı bana yetmişti. Kırsal bölgeye gittiğimde orada kumarhaneler ve formula 1 pistleri bulmayı beklemiyorum zaten. Bir denizcilik müzeleri vardı, ben de böyle yerleri çok severim. Üstelik bol bol açık hava olduğu izlenimini edinmiştim ki bu da hem sağlıklı hem de bedava. Sahilde yamaçlar, Telegraf dağından Danimarka’nın ortalarına kadar uzanan bir manzara.</p>

  <p>"Kruuse’yi araştır," dedi Ernst Amca.</p>

  <p>"Sanırım artık kendi düşüncelerimi duyar oldum," dedim.</p>

  <p>Ama o sırada amcamın cep telefonu çaldı. Telefon koyduğu yerde duruyordu. Yanımdaki masanın üzerinde.</p>

  <p>Amcam elini arkaya uzattı.</p>

  <p>"Kusura bakma," dedim. "Kesinlikle yasak araba sürerken."</p>

  <p>Yeşil düğmeye bastım.</p>

  <p>"Ver şu telefonu bana!"</p>

  <p>"Buyrun, Ernst Moberg!" diye yalan attım.</p>

  <p>Amcam o kadar çok gürültü yapıyordu ki arkadaki tuvalete girmek zorunda kaldım.</p>

  <p>"Alo? Mobergle mi görüşüyorum?"</p>

  <p>Kadın, yaşı genç. Genç kız.</p>

  <p>Sesimi bir ton kalınlaştırdım. "Evet. Konu nedir?"</p>

  <p>"Barkvik’te bir cinayet işlendi," dedi.</p>

  <p>"Bundan haberim var," dedim. "Yoldayım şimdi. Kiminle görüşüyorum?"</p>

  <p>"Bunun bir önemi yok," dedi kız.</p>

  <p>Vay canına, diye düşündüm. Hiç kafası çalışmıyor mu bu kızın? Elimdeki aletin nasıl çalıştığını anlamıyor mu? Birkaç dakika içinde onun adını bulabileceğimi? Ama belki de zeki bir tipti. Başka birinin cep telefonundan arıyordu. Bilinmeyen bir numaradan.</p>

  <p>"Sorun değil," dedim. "Adınız Aslaug Beate Bröttum ya da buna benzer bir şeyse sizi anlayabiliyorum."</p>

  <p>"Hayır," dedi. "Yalnızca ben şey istemiyorum..."</p>

  <p>"Konuya karışmak istemiyorsunuz," dedim. "Anlıyorum. Normal insanların büyük bir çoğunluğu bir cinayet araştırmasına adlarının karışmasını istemezler. Ama bana telefon ettiğinize göre bu, olanlar konusunda bir şeyler biliyor olabileceğiniz anlamına gelir, öyle değil mi?" Bir anlık zayıflık gösterseydim neredeyse ona polise telefon etmesini öğütleyecektim ama neyse ki aklımı başıma topladım.</p>

  <p>"Bunu yapanın Hâkon Leirvik olmadığını biliyorum," dedi çabucak. Soluk alışlarını duyuyordum. Bunu yapanın Hâkon Leirvik olmaması onun için önemliydi.</p>

  <p>"Onun adına iyi bir şey," dedim. "Kim bu Hâkon Leirvik?"</p>

  <p>"Akşam tutukladılar onu," dedi. "Polis. Ama bunu yapan o değil. Olamaz. "</p>

  <p>"Anlıyorum," dedim. "Ama şimdi bana Hâkon Leirvik’in kim olduğunu anlatmanız gerekiyor! "</p>

  <p>"Şey... Kruuse’nin bahçıvanı ve her işe koşan adamıydı. Kruuse’ye en küçük bir kötülük bile yapacak biri değil!"</p>

  <p>"Soru şu. Bu söylediğiniz yalnızca sizin düşünceniz mi?" dedim. "Yoksa böyle olmasını mı istiyorsunuz. Şayet suç mahallinde olmadığını kanıtla ya biliyorsanız o zaman polise haber vermeniz gerekir!"</p>

  <p>Yine de polisten kurtulamamıştım.</p>

  <p>"Suç mahalli?"</p>

  <p>Tıpkı annem gibiydi. Polisiye romanlar okumuyordu.</p>

  <p>"Örneğin cinayetin gerçekleştiği sırada onunla birlikteydiyseniz. Ya da orada olamayacağını kesinlikle biliyorsanız."</p>

  <p>"Kendi ayağımla Gundersen’le konuşmaya gider miyim ben!" dedi öfkeyle. "Kalın kafan çalışmıyor mu senin? Ne dediğimi duymuyor musun? Bunu yapan o olamaz!"</p>

  <p>"Gundersen kim?" dedim.</p>

  <p>Telefonu kapadı.</p>

  <p>Belki de benim bu kadar kalın kafalı olmam ona fazla gelmişti. Numarasını kendi cep telefonuma kaydettim, Ernst Amca’nınkinden sildim.</p>

  <p>Amcam öfkeden köpürüyordu.</p>

  <p>Biraz yatışsın diye telefonunu ona verdim.</p>

  <p>"Kimdi?"</p>

  <p>Wilhelm Kruuse'yi döverek öldürenin Hâkon Leirvik olamayacağını düşünen bir hanım," dedim. "Suçlunun Hâkon Leirvik olmaması onun için çok önemliymiş gibi konuşuyordu."</p>

  <p>"Tutuklananın adı bu," dedi amcam. "Anladığım kadarıyla pazartesi günü mahkemeye çıkaracaklar onu. Kadının söyleyeceği somut bir şey var mıydı? Yaşlı mı? Genç mi?"</p>

  <p>"Genç," dedim. "Hayır. İşin içinde çok fazla duygusal şey varmış gibiydi. Ve bir de Gundersen’le kesinlikle konuşmak istemiyordu, artık o her kimse."</p>

  <p>"Tom Gundersen," dedi Ernst Amca. "Oradaki komiser. Eski günlerden biraz tanıyorum onu. Ben de onunla konuşmayı istemem ama bunu yapmak zorundayım."</p>

  <p>Numarayı kontrol ettim.</p>

  <p>Abonenin adı Lise Svendsen. Barkvik.</p>

  <p>Kaç yaşında? On beş? On altı? On yedi? Söylemek zor ama yaklaşık benim yaşlarımda. Bir kız niye bölgenin şerifiyle konuşmak istemez? Adamın saç stilini beğenmediği için değil herhalde. Büyük olasılıkla Lise Svendsen’in yasanın uzun koluyla birtakım kötü tecrübeleri olmuştu. Belki Norveç yasalarına çok da uygun olmayan birtakım etkinliklerde bulunmuştu. İnsan Barkvik gibi ücra bir yerde ya da yakınlarında yaşıyorsa o zaman bunu yapmak için ortalamadan biraz daha zeki olmak zorundaydı. Ve Lise Svendsen böyle olmadığını şimdiden kanıtlamıştı. Şayet başka birinin cep telefonunu kullanmadıysa ve adı Lise Svendsen’den bambaşka bir şey değilse.</p>

  <p>İnternette bulduğum bilgilere göre Wilhelm Kruuse baltayla karşı karşıya kalmadan önce tam 64 yıl altı gün yaşamıştı. Son on yıldır yalnızdı ve yaklaşık dört yıldır da eski armatördü.</p>

  <p>"Her şeyini satmış," dedim amcama. "Londra’da bir gemicilik firmasına. Devredeceği hiç kimsesi yokmuş."</p>

  <p>"Bir oğlu vardı," dedi amcam.</p>

  <p>"Öyle," dedim. "Varmış. Knut Wilhelm. On sekiz yaşında ölmüş. 1981’de."</p>

  <p>"O kadar zaman geçmiş mi? Hatırlıyorum. Bir araba kazasıydı."</p>

  <p>"Araba sürerken bir şeyleri kurcalıyormuş herhalde," dedim.</p>

  <p>Çünkü Ernst Amca tam da bunu yapıyordu o anda. Bir gözü cep telefonunun ekranındaydı. Bir gözü de yolda. Yüz yirmiyle gidiyorduk. Sel gibi yağmurun altında.</p>

  <p>"Numarasını çıkaramıyorum o kızın," dedi. "Şu telefon edenin. Adı neydi?"</p>

  <p>"Adının ne olduğunu söylemedi."</p>

  <p>"Bana içecek bir şey ver," deyip telefonu yanındaki koltuğa attı.</p>

  <p>Buzdolabını açtım. Boş.</p>

  <p>"Peki, öyleyse bir sonraki benzin istasyonuna giriyoruz. Tankı da doldurmam gerekiyor."</p>

  <p>"İyi, ben acıktım."</p>

  <p>"Daha yeni yemedik mi?"</p>

  <p>"Hayır, daha yeni yiyen sensin."</p>

  <p>"Bu konuda işe yarayacak başka bir şey buldun mu?" "Hâkon Leirvik’in adı hiçbir yerde geçmiyor, bunun ne anlama geldiğini bilemiyorum."</p>

  <p>"Büyük olasılıkla hiçbir anlama gelmiyordur. Hizmetkârlardan biri işte."</p>

  <p>"Öyle bir şey yok ki artık. Niye onu içeri atmışlar sahi?" "Cesedin onun evinde bulunmasıyla bir bağlantısı olsa gerek. Daha doğrusu Kruuse’den kiraladığı evde."</p>

  <p>"Bu o kadar akıllıca bir şey mi?" dedim. "Adamın kafasını tam da orada kırmak?"</p>

  <p>Ernst Amca güldü. "Belki de o kadar akıllı bir adam değildir. Söylesene bana, bizim paçavrayı okuyor musun hiç? Yeni Polisiye Dergi’yi?"</p>

  <p>"Evet," dedim. "Sanırım anlıyorum. Norveç’teki cinayetlerin çoğu evde işleniyor. Şimdi olduğu gibi söz konusu iki yaşlı adamsa genelde işin içinde alkol de oluyor. Oturuyorlar, birlikte kafayı çekiyorlar, sonra bir tanesi bir şey söylüyor, bu ötekinin hiç hoşuna gitmiyor. "</p>

  <p>"Tombala!" dedi Ernst Amca.</p>

  <p><a id="bookmark6"></a></p>
</body>
</html>
