<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-weight:bold;">4. Bölüm: Başka Bir Lise Svendsen</span></h1>

  <p>Bu doğru olamaz, diye düşündüm. Tatil, tamam. Üstelik de Barkvik’te hafta sonu tatili. Buraya koymak için ellerinde adam olmayabileceğini biliyordum. Ama telefonu bile açmamışlardı. Körfezin öteki yakasında şerif ofisinin penceresinde ışık vardı. Demek Leirvik'le uğraşıyorlardı daha. Belki o yırtık pırtık telefon kataloğundaki numara da telefon kulübesinin kendisi gibi başka bir döneme aitti.</p>

  <p>Kızıl saçlı adam telefon kulübesinin önünden geçti. Yitirilmiş bir savaştan yeni çıkmış gibi görünüyordu.</p>

  <p>İçimdeki izci çocuk kontrolü ele aldı. Diyarı çıktım, yardıma ihtiyacı olup olmadığını sordum.</p>

  <p>"Cehennemin dibine git" diyen adam zombi gibi yürümeyi sürdürdü.</p>

  <p>Onun yerine karavana gittim. Bir kahve doldurup bilgisayarımı açtım. Yeniden Barkvik belediyesinin tayfasına girdim. "Barkvikliler" başlığı altında 145 sayfa buldum. Tek bir Lite Svendsen yoktu. Akşam haberlerinin tekrarını izlemek için televizyonda ikinci kanalı açmak üzereydim ki listenin biraz yukarılarında bir adres gözüme çarptı. Tanıdık bir ad. Leirvik. Ama Hâkon değil de Tor Leirvik. Tor Leirvik’in 1995'ten bu yana güncellenmemiş olan sayfasında sporla ve doğa yaşamıyla ilgilendiği yazıyordu. Fotoğraf albümüne girdiğimde geleneksel Tor ve ailesi fotoğrafları gördüm, üstelik de "Krok Ormanı'ndaki kulübelerinin önünde" çekilmişti, Tor'un üzerinde oduncu gömleği ve kot pantolon vardı, karısı Lise kırmızı anorak giymişti. Yanında annesinin pantolonunu çekiştirmekle uğraşan yarı arkası dönük bir çocuğun elini tutuyor. Anne ve baba gülümsüyor. Güneş parlıyor.</p>

  <p>Tam bir doğa cenneti yani. Neredeyse arkada bir yerde saka kuşlarının cıvıltısını duyacak gibi oluyor insan.</p>

  <p>Sonra öteki fotoğraflara baktım. Leirvik ailesi teknede, dağlarda, evin bahçesinde. Yalnızca üçü. Anne, baba ve çocuk. Bir kız. Ida. Beş altı yaşında. Milyonlarca benzeri bulunan bir kişisel sayfa. Tek eksik olan şey bir köpek, bir tavşan ya da bir kedi. Tor Leirvik zamanlamalı kamerasıyla ailesinin fotoğraflarını çekmediği zamanlar neler yapıyordu, örneğin neyle yaşıyordu bu konuda hiçbir yerde tek bir söz yoktu. Bağlantılar? Sıfır. Tor Leirvik’in o dönemde tek bir şeyle uğraştığı sonucunu çıkarmak kolaydı. O da ailesi.</p>

  <p>Telefon kataloguna baktım.</p>

  <p>Barkvik’te tek bir Leirvik vardı. Hâkon Leirvik. Şimdi bir taş atımı uzaktaki çıplak bir hücrede yatmış ter döken adam.</p>

  <p>Pekâlâ. Demek oğlu kasabadan taşınmıştı. Ve eski karısının adı -yani şayet düşündüğüm gibiyse- Lise Svendsen’di. Annemle babamın ayrıldığı zamandan anladığım kadarıyla ev kadınlarda kalıyordu. Ve çocukların velayeti de. Ama ben bu istatistiği bozmayı başardım, zira bir kez savaşları biter bitmez ikisiyle de hiçbir ilişkim olmamasını istedim.</p>

  <p>Norveç telefon kataloğunu araştırdığımda Tor Leirvik’i Moss’ta buldum.</p>

  <p>Ona telefon etmedim. Bunu yapmak içimden gelmiyordu. Şu anda tıpkı babası gibi o da yatmış tavanı seyrediyor olmalıydı.</p>

  <p>Üstelik: bu iş b ya da c sınıfı işlere düşüyordu.</p>

  <p>Telefon etmem o kadar da önemli değildi.</p>

  <p>Ida Svendsen ya da Leirvik, Ernst Amca’yı annesinin cep telefonundan aramıştı. Dedesinin gemi sahiplerini baltayla öldüren türden bir insan olmadığını bildirmek istiyordu ve bence bu güzel bir davranıştı. Belki de Hâkon Svendsen iyi huylu ihtiyar bir ayyaştı yalnızca.</p>

  <p>Yatağımı kurup yattım. Yorgunluktan turşum çıkmıştı ama Ernst Amca gelene kadar uyuyamayacağımı biliyordum. Böyle kentin tam ortasında karavanda yatmak hoş bir şey. Trafiğin seslerini duymak, geçen insanların kısık konuşmalarını dinlemek. Dışarıda yürürken tek gördükleri şey park etmiş bir karavan. İçinde insan olduğunu düşünmüyorlar. Neredeyse görünmez olmak gibi bir şey. Bir keresinde Oslo’nun göbeğinde, Majorstua’da bile gecelemiştik. Amcam içkiye hayır diyememiş, bir iki kadeh fazla içmişti. Yattığımız yerden başkentin sarhoş gürültüsünde yalnızca bir iki kadehten çok daha fazlasını içmiş insanları dinlemiştik. Ama hiç kimse bizi rahatsız etmemişti. Geçenler park etmiş bir karavandan başka bir şey görmüyorlardı.</p>

  <p>Yine bir cumartesi gecesi, diye düşündüm, ama Barkvik sakindi. Arada sırada meydana doğru giden bir araba geçiyor, pencereden içeri mırıltılar geliyordu ama genelde çok sessizdi. Saatimin fosforlu kolları neredeyse yarım olduğunu gösteriyordu.</p>

  <p>Birisi kapıyı açmayı denediğinde bir an için gelenin Ernst Amca olduğunu düşündüm ama o değildi elbette. O olsaydı anahtarı kilide sokardı. Bunu kafama sokmak için kaç kere yinelemiş olduğunu hatırlamıyorum. Karavanda asla kapıyı kilitlemeden yatmayacağımı yani.</p>

  <p>Kapı kolu kıpırdadı. Neredeyse hiç ses çıkmadı.</p>

  <p>Sonra bir anda bırakıldı, koşan ayakların seslerini duydum. Yüreğim ağzıma geldi, fırlayıp küçük banyoya koştum; oranın penceresi aralıktı. Ama küçük aralıktan amcamın yanına park ettiği konteynırın ince bir şeridinden başka bir şey göremiyordum.</p>

  <p>Yeniden gidip yattım. Daha yorganı üzerime çekmemiştim ki amcamın anahtarı kilide sokuldu. Emin. Sessiz. Metale çarpan metal.</p>

  <p>"Uyuyor musun?"</p>

  <p>Kapıyı arkasından çekip kilitledi ama ışığı açmadı.</p>

  <p>"Kütük gibi," dedim. "Şimdi burayı ziyaret etmeyi düşünen bir tip vardı kapıda ama bir nedenle senden korktu anlaşılan."</p>

  <p>Bir tip ya da bir kız, diye düşündüm.</p>

  <p>"Emin misin?"</p>

  <p>"Eminim elbette. Biri arabaya girmeyi denedi. Sanırım senin bunu yapanı görüp görmediğini sormanın bir anlamı olmayacak."</p>

  <p>"Yok. Hiçbir şey görmedim." Bir sigara yaktı, yatağın kenarına oturdu. "Sarhoşun tekidir mutlaka."</p>

  <p>"Evet," dedim. "Hapisten kaçmış Leirvik olmadığı kesin.</p>

  <p>O derin soluklarından birini aldığında kıvılcımın tütünün ve kağıdın içine işleyişini gördüm. Sonra berbat bir şekilde öksürmeye başladı. Bütün sağ akciğerinin burkulup ağzına kadar yükselişi geldi gözümün önüne.</p>

  <p>"Belki tütününün markasını değiştirsen iyi olur," dedim. "Biraz daha az kuru bir taneyi deneyemez misin?"</p>

  <p>"Sen neler yaptın?" Öksürükler.</p>

  <p>"Hiçbir şey. Bir Vietnamlının neredeyse kafamı koparacağından, uyuşturucuyla kafayı bulmuş bir kız için kapıldığım hayallerden, iki sersemin bir adamı ağzından kan gelene kadar tekmeleyişine tanık olduğumdan söz etmenin bir anlamı yoktu. Şu küçük hırsızlık girişimi yeterliydi. Yani hırsızlık girişimiydiyse."</p>

  <p>"Peki ya sen?" dedim. "Bir şeyler yeyip içtin mi? Önceden bilmediğin bir şeyler öğrendin mi bari?"</p>

  <p>Başını salladı. "Evet. Hayır."</p>

  <p>Tam savunma.</p>

  <p>"Sanırım yarın eve gidebiliriz. Durum çok açık görünüyor. Kristin de öldürenin o adam olduğundan çok emin. Yani Leirvik demek istiyorum. Kruuse’nin aslında içkiyi bıraktığını söylüyor. Bunun için tedavi falan da görüyormuş ama her sonbahar bir kere böyle dağıtırmış. O zaman bir iki hafta boyunca Leirvik’le birlikte kafayı çekermiş. Buralarda herkes biliyor bunu. Daha önce birkaç kez epey kötü kapıştıkları da bir sır değil."</p>

  <p>"Ne kadar kötü yani?"</p>

  <p>"Daha çok bağırış çağırış, biraz gürültü. Birbirlerinin gözünü morartma türünden şeyler. Yani sözün kısası oturup birlikte kafayı çeken iki ihtiyar için olağan durumlar."</p>

  <p>"O kadar da değil."</p>

  <p>"Yok, bunda haklısın Fillip. Kruuse çapında bir adamın oturup yanında çalışanlardan biriyle oturup kafa çekmesi biraz tuhaf. Ama birbirlerini bütün yaşamları boyunca tanıdıklarını da göz önünde bulundurmalısın. İkisi de burada doğmuşlar. Yalnızca işçi ve işveren değiller, aynı zamanda dostlar."</p>

  <p>"Evet," dedim. "Ama mantıklı olanı Kruuse’nin Leirvik’i kapı dışarı etmesi olurdu. Yani, şayet onu içmeye kışkırtan şeyin ta kendisi Leirvik’in orada yaşıyor olmasıysa. Yılda bir kez dağıtmasının nedeni Leirvik’se."</p>

  <p>Amcam omuzlarını kaldırdı. "Leirvik’i kapı dışarı etmemesinin nedeni de bu olabilir pekâlâ. Zaman içinde alkoliklerin kendilerine özgü tuhaf bir mantıkları olduğunu anlayacaksın. Ya da... Aslında insan pek de o kadar mantıklı bir yaratık sayılmaz. Her zaman mantık dışı şeyler yaparız."</p>

  <p>"Bu akşam sana karşı çok dürüst davranmadım. Buraya gelirken yolda sana telefon edenin numarasını yazmıştım." "Ve?"</p>

  <p>"Numaranın sahibinin adı Lise Svendsen."</p>

  <p>"Peki. Lise Svendsen cinayeti Leirvik’in işlemediğini anlatmak için sana telefon ediyor."</p>

  <p>"Yok, tam olarak öyle değil. Telefon eden kızıydı. Adı Ida. Bütün bunlarda ilginç olan tek şey Lise Svendsen’in bir zamanlar Tor Leirvik’le evli olması."</p>

  <p>Amcam ayağa fırladı, sigarasını lavaboda söndürdü. "Bunun çok ilginç bir şey mi yoksa yalnızca birazcık mı ilginç olduğu konusunda anlaşalım mı seninle."</p>

  <p>Tamam. Son söz Ernst Amca’nın.</p>

  <p><a id="bookmark9"></a></p>
</body>
</html>
