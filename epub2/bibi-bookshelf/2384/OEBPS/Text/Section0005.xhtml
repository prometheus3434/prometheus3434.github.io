<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">3. Bölüm: Barkvik’te Kargaşa</span></h1>

  <p>Yol boyunca yürüdüm. Çok uzun sürmedi. Otelin arkasında arabalara kapalı bir yolda bir kitapçı ve birkaç başka dükkân vardı ve hemen hemen hepsi de bu kadardı. Yürüyüş yolunun sonu bir derenin üzerindeki bir köprüye açılıyordu, buradan sonra villalar başlıyordu. Yamacın yukarılarında bir iki çiftlik bile seçebiliyordum. Barkvik kasabayla köy karışımı bir yerdi. Ülkede Barkvik’e benzer binlerce yer olmalı. Bir yıl önce Ernst Amca’yla birlikte yukarılara, Kuzey İsveç’e doğru bir yolculuğa çıkmıştık. Issız topraklar uzanıyordu. İsveçliler çok sayıda köyü boşaltmışlardı, en azından Stockholm’ün kuzeyine düşen bölgelerde. Norveç’teyse en ücra yerlerde bile birileri yaşıyordu. Barkvik’te doğup büyümenin nasıl bir şey olabileceğini gözümün önüne getirmeye çalıştım ama pek fazla bir şey bulamadım. Bildiğim kadarıyla pekâlâ iyi bir şey de olabilirdi, özellikle başkaları nasıl davranıyorsa tam olarak aynı şekilde davrandığınız sürece. Başka bir deyişle bana göre değildi bu. Ben her yerde göze batan, başkaları durduğunda yürümeyi sürdüren, atla dediklerinde yerimden kımıldamayan bir tipim. Oslo’da bile yıllar içerisinde bu özelliğim yüzünden epey bir sopa yedim. Onuncu sınıftan sonra daha fazla okula gitmeye dayanamamam bir rastlantı değil. Tuvaletlerin dibini yakından görmek zorunda kalmak hiç de hoşuma gitmemişti. Daha fazlasını istemiyordum. Yetişkinler benim tembel bir bok çuvalı olduğum kararını verdiler, benim için dert değildi. Onlara güvenmiyordum zaten.</p>

  <p>Yani Ernst Amca dışında.</p>

  <p>Barkvik şerif ofisi limanda bir taş binaydı. İkinci katta birkaç pencerede ışık vardı. Yukarıda fazla mesai yaptıklarını düşündüm. Şimdi bütçede bir gedik açılacaktı. Gazetelerde kimi yerlerde polisin cumartesi pazarları çalışmaya yetecek parasının olmadığını okumuştum. Kimileri için iyi bir durum ama çoğunluk için kötü. Ama Hâkon Leirvik’i gidip evinden alacak paraları vardı, üstelik de bir cumartesi sabahı telefon etmiş olmasına karşın. Gülmeden edemedim. Belki de burada polislerin biraz daha rahat harcama yapabilmelerinin nedeni ölen Kruuse’nin ödediği vergilerdi.</p>

  <p>Durdum. Önlerinde uykusuz bir gece bekleyenler yalnızca polisler değil, diye düşündüm. İçeride bir hücrede gariban bir ihtiyar oturmuş, ertesi sabahın ona ne getireceğini bekliyordu. Kruuse’yi o mu öldürmüştü? Acaba herhangi bir şeyi hatırlayabilecek durumda mıydı? Ernst Amca’nın bir zamanlar söylediği bir şey geldi aklıma: Bir cinayet davasında yalnızca kurbanlar vardır. Katil. Ölen. Onları tanıyan, onlarla akraba olan herkes. Acaba ben başka bir insanın yaşamına son vermiş olma durumuna düşebilir miydim? Evet. Kesinlikle. Pek çok kez birilerini öldürmek istediğim olmuştu. Alkol ya da uyuşturucu kontrolümü elimden almış olsaydı neler olabilirdi? Örneğin Gunnar Hagen ve ben oturup içki içseydik. Sonra önden o gidip yatsaydı, ben de oturup onun daha ilkokul birinci sınıftan beri başıma açtığı bütün o sıkıntıları düşünmeye başlasaydım. Şöyle ufak bir kestirmeyle bu işe son verme olasılığı kesinlikle olurdu. Öte yandan, bizim böyle bir durumda kendimizi bulma olasılığımız da pek yoktu. İleride sert içkileri çok sevmeye başlasam bile kafa çekmek için arkadaş olarak onu seçmezdim kesinlikle.</p>

  <p>Ama Kruuse ve Leirvik birbirlerini seçmişlerdi.</p>

  <p>O kadar farklı olmalarına karşın.</p>

  <p>Bence bu tuhaftı.</p>

  <p>Aslında genelinde çevrede çok fazla tuhaflık vardı bence. Örneğin iskeleden aşağı doğru yürürken bu tanrının bile terk ettiği yerde yüksek bir müziğin çaldığını duymak bana çok garip gelmişti. Dükkânlar ve ofisler kapanalı çok olmuştu. Yolun bir tarafında yalnızca karanlık depo binaları, öteki tarafında ise küçük tekne limanı vardı. Belki de bir teknede ya da yatta parti verdiklerini düşündüm. Otel dışında bu saate kadar açık bir yerin olacağını düşünmek çok zordu.</p>

  <p>Ama başka pek çok durumda olduğu gibi burada da yanılmıştım. Büyük bir çöp konteynırının çevresini dolaşmak için yolun üzerine çıkmam gerekti. Konteynırı geçtikten sonra birden kendimi döküntü bir sokak lokantasının önünde buldum. Kapı açıktı, içeride bir repçi Atlantik Okyanusu'nun öteki tarafında bir gettoda işlerin nasıl gittiğini anlatmaya çalışıyordu. Sıkı yerdi belli ki. Sıkı müzik. Altın zincirler takmış, saçlarını kazıtmış şapşalların, mekanik bir müzik eşliğinde kendilerinden geçip çırpınmaları benim tarzım değil. Kapının sağ tarafında taş devrinden bu yana silinmemiş, belki o zaman bile silinmemiş büyük bir pencere vardı. Işık yemek lekeleri ve sigara dumanından yağlı bir tabakanın arasından dışarı sızıyordu. Tezgahın üzerinde insanı kalp krizi ve başka ani ölümlere götüren yemeklerin reklamları olan solmuş posterler gördüm ve bu iştah açıcı manzaraların altında Asyalı bir tip, elinde yahni olduğunu tahmin ettiğim bir şeyle yürüyordu. Ağzının kenarında, sarma sigara biçiminde bir nane şekeri de olabilirdi, ama büyük olasılıkla Norveç’teki yabancılara verilen kursların, uyuşturucu dersini asmıştı. Pencerenin yanındaki bir masada benim yaşlarımda üç genç oturuyordu, onlar da yasaya falan aldırmıyorlardı. Masada, boş kâğıt bardak ve yemek ambalajı yığınının ortasında koca bir gürültü makinası durduğu yerde zıplıyordu. Üçü de repçiyi dinleyip Barkvik ve Bronx arasında ortak çizgiler ararken yıkılmış gibi görünüyorlardı. Ya da aradıkları bütün sefaleti Sağlık Bakanlığı’nın bir nedenle gözünden kaçmış olan bu izbede bulabileceklerini yeni keşfetmişlerdi. Ya da varoluş bunalımları yaşıyorlardı.</p>

  <p>İlk düşündüklerim bunlardı.</p>

  <p>İkinci düşüncem şimdi ayvayı yedim oldu.</p>

  <p>Çünkü o üçü kesinlikle beni görmezden gelmemişlerdi. Dışarı taşan korkunç yanık yağ kokusuna karşın başımın derde girebileceği kokusunu almıştım. Midemin en dibinde sert bir yumru oluşmuştu. Dediğim gibi bu tür şeyler konusunda epey bir tecrübem vardı. Neredeyse bu konularda uzman olduğumu bile söyleyebilirim. Bu yüzden örneğin şu üçü benimle Oslo’da ya da dünyanın bu taraflarındakilerin söyledikleri şekliyle "içerilerde" işlerin nasıl gittiği konusunda biraz gevezelik etmek isterlerse hiç şansım olmadığını biliyordum. Ya da kafamda bir iki çatlak açmak isterlerse. Otele, ışıklara çok uzaktaydım ve üstelik koşma riskini göze alamazdım. Burası onların çöplüğüydü. İkisi erkek biri kızdı. Oğlanlardan biri öteki ikisini güldüren bir şey söyledi, sonra ayağa kalktı.</p>

  <p>Yapılacak tek bir şey vardı ve bunu hemen yapmam gerekiyordu. Yani girer girmez kartları masaya açmak zorundaydım. Daha önce birkaç kez bu sayede işlerim yolunda gitmişti. Kötüye gitse bile bir kafede sopa yemek karanlık bir köşede pataklanmaktan bin kere daha iyiydi. Biraz şansım varsa Vietnamlının bir yerlerde bir telefonu olabilirdi, hatta bunu kullanmayı bile düşünebilirdi. Bu yüzden çabucak içeri girdim, işaret parmağımı teybin durdurma düğmesine bastırdım.</p>

  <p>İnanılmaz bir sessizlik çöktü.</p>

  <p>"Haydi bakalım," dedim. "Buralarda hayat var mı bakalım, yoksa hafta sonları kuyu kazmakla mı geçiyor?"</p>

  <p>Yanlış alarm. Uyuşturucudan maymuna dönmüşlerdi. Ayağa kalkan tip yeniden plastik sandalyeye yığıldı.</p>

  <p>Vietnamlı kıkırdadı.</p>

  <p>Sandığımdan daha fazla korkmuşum meğer. Şimdi kalbim hızla çarpıyordu, ağzımın içi bir çöl kadar kuruydu.</p>

  <p>"Bir kola!" dedim.</p>

  <p>Vietnamlı hayır der gibi başını salladı ama güler yüzü hiç değişmemişti. "Hayır, kapalıyız."</p>

  <p>Buzdolabı dışarıdaydı. Gittim, kendime bir kola aldım. Buz gibi soğuktu, müthiş iyi gelmişti.</p>

  <p>"Başkalarının kuyusunu kazan..." diye konuşmaya başladı kız, sonra masanın üzerindeki çerçöpün üzerine uzandı. Yan gözle ona baktım. Felaket güzel bir yaratıktı. Bu ücra yerde büyümüş olabilirdi pekâlâ, ama atalarının bambaşka bir yerden gelmiş olduğu kesindi. Büyük büyük annelerinin hiç sözünü etmesek bile. Irak? Lübnan? Söylemesi zor. Uzun saçları o kadar karaydı ki neredeyse mavi parıltılar saçıyordu. Masanın üzerine öyle uzandığında kısa tişörtünün bitimiyle kot pantolonunun düşük beli arasından bir yay gibi beliren altın kahverengi sırtını görebiliyordum. Tanga giymişti.</p>

  <p>Vietnamlı kolanın parası konusunda söylenmeye başladı.</p>

  <p>Masaya oturdum. İki oğlan tam karşımdaydı.</p>

  <p>"Bütün bir eczaneyi mideye mi indirdiniz yoksa?" dedim.</p>

  <p>"Kimsin sen?"</p>

  <p>Kendimi tanıttım.</p>

  <p>Çocuklar adlarını söylemediler. Kız söyleyemezdi zaten.</p>

  <p>"Ve buralara bütünüyle kendi isteğinle geldin öyle mi?" dedi bir tanesi.</p>

  <p>"Tam öyle sayılmaz," dedim. "İşim var."</p>

  <p>"Buna inanacağımı mı sanıyorsun! Ne üzerineymiş peki işin?"</p>

  <p>Bir an için yalan söylesem mi diye düşündüm, ama işin aslından daha inanılmaz bir şey gelmedi aklıma, bu yüzden gerçeği söyledim. Yeni Polisiye Dergi için fotoğraf çektiğimi anlattım.</p>

  <p>Bunu çok gülünç buldular.</p>

  <p>Kız bile biraz canlanıp doğruldu. Belki de gizli hayali orta sayfa kızı olmaktı. Şayet böyleyse ikimizin gizli hayallerini birleştirebilir ve gerçeğe dönüştürebilirdik. Hayır. Ben böyle yetiştirilmemiştim. Ama kendimi olduğumdan daha iyi göstermeye de çalışmayacağım. Bu düşünce gerçekten aklıma geldi.</p>

  <p>"Bu palavrayla epey uzağa gidersin sen," diyen kız bir sigara yaktı.</p>

  <p>"O kadar da kolay olmaz," dedim. "Yani buradan daha da uzak bir yer bulmak."</p>

  <p>"Adın ne?"</p>

  <p>Adımın ne olduğunu bir kez daha söyledim.</p>

  <p>"Benimki Asha," dedi. "Barkvik’in kraliçesiyim ben! Ulf’la Jonny’ye sor inanmazsan!"</p>

  <p>"Asha gerçekten Barkvik’in kraliçesi mi?" diye sordum.</p>

  <p>"Yep," dedi Ulf. "Hiç kuşkun olmasın!"</p>

  <p>"Peki ya Hâkon Leirvik?" dedim. "İhtiyar Kruuse’yi onun geberttiğinden kuşkusu olan var mı?"</p>

  <p>Bu yemi yuttuklarını söyleyemeyeceğim. Bu tür şeylere aldıracak durumda değillerdi. Yine de bu soru, uyuşturucudan süngere dönmüş beyinlerinin içinde bir yerlerde bir şeyleri harekete geçirmişe benziyordu. Aslında böyle olması oldukça doğaldı. Çok önemsenecek bir şey değildi. Burası Barkvik’ti. Barkvik’te bir cinayet işlenmişti. Büyük bir olay.</p>

  <p>Ulf birden gülmeye başladı. Çirkin bir gülüştü bu. "Yok canım, pekâlâ Hong da olabilir!"</p>

  <p>"Çeneni kapa!" diyen Asha şimdi neredeyse kendine gelmiş gibi görünüyordu.</p>

  <p>Kafamın sol tarafında bir gölge hissettim. Ağır ağır döndüm.</p>

  <p>Kola’nın parasını hemen ödesem iyi olacaktı.</p>

  <p>Şimdi Hong parasını alıp dükkânı kapamak istiyordu. Korkunç bir süngüyü şakağıma iyice yaklaştırmıştı.</p>

  <p>"Tamam canım!" dedim. "Ödüyorum işte!" "Ödüyorsun ve gidiyorsun!"</p>

  <p>"Ödüyorum ve gidiyorum!"</p>

  <p>Süngüyü uzaklaştırdı, ben de paraları çıkardım.</p>

  <p>Ötekiler gülüyorlardı.</p>

  <p>"Siz de öyle! Yoksa polise telefon ederim."</p>

  <p>Bu gerçek olamaz! diye düşündüm. Elinde süngüsünü sallayarak dolaşıyordu, hem de daha yeni birinin kafasına balta yemiş olduğu küçük, sefil bir kasabada. Sonra da üstüne üstlük polise telefon etmekle tehdit ediyordu!</p>

  <p>Kendimizi kapı dışarı edilmiş bulduk; kapı arkamızdan hızla çarparak kapandı, bir perde hızla çekildi.</p>

  <p>"Hong iyidir," dedi Jonny. "Süngüsünü de o kadar ciddiye almaya gerek yok."</p>

  <p>"Elbette canım," deyip yanağımı oğuşturdum. Kan. Hayır. Hayal. Ben nasıl bir fotoğrafçıydım? Fotoğraf makinesini yanında taşımayan fotoğrafçı olur mu? Bu tam da şu konu dedikleri şeydi işte! "Çılgın Vietnamlı Ölüm Kasabası’nda süngüsüyle dehşet saçıyor! "</p>

  <p>"Peki şimdi ne yapalım? dedi Ulf.</p>

  <p>Ne yaparsak yapalım ama şu cehennemden gelme teybin sesini bir daha açmayalım, diye düşündüm. Koca teyp onun elindeydi.</p>

  <p>"Ben eve gidiyorum!" diyen Asha başka bir şey söylemeden meydana doğru yürümeye başladı.</p>

  <p>"Ben değil!" dedi Jonny.</p>

  <p>"Gelin tekneye gidelim," dedi Ulf.</p>

  <p>"Balıkların canı cehenneme!" dedim.</p>

  <p>Uzun uzun kahkaha attılar.</p>

  <p>"Benim yatmam gerek. Sabah erkenden kalkmak zorundayım."</p>

  <p>"Hey, bir dakika bayım..."</p>

  <p>"Bay Fillip," dedim.</p>

  <p>"Yeni Polisiye Dergi’de çalıştığını söylerken ciddi miydin sen?"</p>

  <p>"Evet," dedim. "En azından bütünüyle yalan sayılmaz. Amcam orada çalışıyor. Ben de arada sırada fotoğraf çekmede ona yardım ediyorum. Aslında neredeyse her zaman."</p>

  <p>Birbirlerine baktılar. Ne anlama geldiğini çıkaramadığım birtakım işaretler yaptılar birbirlerine. Uyuşturucu işaretleri. Ya da Barkvik işaretleri. Belki ikisi birden.</p>

  <p>Sonra arkalarını dönüp tek bir şey söylemeden yürümeye başladılar.</p>

  <p>"Oslo’dan geliyor olmama rağmen beni pataklayıp yüzüme tekme atmamanız büyük bir kibarlıktı! diye seslendim arkalarından."</p>

  <p>"Başka bir sefere!" diye yanıtladı Ulf.</p>

  <p>Birkaç dakika durdum, yüzer iskelelerin altında fışırdayan denizi dinledim. Sanırım aslında yürürsem Barkvik kraliçesiyle karşılaşacağımdan korkuyorum içimden. Yanlış anlaşılabilirdi. Bana bir tane yapıştırmaya kalksa nasıl olsa onunla başa çıkabilirdim. Ama böyle bir şeyden kaçınmayı yeğliyordum. Yani aslına bakılırsa benim asıl tercih edeceğim şey elbette onunla çok daha yakın olmaktı, ama o zaman bu akşamdan çok daha farklı olmalıydı her şey. Örneğin çok ama çok başka bir yerde olmalıydık ve benim takma dişli, altmışlık bir moruk olmadığımı anlayacak kadar kendinde olması gerekirdi.</p>

  <p>Biraz önce kapı dışarı atıldığım binadan bir ses geldi kulağıma. İkinci katta bir pencere açıldı. Hong’un silueti.</p>

  <p>Sağ elimi havaya kaldırdım. "Nasahaya! Kosei ho na gong!"</p>

  <p>Başını yana eğdi.</p>

  <p>Ah öğrenmek zorunda kaldığı bütün şu tuhaf Norveç lehçeleri!</p>

  <p>Yine de yakalamıştım Asha’yı. Yani şayet onun bir sokak lambasının altında durmuş, küçük bir gezi teknesinin güvertesine kustuğunun farkına varmamış olsaydım öyle yapmış olurdum. Küçükken biz böyle teknelere yarışçı derdik.</p>

  <p>Midesinde inanılmaz çok şey varmış. İçinden taşar gibi boşalıyordu.</p>

  <p>Gölgede durup bekledim.</p>

  <p>Bir süre sonra ağzını silip yürümeye başladı. Yürümek? Yalpalamak. Bir nedenle şimdi birkaç dakika önce kafede benimle konuşurken olduğundan daha kötü durumdaymış gibi görünüyordu.</p>

  <p>Meydana kadar onu izledim. Orada bir an durdu, çevresine bakındı. Sonra sağa keskin bir dönüş yaptı, Telgraf Dağı’na çıktıklarını tahmin ettiğim dik yokuşlardan birine tırmanmaya başladı. Ben yalnızca evlerin ve villaların üzerinde ağır, karanlık bir dağ kütlesi görebiliyordum. Gökyüzünden biraz daha karaydı, tam tepesinde işaret direği olması gereken kırmızı bir ışık vardı.</p>

  <p>O sırada olaylar çok hızla gelişti. Asha’nın hareketlerini izlemeye o kadar dalmıştım ki -olduğu yere yıkılacak diye biraz endişeliydim- meydanda başka insanlar olduğunun farkına varmamıştım. Ama şimdi tiryaki çetesinin otelin önündeki yerlerinden ayrılmamış olduklarını, bir adamın aralarından sıyrılıp koşar adımlarla meydana doğru yürüdüğünü gördüm.</p>

  <p>Bu deminki kızıl saçlıydı. Çirkin suratlı ve kulak tırmalayıcı kahkahalar atan adam. Şimdi nasıl bir ruh durumunda olduğunu söylemek kolay değildi ama yeniden keyfinin kötü kaçmış olduğunu tahmin ettim. Nereye gittiğini iyi biliyormuş gibiydi ve saldırgan görünüyordu. Aman Tanrım, diye düşündüm. Bütün bu zaman boyunca dışarıda dikilip sigara mı içmişti? Güzel bir akşam geçirmek diye buna derim. Yoksa birini beklediği için mi dışarıda duruyordu? Asha’yı? En azından şimdi onun peşinden gittiği çok kesindi. Asha’nın biraz önce gözden kaybolduğu dar sokaktan koşar gibi ilerliyordu ve hızına bakılırsa birkaç metre sonra yakalayacaktı onu.</p>

  <p>Sigara içenler bir an onun arkasından baktıktan sonra en sevdikleri meşguliyete geri döndüler. Zehirli dumanları boğazlarından ciğerlerine çektiler.</p>

  <p>Kapalı bir büfenin çevresinden dolanıp adamın peşinden gittim.</p>

  <p>Şanslıydım.</p>

  <p>Eski bir gaz lambası taklidine benzer bir şeyin altında durmuş kavga ediyorlardı. Onları çok açıkça görebiliyordum ama onlar beni göremiyorlardı. Büfeyle eski bir taş duvarın arasındaki koyu gölgelerin içinde duruyordum.</p>

  <p>Kahraman rolü oynasa mıydım? Hayır. Her şeyden önce ben aslında ödleğin tekiyim, ikinci olarak da durum oldukça kontrol altındaymış gibi görünüyordu. Adam durup kızın ceketini çekti, kız yoluna devam etmek istedi, ama aslında bütün bunlar iki tarafın da oldukça gönülsüz yaptığı hareketler gibi görünüyordu. Sanki böyle şeyleri daha önce de birkaç kez yaşamış gibiydiler. Arada sırada ikisinin de sesleri yükseliyordu ama ne söylediklerini duymak olanaksızdı. Yüzde yüz kesin olan tek şey ortada bir saldırı ya da tecavüz girişiminin olmadığıydı.</p>

  <p>Adam kızla konuşmak istiyordu.</p>

  <p>Kız eve gidip yatmak istiyordu.</p>

  <p>Hepsi buydu.</p>

  <p>Sonunda adam vazgeçti. Kız ayaklarını sert sert vurarak yokuşu tırmanmaya başladı, adam yine yalnız başına kaldı. Birden çok ufalmış gibi görünüyordu. Sanki içindeki hava boşalmıştı. Kolları iki yana sarkmış, başı öne eğik duruyordu. Omuzları sarsılıyordu. Ağlıyor muydu?</p>

  <p>Yetişkin birinin ağladığını gördüğümde çok fena olurum.</p>

  <p>Bu yüzden onun gerileyip yeşil bir çöp tenekesine tekme indirdiğini görmek belli anlamda rahatlattı beni. Çöp tenekesi bayırdan yuvarlana yuvarlana aşağı indi.</p>

  <p>"LANET OLSUUN!"</p>

  <p>Ayağını tuttu.</p>

  <p>Başka bir deyişle her şey yeniden yoluna girmişti. Birkaç saat önce televizyonda ne kadar kızgınsa şimdi de o kadar kızmış görünüyordu.</p>

  <p>Ama adamın otelin önündeki dev kül tablasının yanına dönmeyi düşünmediğini görünce onu gözden kaçırmamaya karar verdim. Kim olduğunu öğrenmek istiyordum. Ve bunu bulmak için de yapılacak en iyi şey onu izlemekti.</p>

  <p>Aslında böyle yaparak yolu çok uzatmış olduğum ortaya çıkacaktı, ama o sırada bunu bilmiyordum.</p>

  <p>Yürüyüş yolundan ilerledi, köprüyü geçti. Sarhoş muydu? Hayır. Yalnızca çöp kutusuyla olan hesaplaşmadan sonra sağ ayağı yüzünden biraz yalpalıyordu. Arada sırada sağ kolunu havada sallıyordu ama bu dengesini yeniden kazanmak için değildi. Otelde Edmund Frankel’in söylediklerini düşündüm. İnsan oturup kafayı çektiğinde birileri ters bir şey söylediyse ya da yaptıysa ona karşı kendini dolduruşa getirmesi çok kolay bir şeydi. Yalnızca iki yarım litrelikten sonra bile dolduruşa gelinebildiği kesindi. Önümde yürüyen adam kollarını sallayarak hayaletleri uzak tutmaya çalışıyormuş gibi görünüyordu. Hoş olmayan bir düşünce. Birilerinin söylediği ve şimdi kafasında dönüp durmaya başlamış olan bir cümle. Aramızı iyice açmıştım. Yol boyunca kolayca sapabileceğim yan sokaklar ve arkasına saklanabileceğim çitler vardı. Ama adam arkasını dönmedi.</p>

  <p>Sonra yan yollardan birine daldı.</p>

  <p>Çakılların üzerinde ayak sesleri duyuldu ama onu göremiyordum artık. Aramızda beyaz bir duvar vardı.</p>

  <p>Duvarın dibine gittim. Bekledim.</p>

  <p>Anahtar şangırtıları. Alçak sesle savrulan küfürler. Sonra kapının açıldığını duydum, bir kadın sesi o kadar yüksek fısıldıyordu ki çığlık da atabilirdi pekâlâ. "Bu saçmalığa son vermek konusunda aramızda anlaştığımızı sanıyordum. İşleri daha da kötüye götürüyorsun! Yeterince zorluk çekmediğimi mi sanıyorsun, bir de üstüne sen... Üstelik de sarhoş musun? Aman tanrım, en azından yetişkin adammış gibi davranamaz mısın? Rol olsa bile?"</p>

  <p>"Öyle duygusuzsun ki bir..."</p>

  <p>Ne diyeceğini şaşırdı. Zekice bir şeyler söylemek istiyordu ama beceremiyordu. Demek ki otelde yine de birkaç yarım litrelik götürmüştü. Üstelik de zamanının çoğunu dışarıda sigara içerek geçirmiş olmasına karşın.</p>

  <p>"Of, kapa çeneni! Orada mı duracaksın yoksa içeri girmeyi düşünüyor musun? Elinde tuttuğunun garaj anahtarı olduğunun farkında mısın?"</p>

  <p>"Pekâlâ, ben de orada uyurum o zaman! Biliyor musun, aslında bu düşünce bana çok cazip geliyor! Böylece en azından şeyden kurtulurum..."</p>

  <p>Kapı gıcırdayarak kapandı.</p>

  <p>Sırtımı tam da o garaja dayamış durduğumun o anda farkına vardım. Buradan uzaklaşmalıydım. Hem de bir an önce!</p>

  <p>Yoldan aşağı koştum. Köprüyü geçtim. Yürüyüş yoluna geldim. Bir sıraya oturdum. Bir martı köşeye sıkışmış bir pizza parçasını gagalıyordu. Burada çirkin bir şeyler var, diye düşündüm. Bir şeyler ters. Pek çok şey ters. Gece yarısı pizza yiyen martılar. Her yerde karşısına duvarlar çıkan asık suratlı bir tip. Neler oluyordu gerçekten? Ancak o zaman ne kadar yorgun olduğumun farkına vardım. Saate bakmak istemiyordum. Kesinlikle çok geç olmalıydı. Yani aslında çok geç ne anlama geliyordu ki? Ertesi gün saat onda basın toplantısına gitmesi gereken ben değildim. Kafamın arkalarında bir yerlerde ilk anda ne olduğunu çıkaramadığım bir şey vardı. Kızıl saçlı ve Barkvik kraliçesinin başlattığı bütün o saçmalıklardan önce yapmaya karar verdiğim bir şey. Sonra ne olduğunu buldum.</p>

  <p>Lise Svendsen!</p>

  <p>Ama cep telefonu değil, diye düşündüm. Ne olursa olsun kesinlikle cep telefonu değil! Meydandaki telefon kulübesinde bir yaşam belirtisi var mıydı acaba?</p>

  <p>Varmış. Numarayı tuşladım, kız telefonu anında açtı. Bekliyor, diye düşündüm. Oturmuş iyi ya da kötü haberi bekliyor.</p>

  <p>"Ben Lise! Alo? Kim o?"</p>

  <p>Telefonu kapadım. Son konuştuğumdan bu yana Lise Svendsen yirmi otuz yıl yaşlanmıştı.</p>

  <p>Kızıl saçlı, yoldan aşağı yarasa gibi iniyordu. Uzun adımlar, havada sallanan kollar. Şimdi nereye gittiğini bilen bir havası vardı. Belli ki garajda gecelemek gibi bir planı yoktu.</p>

  <p>önümden geçene kadar hiç kımıldamadan durdum. Kendi dünyasına dalmıştı, yürürken bir şeyler mırıldanıyordu. Arada sırada sağ işaret parmağını havada sallayarak bir noktanın altını çiziyordu.</p>

  <p>Şimdi onun peşinden gitmek villa bölgesine çıkarken onu izlemekten daha da kolaydı. Tek bir kere bile arkasını dönmedi ama ben yine de uzaklığı koruyordum. Bu kez rıhtım boyunca giden yolda yürüyordu, daha birkaç dakika önce benim ve Asha’nın yürüdüğü yoldan. Hong’la konuşması gereken bir şey mi vardı? Süngülü adamla? Hayır. Kafenin önünden aynı hızla geçti, iskele boyunca yürümesini sürdürdü. Vietnamlının ikinci kattaki ışığının sönmüş olduğuna dikkat ettim.</p>

  <p>Limanın en ucunda eski tarz, ahşap bir yelkenlinin önünde durdu. Güvertenin altına düşen yerde ışık olduğunu görebiliyordum ve kısık bir müzik geliyordu.</p>

  <p>"Jonny!" Bir sopa yakaladı, teknenin gövdesine darbeler indirmeye başladı. Dünyanın hiçbir yerinde böyle bir şey cezasız kalmazdı ve deniz kıyısında yaşayan bir adamın bunu bilmesi gerekirdi. Tekne sahipleri kuşkusuz şu ya da bu tür davranışlara katlanabilirlerdi ama gözbebeklerinin cilasına yabancıların zarar vermesine değil. Ulf ve Jonny gerçekten de bu güzelim eski teknenin sahibi olabilirler miydi? Kesinlikle hayır. Üstelik ikisi de o kadar kafayı bulmuşlardı ki büyük olasılıkla teyplerinin çalmayı sürdürmesine karşın şimdi kütük gibi uyuyor olmalıydılar. Ne de olsa sonuçta sesi kısmışlardı. Şu teyplerinin günün yirmi dört saati açık olduğunu, ancak pil değiştirdiklerinde kapandığını tahmin etmek zor değildi. Onları gözümün önüne getirdim. Her biri kendi ranzasında, darbe seslerinin dışarıdan mı yoksa kendi kafalarının içinden mi geldiğini anlamaya çalışarak gözlerini kırpıştırıyor olmalıydı.</p>

  <p>Ama bunda yanılmıştım. Kızıl saçlı adam tekneye üç dört darbe indirmişti ki güvertede iki siluet belirdi.</p>

  <p>Adam vurmayı kesti. "Jonny? Şimdi benimle geliyorsun! Hemen..."</p>

  <p>"Hayal mi görüyorum sence Jonny!" Bu Ulf’ün sesiydi. "Sana vıdı vıdı edip duran bir hayalet gördüğümü sandım? Yoksa içeride gerçekten kanıyla canıyla biri mi var?"</p>

  <p>"Eve git!" dedi Jonny.</p>

  <p>"Tamam," dedi adam. "Ve sen de geliyorsun!"</p>

  <p>Garip bir sakinliği vardı. Sanki "sen de geliyorsun" sözlerini milyonlarca kez söylemişti ama ne Jonny ne de başka biri onunla bir yere gelmemişti. Bu yüzden sanki bir kez daha deniyordu, bir türlü vazgeçemiyordu. Sesinde öyle bir ton vardı. Bir tür zorakilik.</p>

  <p>Sonra bir anda konunun ne olduğunu anladım. Bunu daha önce de görmüştüm. Arvid okulu bırakıp şehirde takılmaya başladıktan sonra annesi ve babam böyleydi. Her gün onu arıyor, sıkıştırıyor, tehdit ediyorlardı ama Arvid Öyle çok eroin almış oluyordu ki seslerini bile duyuramıyorlardı. Şimdi bu çocukların aldıkları uyuşturucu eroin değildi, en azından bu gece değildi ama tablo tanıdıktı, Babanın ses tonu. Çok uzun zaman önce bir yalvarmaya dönüşmüş bir emir.</p>

  <p>Sonra ikisi karaya çıkıp adamı pataklamaya giriştiklerinde bu duayı yalnızca Şeytan’ın duymuş olduğunu düşündüm.</p>

  <p>Bakmaya dayanamadım, Öylesine çürümüştü ki her şey, Meydana koştum, telefon kulübesinden şerifin ofisini aradım.</p>

  <p>Telefonu açmadılar.</p>

  <p>Barkvik’te hafta sonu tatiliydi.</p>

  <p><a id="bookmark8"></a></p>
</body>
</html>
