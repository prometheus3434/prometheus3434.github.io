<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">2. Bölüm: Susamış Adamlar</span></h1>

  <p>Benzin istasyonlarını severim. Özellikle de karanlık ve kötü havalarda. Yol boyunca devasa, ışıklı uçan daireler gibi uzanırlar. Şimdi üstelik de kurt gibi aç, postacı kadar susamıştım. Bu yüzden yolun kenarında Statsoil levhası belirdiğinde hoş bir ziyaret için bütün koşullar tamamdı. Ernst Amca tankı doldurmakla uğraşırken ben yağmur altında koşarak açıklığı geçtim. Tezgahın arkasındaki kadın sırtı bana dönük duruyordu, içerideki tek müşteri de öyle. John Deere kasketini ensesine itmiş yaşlıca bir adamdı. O kadar kendi düşüncelerine dalmış gibi görünüyorlardı ki ilk aklıma gelen düşünce burada gerçekten de hiçbir tepki almadan kasayı rahatça boşaltabileceğim oldu. Ama sonra ikisinin de buzdolabı vitrininin üzerindeki bir televizyona gözlerini dikmiş olduklarını gördüm. Saat dokuzdu, Kanal 2’de akşam haberleri başlamıştı.</p>

  <p>"...konuyla ilgili olarak bir kişinin tutuklandığı bildirildi. Polis..."</p>

  <p>Gerisini duyamadım, çünkü öteki ikisi gibi ben de tablonun içine çekilmiştim. Aslında bu biraz tuhaf, kim bilir kaç kez görmüşümdür ekranda o lanet olası sahnenin tam aynısını. Ceketini kafasının üzerine geçirmiş bir şekilde şu ya da bu karakola götürülen yaşlı veya genç bir adam. Bundan asla bir şey anlamadım, özellikle de götürülenin suçsuz olduğunu öne sürdüğü durumlarda. Şayet ben suçsuz yere tutuklanmış olsam tersine kendimi göstermek isterdim. Orada olduğumu, gizleyecek bir haltımın olmadığını gösterirdim. Ceket - bu durumda seksenli yıllardan kalma pis bir şey - çok uzaktan bile "suçlu" diye bağırıyordu. Pekâlâ. Nereden bilebilirdim, belki de adam itiraf etmişti bile. Lise Svendsen’in bu konuda farklı bir görüşe sahip olmasına karşın. Ayrıca sıra kendine geldiğinde insanın başka türlü düşünmesi olasılığı da çok doğaldı. Yine de: Şu ceket saçmalığı bana çok kuşku uyandırıcı görünüyor. Hâkon Leirvik annemin deyişiyle hiç de "iyi bir izlenim" bırakmamıştı. Biraz önce bir eski armatörü baltayla öldürmüş ve bundan hiç de gurur duymayan bir adam gibi görünüyordu. Ama sonra haberi veren adam "bütün kasabanın dehşete kapılmış olduğu" konusundaki alışıldık yorumunu yaptığı sırada kameraman açısını döndürdüğünde gerçekten de bütün kasabanın orada olduğunu göstermiş oldu. İşte hepsi orada duruyordu. Ve gözlerini dikmiş bakıyorlardı. Genci yaşlısı. Aslında o kadar da dehşete kapılmış gibi görünmüyorlardı, yalnızca felaket meraklıydılar. Biz insanlar işte böyle imal edilmişiz. Başkalarının talihsizliklerini izlemeye bayılırız. Bir yerlerde okumuştum, cadı yakmaların ve halka açık idamların henüz sürdüğü dönemlerde bu çok işe yarayan bir buluşma yöntemiymiş. Tam bir parti. Şimdi artık zaman değişti. Artık ceketini kafasına çekip gizlenmeye çalışan ihtiyarlarla yetinmek zorundayız.</p>

  <p>İşte, insanlar şerif ofisinin önünde durmuş, kafalarını uzatmışlardı ve kısa bir an için ağzı açık bakan çoğunluktan çok daha farklı bir tavır takınmış olan başka bir tip gördüm. Kırklarında bir adamdı, yeşil bir parkası vardı, kıvırcık kızıl saçları havaya dikilmişti. Belli ki tepesi çok atmıştı ve bunun Hâkon Leirvik’in çirkin ceketiyle herhangi bir ilgisi olduğunu düşünmek için pek bir neden yoktu. Ya polisin Leirvik’i içeri atmasına sinirlenmişti ya da öfkesi Leirvik’in kendisine yönelikti. Sonra bir anda konu değişti, ekrana maliye bakanı çıkıp vergiler konusunda ustaca birtakım sözler etmeye başladı.</p>

  <p>"Tabi, tabi," dedi traktör kasketli adam. "Ayyaşın üstüne attılar suçu!"</p>

  <p>Tezgahtar kadın yalnızca kafasını sallamakla yetindi.</p>

  <p>Sosis ve bir kase patates püresi istedim. Kadın bu krallara yaraşır yemeği hazırlarken buzdolabına gittim, dört tane yarım litrelik soda aldım.</p>

  <p>"Hesabı şuradaki adama gönder!" deyip başımla tam o sırada içeri giren amcamı gösterdim.</p>

  <p>"Ekranda bir şey var mıydı?" diyen amcam da başıyla köşedeki televizyonu işaret etti.</p>

  <p>"Her zamanki sıradan şeyler," dedim. "Kafasını ceketiyle gizleyen adam."</p>

  <p>Tüm bu sözler kasketli adamın pek hoşuna gitmemişti. "O kadar da sıradan şeyler değil. Siz Oslolular böyle pisliklere alışık olabilirsiniz ama buralarda..."</p>

  <p>"Biz Homestrand’dan geliyoruz," dedim.</p>

  <p>"Kapa çeneni!" dedi amcam.</p>

  <p>Bunu bana söylüyordu.</p>

  <p>Kendini tezgahtar kadına ve yerel yurtsevere tanıttı, üzerinde Yeni Polisiye Dergi yazan kartvizitini havada salladı. "Bu olanlar hakkında siz ne düşünüyorsunuz peki? Kruuse’yi tanır mıydınız? Ya da Leirvik’i?"</p>

  <p>İhtiyar, kartviziti saygıyla inceledi. Sanki Nordea’dan VISA gold kartı kazanmış gibiydi. Bu dergiyi tanıyordu!</p>

  <p>Tezgahın arkasındaki kadın da biliyordu ama ihtiyar kadar etkilenmemişti.</p>

  <p>"Kruuse’yi hiç kimse tanımazdı," dedi ihtiyar. Ama ondan önce elini uzatıp adının Anders Antonsen olduğunu söylemişti. "Ama herkes onun kim olduğunu bilirdi elbette." "Buradan alışveriş ederdi," dedi kadın. "Yıllardır. Ve tek bir kötü söz sarfetmemişti."</p>

  <p>Kadının böyle bir bilgiyi niye verdiğini tam olarak anlayamamıştım. Anlayabildiğim kadarıyla insanların doldurdukları benzinin ve birkaç muzun parasını verirken kötü sözler etmeleri için pek de bir neden yoktu. Kadının Kruuse’nin genelde insanlar nasıl davranıyorsa öyle davrandığını söylemek istediği sonucuna vardım. Deli gibi zengin olmasına karşın yani.</p>

  <p>"Ya Leirvik?"</p>

  <p>Amcam parasını ödedi.</p>

  <p>İkisi birbirlerine baktılar.</p>

  <p>"Aksi kanıtlanana kadar masum!" dedi Antonsen havalı bir şekilde.</p>

  <p>Aslında öyle düşünmüyordu ama yine de iyi söylemişti. "Ayyaşın tekiydi işte!" dedi kadın amcama bozuklukları ve fişini verirken. "Kruuse gibi bir adamın onu yanında tutmasını anlamıyorum. Yıllar önce işten atmamış olmasını." "Eh," dedi Antonsen sesinde yapmacık bir masumiyetle. "Ortak ilgiler tuhaf şeylerdir."</p>

  <p>Tezgahtaki kadın kıkırdadı.</p>

  <p>"Ortak ilgiler mi?" dedim. "İkisi de kuş yumurtası mı topluyorlardı?"</p>

  <p>Antonsen sanki ona iyi bir ücret karşılığı cinsel hizmet vermeyi teklif etmişim gibi baktı bana.</p>

  <p>"Kruuse öyle içmezdi ama!" diye karşı çıktı kadın. "Yok," dedi Antonsen biraz da kendi kendine. "Öyle yapmazdı. Ama birlikte içerlerdi. Kruuse’nin canı sıkıldığında." Amcam Antonsen’in elinden bırakmamış olduğu kartvizitini işaret etti. "İlgisi olabileceğini düşündüğünüz bir şey aklınıza gelirse arayın beni."</p>

  <p>Tam dışarıdaki kötü havaya çıkacağımız sırada arkasını dönüp kuyruklu bir yalan attı: "Dergimiz bu tür haberler getirenlere iyi para öder!"</p>

  <p>Karnımı doyurdum. Ernst Amca arabayı sürerken soda içiyordu. Gök gürlüyor, şimşekler çakıyordu. Yağmur bardaktan boşanırcasına yağıyordu. Mavi bir ışıltının içinde yol kenarındaki bir levhada Barkvik 11 yazdığını okuyabildim.</p>

  <p>"İçeride söyledikleri şeylerin beş paralık değeri yoktu değil mi?" dedim. "Sen ne düşünüyorsun?"</p>

  <p>"Bence de öyle," dedi amcam. "Haklısın. Ama genellikle sonradan gelir bilgiler. İnsanlar oturup biraz düşündüklerinde."</p>

  <p>"Evet," dedim. "Posta kutusunda bir ödeme bulmanın eğlenceli olacağını anladıkları zaman."</p>

  <p>"Elbette. O ikisinden biri gerçek bir altın yumurtanın üzerinde oturuyorduysa bile tam o anda bunu kesinlikle ortaya çıkarmayacaklarından emin olabilirsin."</p>

  <p>Parmaklarımdaki yağları yaladım, kesekağıdını çöp kovasına attım. "Birlikte oturup kafayı çeken bir armatör ve ayak işlerine bakan bir bahçıvan," dedim. "Bu ne kadar alışılmış bir şey?"</p>

  <p>"O kadar da büyük bir olay değil, sonuçta adam her işe baktığına göre buna da bakması gerekmez mi? Pek çok insan karanlıkta yalnız başına oturup içmeyi sevmez. Sanırım Antonsen’in dediğini de anladın. Oralarda Kruuse’yi tanıyan hiç kimse yokmuş ama herkes kim olduğunu biliyormuş. Kasabanın tek zengini olmak tam böyle bir şey işte. Barkvik ve çevresinde bir arkadaş çevresinin olmadığına emin olabilirsin."</p>

  <p>"Peki ya düşmanları?"</p>

  <p>"Kesinlikle vardır. Kruuse birkaç yüz milyon toplamıştı, birkaç kişinin ayağına basmadan ulaşamazsın böyle sayılara. Ayrıca bir de alışıldık kıskançlık var tabi.</p>

  <p>"İyi ama kıskançlık öldürmek için neden olamaz herhalde, değil mi?"</p>

  <p>"Pekâlâ olabilir. Şayet ortada yeteri kadar da alkol varsa."</p>

  <p>Tam da bu konuda amcam benden daha çok şey biliyordu onun için bu konuyu kapattım.</p>

  <p>"Bu dava yarın açıklığa kavuşacak," diye sürdürdü amcam. "Şayet böyle olmazsa polis çetin bir cevizle karşı karşıya demektir. Ya öyle ya böyle."</p>

  <p>"Cinayet masasından polisler gelecek mi?"</p>

  <p>"Ancak öldürenin Leirvik olmadığı ortaya çıkarsa. Şu anda ellerinde üç cinayet davası var. Katilin Leirvik olması için oturmuş Tanrı’ya ve İsa’ya dua ediyorlardır mutlaka."</p>

  <p>Lise Svendsen böyle yapmıyor, diye düşündüm.</p>

  <p>Barkvik’in oteli, pizza lokantası, kilisesi ve denizcilik müzesi olan bir yol kavşağı olmasını bekliyordum hemen hemen. Ama sandığımdan çok daha büyük bir yer çıktı. Karanlıkta neredeyse bir şehri andırıyordu. Dar bir fiyort kolunun iki yanında uzanan binalar büyük bir tekne limanı olan bir tür merkezde sonlanıyordu. Otel meydandaydı. Ortalıkta neredeyse hiç kimse görünmüyordu ama bu havada Oslo da daha başka türlü olmazdı.</p>

  <p>"Nerede geceleyeceğiz?" dedim.</p>

  <p>Amcam aptallaşmış gözlerle bana baktı. "Karavanda elbette."</p>

  <p>"Yok, burada mı park etmeyi düşünüyorsun yoksa bir kamp yeri bulacak mıyız demek istedim," dedim.</p>

  <p>"Sana üç tahmin şansı veriyorum," diyen amcam bir kamyonla liman deposu ya da balık ambarına benzeyen bir şeyin arasına park etti. "Kamp yeriymiş, sen de neler düşünüyorsun!"</p>

  <p>Tamam. Aptallık etmiştim. Her şeyden önce Ernst Amca günün bu saatinde inanılmaz bir bira susuzluğuna kapılırdı. Ayrıca da kesinlikle ötekilerin olduğu yerde olmak isteyecekti. Yani başkent gazetelerinden gelen öteki kurtların arasında. Onlar da otelin barında oturuyor olmalıydılar şimdi. Söylediğim gibi Ernst Amca’yla daha önce bu turnelere birkaç kez çıkmıştım. Ama bu ilk cinayet davamdı yine de.</p>

  <p>"Çık dışarı!" dedi. "Telefon etmem gerekiyor."</p>

  <p>"Dışarı mı çıkayım?"</p>

  <p>"Evet, dışarı çık, bu özel bir konuşma!"</p>

  <p>"Ben de her şeyi paylaştığımızı sanıyordum."</p>

  <p>"Bunu aklından bile geçirme sakın!"</p>

  <p>Yani başka bir deyişle konu Hatun’du. Dışarı çıktım, kapıyı tekmeleyerek kapadım. Param var mıydı? Evet. Bir yüzlük.</p>

  <p>Meydanı geçip otele girdim.</p>

  <p>Resepsiyonda yorgun bir Pakistanlı oturmuş bir dedikodu magazininin sayfalarını çeviriyordu. Başının üzerinde fırtınaya tutulmuş bir yelkenli tablosu asılıydı.</p>

  <p>"Bar nerede?" diye sordum.</p>

  <p>"Eminim çocuk bahçesini soruyorsundur," dedi.</p>

  <p>Sesi takip ettim. Kahkahalar ve bardak şangırtıları.</p>

  <p>Hoş bir bardı. Binanın kendisi eskiydi, teknelerin yelkenlerle dolaştıkları zamandan kalmaydı kesinlikle. Bar da o zamandan kalma çeşitli nesnelerle donatılmıştı. Kürekler, dümenler, pirinçten yapılmış bir yığın ne olduğunu bilmediğim ıvır zıvır. Ve o sivri dilli resepsiyonistin başının üzerinde asılı olan türünden çok sayıda yağlıboya tablo. Kabarmış denizde tekneler. Bar tezgahı bütün kısa duvar boyunca uzanıyordu, içerisi yarı doluydu, çoğunluk pencere kenarlarındaki masalara oturmuştu.</p>

  <p>Hepsinin geldiği yer burasıydı. Başkent gazetelerinin muhabirleri ve onların fotoğrafçıları. Bir köşede üzerlerinde TV2 yazan bir çift televizyon kamerası duruyordu.</p>

  <p>VG gazetesinden Edmund Frankel iki elinde birer yarım litrelikle yürüyordu. Kocaman ellerinde bira bardakları küçücük kalmıştı. Yüzünün rengi koyu bir kırmızıydı, burun çevresinde hafif bir mavileşme vardı. "Bak sen şu işe, bu Fillip Moberg’in ta kendisi değil mi! O ihtiyar kurt köpeği seni şimdi cinayetlere de mi sürüklemeye başladı yoksa?" Amcamı arayarak çevresine bakındı.</p>

  <p>"Dışarıda, savaş alanında mı?" Güldü. "Gel, bizimle otur!"</p>

  <p>Fotoğrafçısıyla birlikte oturuyordu. Fotoğrafçı çok genç bir kızdı, Dagbladet’den Tilla Mowinkel. Hem Tilla’yı hem Edmund’u daha önceden iyi tanıyordum. Ernst Amcam kovulup ya da istifa edip Yeni Polisiye Dergi’de çalışmaya başlamadan önce ikisi de onunla birlikte çalışmışlardı.</p>

  <p>"Kendine içecek bir şeyler alsana!" diyen Edmund tomardan bir yüzlük çıkardı. Bu özelliğiyle tanınırdı. Bütün kapitalini tomar halinde gömlek cebinde taşırdı. Ayrıca cömertliğiyle de tanınırdı. Hemen herkes Edmund’u severdi.</p>

  <p>Bara gidip yarım litrelik kola aldım.</p>

  <p>"Oldu işte," diyen Edmund yarısı dolu bira bardağını bir yudumda tepesine dikti. "Ernst nerede?"</p>

  <p>"Telefon ediyor," dedim. "Gizliymiş."</p>

  <p>Edmund pencereden dışarı baktı. "Elbette. Bizden bir adım ileride olmalı. Otelde mi kalıyorsunuz?"</p>

  <p>"Yok," dedim. "Karavanda kalıyoruz."</p>

  <p>Tilla güldü. "Bedavaya çalışmıyor ama değil mi? Ya da karın tokluğuna?"</p>

  <p>"İşleri yolunda gitmeyen meslektaşlarla dalga geçmemelisin," dedi Edmund. "Ayrıca Ernst’in karavanı aslında bu oteldeki odalardan daha yüksek bir standartta. Yatağı denedin mi? Yukarıda bir hamakta yatmak gibi! Ya banyo! Yerlerde yürüyüş yapan bütün o ayak mantarları yüzünden biraz önce duşa girerken ayakkabılarımı çıkarmadım. Olay yerine gittiniz mi?"</p>

  <p>"Hayır," dedim. "Daha şimdi geldik."</p>

  <p>"Görülecek pek bir şey de yok zaten," dedi Tilla. "Yani kareli plastikle çerçevelenmiş güney cenneti manzaralarına özellikle meraklı değilsen."</p>

  <p>Polisin bir bölgeyi çembere aldığı zamanlar kullandığı kırmızı beyaz plastik şeritleri kastediyordu.</p>

  <p>"Basın açıklaması olmadı daha değil mi?" diye sordum. "Yarın saat ondan sonra," dedi Edmund. "Hafta sonunda içeride tutacaklar, pazartesi günü de gözaltına alacaklar." "Emin misin?"</p>

  <p>"Yani, elbette geceleyin dünya tersine de dönebilir. Ama bunun dışında adam içeride oturuyor olacak. Hey, bak kim geliyor! Karavan gezgininin ta kendisi değil mi bu! Gel otur Ernst! "</p>

  <p>Amcam yarım litrelik bardağını koyduktan sonra komşu masada kendine boş bir yer buldu.</p>

  <p>Tilla ona eğilip dudaklarına bir öpücük kondurdu. "Bizim dergi için de bir şeyler var mı?"</p>

  <p>"Olmaz olur mu," dedi Edmund. "Hepimize göre bir şeyler var. Leş kargaları sülalesi. Öyle değil mi Trude."</p>

  <p>Fotoğrafçı Trude başını salladı.</p>

  <p>"Harika bir keşmekeş!" dedi Edmund. "Bunun insanlardan gizlenmesi yazık olur. Öyle bir fışkırdı ki tavana kadar çıktı!"</p>

  <p>Ernst Amca benden yana bir bakış fırlattı.</p>

  <p>"Beni düşünme hiç," dedim. "Ben kütük gibi uyuyorum nasıl olsa."</p>

  <p>Edmund güldü. "Değil mi ya? Üstelik senin yaşındaki delikanlılar tavana kadar fışkıran şeyler hakkında epey bilgi sahibidir."</p>

  <p>"Öf, kes artık şunu ama!" diye bağırdı Tilla.</p>

  <p>"Pekâlâ," dedi Ernst Amca. "Ne olmuş?"</p>

  <p>"Ne mi olmuş? Karşılığında verecek bir şeyin mi var yoksa?" Edmund Tilla'ya baktı. "Ne olmuş biliyor musun?"</p>

  <p>Tilla başını salladı. "Hiçbir fikrim yok."</p>

  <p>Ernst Amca ayağa kalktı, iki dakika sonra dört tane yarım litrelik birayla geri döndü, bardakları masanın ortasına koydu. Edmund ve Tilla kendi bardaklarını aldılar.</p>

  <p>Edmund boğazını temizledi. "Olay şu: Dün gece saat dokuzla on arası Hâkon Leirvik yaşamının en büyük kâbusuyla uyanır. Akşamdan kalmadır, felaket bir durumdadır ama buna alışkındır. Ciddi içki içer ve bunu yıllardır da yapmıştır. Onun alışkın olmadığı şey elleri kana bulanmış olarak uyanmaktır. Ama bugün öyle olmuştur. Ve kendisinde en azından fiziksel olarak bir eksik bulunmadığından doğal olarak endişelenmeye başlar. Yani bu pislik nereden geliyor türünden bir endişe. Odanın içi allak bullaktır ama Leirvik’in evi için bu da çok normal bir şeydir. Yere devrilmiş birkaç sandalye, çöplüğe dönmüş bir masa gibi ufak tefek şeyler değildir onu endişelendiren. Ama bir de şu kan var. Acaba dışarı mı çıkmıştı, yani bizim şimdi oturduğumuz yere mi uğramıştı? Yoksa biri ona ziyarete mi gelmişti? Hatırlayamaz. Doğal olarak ellerini yıkar ki en azından kendine bir sigara sarabilsin. Sonra evi aramaya başlar. Kendi yattığı oda birinci kattadır ama ikinci katta bir misafir yatak odası ve bir de çalışma odası vardır. Ve misafir odasında çok kötü hırpalanmış bir ceset ve yerde bir balta vardır."</p>

  <p>"Yatakta mı?"</p>

  <p>"Evet, yatakta. Ve dediğim gibi: Yukarıda birtakım işler olmuştur."</p>

  <p>"Anlıyorum," dedi Ernst Amca. "Polisi kendisi mi aramış?"</p>

  <p>"Elbette. Ama ilk önce bütün sağlam alkoliklerin onun yerinde olsalar yapacakları şeyi yapar. Küçük parmağıyla dişlerini oğuşturup yerine oturur, sekiz on küçük birayla aklını başına toplamaya çalışırken yaşamında neyin ters gittiğini düşünmeye başlar. Ve doğal olarak yukarıda misafir yatağında ölü yatanın kim olduğunu çok merak etmektedir."</p>

  <p>"Tamam. Yani bu noktada henüz onun kim olduğunu bilmiyordu."</p>

  <p>"Hayır. Kruuse’yi tanımak oldukça zor olmuş olmalı. Saat 12’yi 13 geçe şerifin ofisine telefon gelir. Telefonu yardımcısı Lars Holen açar ve telefon eden Hâkon Leirvik olduğu için bütün anlattıklarının saçma sapan şeyler olduğu sonucuna varır. Her neyse, olay yerine geldiğinde saat 13 olmuştur. Burada Leirvik’i yıkılmış bir durumda bulur. Sonra her şey alışıldık şekilde gelişir. Norveç’in klasik sarhoş cinayetlerinden biri. Kruuse biraz fazla ileri gitmiş ve Leirvik’e lanet olası homo demiş olabilir. Bu alışıldık bir şey."</p>

  <p>"Birinci katta kan var mıymış?"</p>

  <p>"Bildiğim kadarıyla yokmuş."</p>

  <p>"Peki bu biraz garip değil mi? Sonuçta aşağıda oturup içki içmemişler mi? Cinayetin orada işlendiğini düşünmek akla daha yatkın geliyor."</p>

  <p>"Ben de öyle düşünmüştüm," dedi Tilla.</p>

  <p>Edmund omuz silkti. "Belki Leirvik gerçekten homodur. Belki Kruuse’nin yatağının kenarına oturmuş ona uyku masalları anlatıyordu, sonra işler çok kötü gitti? Yok, şamata bir yana! Şöyle düşünün bir. Parti kendi yolunda ilerlerken Kruuse iyice kafayı bulur, uyuklamaya başlar. Merdivenlerden sürünerek tırmanıp yatağına gider. Kruuse arada sırada içen ayyaşlardan ve saf alkol söz konusu olduğunda Leirvik’in kankasından çok daha iyi kondisyonu olduğunu hesaba katmamız gerekir. Anlıyorsunuz değil mi? İnsanın gece kendi başına oturup içkileri arka arkaya yuvarlamasının ardından neler geldiğini siz de benim kadar iyi bilirsiniz. Herkes evlerine gittikten ya da sızdıktan sonra yani. Şayet gece içerisinde birileri saçma bir şey söylemiş ya da yapmışsa insanın oturup bunu kafasında kurması ve giderek öfkeden köpürmesi neredeyse bir doğa yasasıdır. En küçük bir haksızlığa uğramışsa bile bu devasa boyutlar kazanır. Hak veriyor musunuz bana?"</p>

  <p>"Haklısın," dedi Tilla.</p>

  <p>Amcam düşünceli bir şekilde başını salladı. "Söylenen ya da yapılan şey gerçekten de çok kötü bir şeyse peki?"</p>

  <p>Edmund bardağını tepesine dikti, gürültüyle geğirdi. "İşte o zaman satırı aramaya başlarsın. Ya da şimdiki durumda olduğu gibi baltayı. Şayet Kruuse biraz daha az sarhoş olsaydı evine giderdi, ne de olsa hemen yokuşun yukarısında oturuyor. O zaman bugün yaşıyor olurdu. En azından benim naçizane teorim bu."</p>

  <p>Edmund’a ya da Tilla’ya Hâkon Leirvik’in gün içindeki sorgulamalarda neler söylediği hakkında bir fikirleri olup olmadığını sormayı çok istiyordum ama Ernst Amca bunu yapmadığına göre bu kadarının fazla ileri gitmek olacağını anlamıştım. Ernst Amca’yla birlikte iş gezilerine çıktığımda bir iki kere kendimi rezil etmiştim daha önce.</p>

  <p>Öğrenmeye başlıyordum.</p>

  <p>Saat onu çeyrek geçiyordu. Dışarıda yağmur durmuş, masa başındaki sohbet iyice nostaljik olmaya başlamıştı. Konudan uzaklaşmışlardı. Şunu hatırlıyor musun, bunu hatırlıyor musunlar sürüp gidiyordu. Barkvik Belediyesi’nin İnternet sayfasında okuduğum temiz havayı düşünmeye başladım ve artık ondan bir iki nefes çekmeye hazır olduğumu hissettim. Karavan için kendi anahtarım vardı, bu yüzden ne zaman istesem oraya gidebilirdim.</p>

  <p>"Ben ufaktan kaçıyorum," dedim. "Gidip yatmadan önce biraz dolaşacağım."</p>

  <p>"Nasıl istersen!" dedi Ernst Amca.</p>

  <p>Ama bir tuhaf söylemişti.</p>

  <p>Daha resepsiyona varmadan beni yakaladı. "Yalnızca küçük bir şey daha vardı Fillip!"</p>

  <p>"Keyfine bak," dedim. "Beni hiç ilgilendirmiyor. Söyledim ya, kütük gibi uyurum ben, hiçbir şey duymam." "Saçmalama! Ama sanırım ben biraz geç gelirim." "Basın toplantısı yarın saat ondan önce başlamıyor," dedim.</p>

  <p>"Tamam," dedi. "Bir hatun var gerçekten. Ama senin sandığın gibi değil. Ne yazık ki," diye ekledi gülümseyerek. "Gazeteci. ‘Posta’da çalışıyor."</p>

  <p>"Posta mı?"</p>

  <p>"Barkvik haber postası. Çok eski bir tanıdık. Evet, tamam, aramızda kısa bir süre bir şeyler olmuştu. Eminim şu içerideki lapacılardan çok daha fazla bilgi vardır elinde." Başını sallayarak barı gösterdi. "Anlıyorsun?"</p>

  <p>"Elbette," dedim. "İyi de karşılığında verecek bir şeyin var mı? Yani şayet hatun seninle birlikte olmaya meraklı değilse demek istiyorum?"</p>

  <p>"İşin o kısmına burnunu sokma sen," dedi amcam. "Sana gelince! Şayet yattığında İnternette dolaşacak olursan..."</p>

  <p>"Tamam iyice karıştırırım merak etme, o kadar da aptal değilim," dedim.</p>

  <p>Tiryakiler çetesi dışarıda, demir ayaklı devasa kül tablalarının başına toplanmıştı. İnsanların keyfi yerindeydi, sigara yasasının devreye girmesinin ardından her tarafta görülen sinirli hava yoktu artık.</p>

  <p>Akşam üzeri televizyonda çok öfkeli görünen kırmızı saçlı adam bile orada durmuş, ağzının kenarından sarkan sigarasıyla gülüyordu.</p>

  <p>Ama bu kahkahada bir terslik var, diye düşündüm.</p>

  <p>Çok sert ve ruhsuz bir kahkahaydı.</p>

  <p>Hiç mi hiç hoşuma gitmemişti.</p>

  <p><a id="bookmark7"></a></p>
</body>
</html>
