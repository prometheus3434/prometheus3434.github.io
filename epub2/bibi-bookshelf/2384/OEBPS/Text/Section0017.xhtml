<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">18. Bölüm: Davullar</span></h1>

  <p>Tavle Bostanı yönünde ormana daldığımızda hava hızla karardı. Bulanık ışıklar ağaçların biçimlerini değiştiriyordu sanki; aslında bunu ortaya çıkaran bulutlar ve rüzgardı ama hayal gücünün at koşturmasına kendini bırakmak da kolaydı. Normalliği temsil eden patikadan çıkıp çok daha farklı ve daha büyük bir şeyin içine girdiğimizi hayal etmek hiç güç olmuyordu. Hoş bir duygu değildi ama tanıdığım biçimiyle gerçeklik de hiç hoş değildi. Göğüs cebimde CD dükkânından aldığım faturanın içine sarılmış beş altı kanlı çimen vardı. Çimen ve kan ve iki tane CD’nin parasını ödediğimin kanıtı. Tam kalbimin üzerinde. Dunk-dunk-dunk!</p>

  <p>Ve birden delirmeye başladığımı düşündüm, çünkü çok uzaklarda kalbimin sesine yanıt veren başka bir kalp daha vardı!</p>

  <p>Ida ve ben aynı anda durduk.</p>

  <p>"Gök gürültüsü mü?" derken sesimdeki gerginliği kendim de duyabiliyordum.</p>

  <p>Ida hayır der gibi başını salladı, sonra başını yana eğip durdu. Dinliyordu. "Yok. Bekle!"</p>

  <p>Başımızın üzerindeki ağaçların tepelerinde güçlü bir rüzgarın esmesiyle ses silindi ama sonra yeniden duyuldu. Dunk. Tatratata, dunk-dunk-ding-dunk-ta-ta-dunk-dunk.</p>

  <p>Davullar! Televizyonda gördüğüm bir röportaj programı geldi aklıma. Afrika’dan, Güney Amerika’dan ve Uzak Doğu’dan. Çılgıncaydı. Tam bir sanat gösterisiydi. Kendinden geçiriciydi. Rüzgar dindikçe ses giderek yükseldi.</p>

  <p>"Aman Tanrım," dedim. "Barkviklilerin ataları mezarlarından mı çıkıyorlar?"</p>

  <p>Ida gülümsedi. "Özellikle bongo davulları çalmaya o kadar da meraklı olmasalar gerek. Aslına bakarsan kim bilebilir ki bunu?"</p>

  <p>"Elbette! Ulrikke bu, öyle değil mi?"</p>

  <p>"Bilmiyorum. Ama başka hiç kimse de gelmiyor aklıma. Korktun mu?"</p>

  <p>İçgüdüsel olarak hayır diye yanıt verecektim ama sonra öteki çocukların çoğundan farklı olmaya karar verdiğim geldi aklıma, bu yüzden bunun yerine "Sen korkmadın mı?" dedim.</p>

  <p>"Korktum elbette," dedi Ida. "Şimdi bile bana biraz... ürkütücü geliyor. Bu ses, ne bileyim, sanki buraya ait değilmış gibi! İnsanı korkutan da bu zaten. Bu davulların burada bir işinin olmaması. Şimdi değil en azından... Ulrikke’nin biraz kaçık olduğunu biliyorum, ama yine de!"</p>

  <p>"Onu iyi tanıyor musun?"</p>

  <p>"Hiç kimse Ulrikke Knevangen’i iyi tanımaz! Hiç durmadan rol yapar, kılıktan kılığa girer. Aslında kim olduğunu söylemek zor."</p>

  <p>Fotoğraflarını çekerken Ulrikke’nin girdiği değişik kılıkları anlattım ona.</p>

  <p>1da bana iyice sokuldu. Saçlarının kokusunu aldım fısıltısını dinlerken. "Gerçekten de poposunu gösterdi mi sana Fillip Moberg?"</p>

  <p>Parmağımla yanağını okşadım. Bir derecikte elimdeki kanları yıkamıştım.</p>

  <p>"Ne düşündün o zaman Fillip? Yani sana poposunu gösterdiği zaman?"</p>

  <p>"Elli yaşının üzerinde!" dedim. "Ne düşündüğümü sanıyorsun?"</p>

  <p>İşaret parmağını ağzına soktu, sonra burnumun ucuna dokundurdu. " Yine de biraz heyecanlanmışındır sanırım!" "Çok çabuk oldu bitti," dedim. "Kafasında turkuaz bir banyo bonesi olduğunu unutma!"</p>

  <p>Bana yaslandı.</p>

  <p>Ne kadar heyecanlandığımı gizlemek olanaksızdı.</p>

  <p>"Şimdi de onu mu düşünüyorsun?"</p>

  <p>"Hayır," dedim. "Kafamın içi bomboş şimdi."</p>

  <p>"Bu yanlış yanıttı," dedi. "Sınavdan çaktın şimdi, biliyor musun? Gel! Belki bir sene sonra yeniden sınava girebilirsin!"</p>

  <p>Yolumuza devam ettik. Davulların sesi alçalıp yükseliyordu. Aramızda geçenler aslında yalnızca benim bir hayalim miydi? Rüya mı görmüştüm? Hayır. Ama şimdi Ida hiç bunları umursamazmış gibi görünüyordu. Patikadan aşağı yürüyordu önümden.</p>

  <p>Açıklığa ulaştık. Artık seslerin nereden geldiğinden hiç kuşkumuz kalmamıştı. Büyük cam duvarın arkasında şöminenin alev alev yandığını görebiliyorduk.</p>

  <p>"Belki de onu rahat bıraksak iyi olur," dedi Ida. "Sen ne dersin? Neyle uğraştığını bilmek kolay değil!"</p>

  <p>"Davul çalıyor," dedim. "Sen de duyuyorsun işte." "Evet, ama yine de... Kim bilir, belki de özel yaşamına burnumuzu sokuyoruz böyle yapmakla."</p>

  <p>Katlanmış faturayı gömlek cebimden birkaç santim yukarı çektim. "Korkarım şu iş bitene kadar buralarda hiç kimsenin özel yaşamı diye bir şeyi olamayacak. Sence de öyle değil mi?"</p>

  <p>Küçük çayırı çevreleyen ormanın kıyısını izledik, kulübenin arka tarafına geldik. Ağaçların altındaki karanlıkta durup sayısız penceresinden kulübeden içeri baktık. Artık ürkütücü değildi. Şimdi yalnızca gülünçtü. Ulrikke Knevangen kocaman iki Afrika tamtamına yetişebilmek için bir taburenin üzerine tırmanmıştı. Üzerinde koyu kırmızı, yere kadar uzanan bir gecelik, kafasında her zamanki aptal bone vardı. Küçük elleriyle aklına estiği gibi vurup duruyordu davullara. Kendinden geçmişe benziyordu. Bedenini sağa sola savurarak tuhaf bir dans yapıyordu, yere düşmemesi bir mucizeydi. Daha önce benim de oturduğum hasır koltukta VG gazetesinden gönderilen Edmund Frank oturmuş daha küçük davullara vurmaya girişmişti. Ceketini bir yana atmıştı, gömleğinin düğmeleri açıktı. Şömine alevinin ışığında pantolonundan taşan bira göbeğini görebiliyordum, ikide bir birbirlerine bakıyorlardı, davul sesleriyle aralarında bir tür sohbet sürdürdükleri izlenimine kapıldım.</p>

  <p>"Aman tanrım!" dedi Ida. "Delice bir şey bul"</p>

  <p>"Niye ki? Bence çok iyiler! Aslına bakarsan Edmund’un böyle yetenekleri olduğundan hiç haberim yoktu! Belki de bu gücü ve dayanıklılığı yazılarını eski daktilosunu yumruklayarak yazdığı günlerden almıştır."</p>

  <p>"Evet, gazeteciydi o değil mi?"</p>

  <p>"VG gazetesinden."</p>

  <p>"Gel," dedi Ida. "Gidiyoruz. Onları rahatsız etmeyelim şimdi."</p>

  <p>Fotoğraf makinamı çıkardım. "Olur mu öyle şey! Bunu belgelesem iyi olur, ileride onun eline düşersem işime yarar." Aydınlık alana çıktım, var gücümle bir ıslık çaldım. Davul sesleri bir anda kesildi.</p>

  <p>Edmund ayağa kalktı, pencerelerden birini açtı. "Swasi ülkesine hoş geldiniz!" dedi sırıtarak. Ter içinde kalmıştı. Ulrikke tabureden aşağı atladı, o da pencereye geldi. Küçük bir baykuşa benziyordu.</p>

  <p>"Bak sen, bu genç Moberg," dedi fısıldar gibi. "Ve... Gerçekten sen misin Ida? Ne kadar da güzelsin! Tıpkı annen gibi. Çevresine ışık saçardı inan! Bir yıldız gibi! Ama senin kadar ışıltılı olmamıştı hiçbir zaman!" Durmuş, gözlerinde hiç anlam veremediğim bir bakışla Ida’ya bakıyordu. Merak. Hüzün. Keder?</p>

  <p>Edmund bir sigara yaktı. "Ernst’i nerelerde bıraktın?" Omuz silktim. "Onunla son konuşalı epey oldu."</p>

  <p>"Sizi dünyanın bu köşesine ne getirdi böyle? Mantar toplamaya mı çıkmıştınız yoksa?"</p>

  <p>"Seni görünce aklıma ne geldi biliyor musun? Belki yumruk büyüklüğünde bir iki tanesini de sen yersin."</p>

  <p>Kıkırdadı. "Demek öyle düşündün!"</p>

  <p>"İçeri girsenize çocuklar!" dedi Ulrikke. "Küçük şişkonun çayı ve pastası var sizin için."</p>

  <p>"Yok, teşekkürler," dedim. "Yolumuza devam edeceğiz."</p>

  <p>"Şimdi olmaz," dedi. "Bu saatte olmaz, çünkü bu saatler kötüdür, siz bilmiyorsunuz bunu!"</p>

  <p>Kararsız gözlerle Ida’ya baktım. Yavaşça başını sallayıp onayladı. Rol yapıyormuş gibi konuşmasına karşın Ulrikke’nin sesinde çok inandırıcı bir şey vardı. Görünenin arkasında yatan derin ve ciddi bir şeyler.</p>

  <p>içeri girip mutfak masasına oturduk, Ulrikke fındıklı pasta ve sıcacık çay çıkardı. Çok iyiydi.</p>

  <p>"Siz birbirinizi önceden tanıyor muydunuz?" diye sordum.</p>

  <p>"Her şey olup bitmeden öncelerden!" diye yanıt veren Ulrikke ağır ağır ağzındakini çiğnedi.</p>

  <p>"O eski, güzel Klüp 7’ye takılırdık bir zamanlar birlikte," dedi Edmund. "Ulrikke’nin dediği gibi hepsinden daha öncelerden. Bütün kötülükler ve günahlardan önce." "Elbette," dedi. "Eskiden her şey daha iyiydi!"</p>

  <p>Edmund beni duymazdan geldi. "Ernst bugün geri dönecek gibi gelmişti bana?"</p>

  <p>"Aslında daha dün akşam dönecekti," dedim. "Ama sonra fazladan bir iki boş günümüz olduğunu bulduk." Güldü. "Ne demezsin?"</p>

  <p>"Dedem değil bunu yapan," dedi Ida sakin bir sesle. "Hiç kimsenin Oslo’ya geri dönmemesi bu yüzden. Herkes biliyor, ama kimse sesini çıkarmak istemiyor. Haksız mıyım?" Kızgın gözlerle bana baktı. "İyi ama niye işbirliği yapamıyorsunuz birbirinizle? Niçin ona anlatmıyorsun yukarıdaki..."</p>

  <p>"Kes sesini!" dedim.</p>

  <p>Kımıldamadan oturdu, elindeki pastanın kurumuş kenarını çaya batırdı. Dudakları titriyordu.</p>

  <p>"Özür dilerim! Bağışla beni!"</p>

  <p>Durumu kurtaran Edmund oldu. "Ida," dedi. "Hepimiz aynı yöne doğru çekiliyoruz. Gundersen’in bile içeri attığı adamın doğru adam olduğunu düşündüğünden emin değilim. Yok, bekle, sözümü kesme! Bunun gibi pek çok dava gördüm ben. Çok fazla. Genelde bir gün hepsi ortaya çıkar, başlangıçta bütün her şey birbirine karışmış gibi görünse bile. Şimdi içinde bulunduğumuz aşamada en önemlisi sabırlı olmak. Telaşa kapılmamak. Tecrübelerim böyle diyor."</p>

  <p>"Evet," dedi Ida acılı bir sesle. "Şimdi herkes sakin. Dedemin suçsuz olduğunu bilmelerine karşın. Cumartesi günü hapse atıldığında durum farklıydı."</p>

  <p>"Elbette," dedi Edmund neredeyse acımasız bir sesle. "Başka ne yapabilirlerdi ki? Leirvik telefon ediyor, kendi evinde çok kötü durumda bir ceset bulduğunu söylüyor. Kan&nbsp;<span style="text-indent: 1em;">içinde kalmış ve bu kan kurbana ait. Cinayet silahını olay yerinde buluyorlar, onun üzerinde de yalnızca Leirvik'in parmak izleri var! Leirvik’i içeri atmaktan başka ne yapabilirlerdi?</span></p>

  <p>Ida ağlamaya başladı. Elini tuttum ama beni itti.</p>

  <p>“Çok kötü bir durum olabilir ama belki de iyi bir yanı vardır," dedi Ulrikke her zamanki bulmacamsı konuşmasıyla. “Çünkü şimdi bulunduğu yerde en azından güvende, evet, en güvenli olabileceği yerde."</p>

  <p>Ida göz yaşlarını sildi. “Ne demek istiyorsun?”</p>

  <p>“Ulrikke’nin dediğinde önemli bir nokta var,” dedi Edmund. “Şayet bunu yapan Leirvik değilse başka birinin ortalarda dolaştığını düşünmek mantıklı. Ya da başka birilerinin. Ve şayet Leirvik’in hafızası geri gelirse..."</p>

  <p>Ben bunu düşünmemiştim gerçekten. “Bir şeyler görmüş ya da duymuş olabilir!"</p>

  <p>Edmund başıyla onayladı. “Onun için felaket tehlikeli olabilecek bir şeyler."</p>

  <p>Bir an için sessizlik çöktü.</p>

  <p>Telefonum çaldı; arayan Asha’ydı. Dışarı çıktım. Yağmur yağmaya başlamıştı, büyük, yaşlı meşenin altına girdim.</p>

  <p>“Neredesin Fillip?” Sesi çok uzak geliyordu.</p>

  <p>“Bu sefer telefonu kapama!” dedim. “Böylece kendine çok büyük bir iyilik yapmış olursun! Yalnız mısın?”</p>

  <p>“Çok ama çok yalnızım.”</p>

  <p>“Dinle beni! Seninle konuşmak zorundayım! Şimdilik Kruuse’nin kredi kartlarını bir tek ben biliyorum. Nerede olduklarını yani. Ama şayet benimle işbirliği yapmazsan doğru Gundersen’e gidip kartları masaya fırlatırım.”</p>

  <p>“İyi ama o zaman sen kendi başını da belaya sokmuş olursun Fillipciğim.”</p>

  <p>“Benim ne işler karıştırdığımı çok fazla önemseyeceklerini sanmıyorum,” dedim. “Şayet kanıtları ortaya koyarsam.”</p>

  <p>“Kanıtlar mı, neyin kanıtları?”</p>

  <p>“Sizin üçünüzün olay yerinde olduğunuzun. Cinayetin işlendiği akşam.”</p>

  <p>“Peki ama senin istediğin şey nedir söylesene. Ne istiyorsun sen Fillip?”</p>

  <p>«Seninle bu akşam başbaşa konuşmak istiyorum. Yalnızca sen ve ben. Cuma akşamı Leirvik’in evine gittiğinizde neler olduğunu anlatmam istiyorum.”</p>

  <p>«Peki bunu yaptığım zaman kartları ve paraları geri alacak mıyım? Sen beni o kadar aptal mı sanıyorsun?”</p>

  <p>“Seçim hakkının olduğunu sanmıyorum,” dedim dürüstçe. “Çünkü bunun alternatifi bu topraklarda son yıllarda gerçekleşmiş en acımasız cinayetlerden biriyle ilişkili olarak aranman olacak. Yalnızca birkaç saatin var! Benimle işbirliği yaparsan senin için bir iki iyi şey söylerim. Sana ancak bu kadarını söz verebiliyorum. Nasıl olsa bir yerden patlak verecek hepsi. Belki kartları senin evinden başka bir yerde bulduğumu söyleme riskini bile göze alabilirim. Karşılığında senin ne verebileceğine bakar.”</p>

  <p>“Kartları istiyorum,” dedi. “Paralar sende kalsın. Anlaştık mı?”</p>

  <p>“Bu akşam kartlardan birini alacaksın,” diye yalan attım. “Şayet yalnız gelirsen, Ulf ve Jonny’yle birlikte bir şeytanlık planlamazsanız. Öteki kartı öyle bir yere koyacağım ki şayet bir şey olursa yarın bulunabilecek. Onlarla bağlantın var mı?”</p>

  <p>“Kiminle bağlantım var mı?”</p>

  <p>“Ulf ve Jonny’yle.”</p>

  <p>“Seni ilgilendirmez. Nerede buluşacağız?”</p>

  <p>“Bunun için biraz düşünmem gerekiyor,” dedim. “Sana saat tam onda telefon edeceğim. Şehirde bir yerlerde ol. Yani Barkvik’te demek istiyorum. Ormanlara dalıp ortadan kaybolma.”</p>

  <p>“Saat onda olmaz. Belki on buçukta.”</p>

  <p>“O zaman on buçuk diyoruz.”</p>

  <p>Bu kez telefonu kapatan ben oldum. Bu bana ucuz bir güç bende duygusu verdi. Tam bir pislik çuvalı olma yolunda ilerliyordum.</p>

  <p>Edmund elinde çay bardağıyla ayaklarını sürüyerek dışarı çıktı. Arkasında aralık duran kapıdan Ida ve Ulrikke’nin kafa kafaya vermiş olduklarını görebiliyordum. İyi, diye düşündüm. Kadın kadına konuşuyorlar birbirleriyle. Ida konu<span style="text-indent: 1em;">sunda nasıl olsa başımın derde gireceğinden emindim zaten. Ona sesini kesmesini söylememeliydim. Daha doğrusu çenesini kapamasını daha kibar bir şekilde rica etmem gerekirdi.</span></p>

  <p>"İlk baskıya girenin biz olduğumuzu unutma Fillip! Yani şayet önüne çıkan işe yarar bir şeyler olduysa diyorum. "</p>

  <p>"Biz mi?"</p>

  <p>"VG gazetesi yani. Bu olay Yeni Polisiye Dergi’de yayınlandığında çoktan çözülmüş olacak. Sanki öyleymiş gibi düşünmeye çalışıyorsun ama aslında bizim aramızda bir yarışma yok. Tilla ve benim aramda - evet. Ama sizinle değil. Üstelik..." Cebindeki para tomarını okşadı.</p>

  <p>Elbette haklıydı. Ayrıca iki ata birden oynamakta hiçbir engel görmüyordum. Nasıl olsa bir tanesinin bana hiçbir yarar sağlama şansı yoktu. VG para ödeyebilirdi.</p>

  <p>"Tamam," dedim. "Açıklamam gereken bir iki küçük şey var." Sonra ekledim. "Elbette para için yapmıyorum bunu."</p>

  <p>Yüzünde kocaman bir gülümseme belirdi. "Çok akıllısın sen Fillip! İşte şimdi ihtiyar bir kurdun kalbini kazandın."</p>

  <p>Kızardığımı hissettim. Havanın iyice kararmış olmasından dolayı çok memnundum. Elbette ne demek istediğimi daha ben söylemeden biliyordu.</p>

  <p>"Ulf ve Jonny," diye söze başladım.</p>

  <p>Başıyla onayladı. "Ve Asha. Cuma akşamı olay yerindelermiş. Saat yedi buçuktan sonra bir ara Ulf’ün arabasını gören olmuş. Üçü birden, ikisi ya da yalnızca biri. Ama araba oradaymış. Neredeyse tam olarak güvenebileceğim iki kaynaktan öğrendim bunu. Sorun şu ki..."</p>

  <p>"Onların orada olduklarını kanıtlayabilirim ben!" dedim.</p>

  <p>Gözleri kısıldı bir anda. "Cüzdan mı?"</p>

  <p>"Cüzdandan kurtulmuşlar elbette. Ama bende Kruuse’nin kredi kartları var. Yani daha doğrusu Ernst Amca’dalar şimdi."</p>

  <p>Alçak bir ıslık çaldı. "Peki nerede buldun onları?"</p>

  <p>"Ulf’ün teknesinde," dedim.</p>

  <p>"Palavra!" dedi alçak sesle. "Bu palavra Fillip! Ernst’le biraz konuşmam gerek."</p>

  <p>"Bu seninle benim aramda kalamaz mı peki? Yarın kartları Gundersen’e teslim edeceğiz. Artık biliyorsun."</p>

  <p>"Tamam," dedi. "Olur. Böyle de yapabiliriz elbette. Sonuçta bir eve girip çaldığım itiraf etmek zorunda kalacaksın ve bu akşam bunu yapmanın acelesi yok. Ama o şeytanlar çoktan çekip gitmişlerdir!"</p>

  <p>"Ben de onları aradım zaten."</p>

  <p>"Ve? Nerede oldukları konusunda hiçbir fikrin yok değil mi?"</p>

  <p>"Yok. Cep telefonları kapalı. Sonra bir şey daha var!" Katlanmış faturayı çıkardım, dikkatle açtım.</p>

  <p>Soran gözlerle bana baktı. "Çimen mi?"</p>

  <p>"Çakmağını çıkar!" dedim.</p>

  <p>Dediğimi yaptı. Çakmak alevinin ışığında çimenleri yavaşça yokladı. "Nerede buldun bunları?" diye fısıldadı.</p>

  <p>Bir ya da daha fazla kişinin sık sık ve uzun süreler aşağıyı gözlediği açıklığı anlattım ona. O kadar sıklıkla ve o kadar uzun süreler ki kendilerine geçici bir tuvalet bile yapmaları gerekmişti.</p>

  <p>Gözlerini yumdu. "Çok kan var mıydı orada Fillip?" "Yok. Sanmıyorum. Platoyu iyice araştırdık. Tam gitmek üzereyken tesadüfen bunlarla karşılaştık."</p>

  <p>Başıyla onayladı. "Bırak bunlarla ben ilgileneyim! Otların hemen bu akşamdan teknisyenlerin eline ulaşmasını sağlayabilirim. Kredi kartları bekleyebilir ama bunlar acil. Belki de bu davada şimdiye kadar ortaya çıkan en önemli ipucu bunlar." "Bunları bulanın sen olduğunu söyleyebilir misin?" Hayır der gibi başını salladı. "Olmaz. Aşağılarda dolaşıp duranlar siz ikinizdiniz ne de olsa."</p>

  <p>"Ama o zaman bakarsın daha bu akşamdan beni sorguya çekerler!" dedim. "Oysa bunu hiç mi hiç istemiyorum!" "Bu konuda rahat olabilirsin. Yarın tam bir temizlik günü olacak senin için. Bu akşam değil. Bu akşam ve bu gece onlar üç yapraklı bir yoncanın peşinde olacaklar. Başka hiç kimsenin değil. Böyle olmasını sağlayacağım!"</p>

  <p>"Kartlardan hiç söz etmeden mi?"</p>

  <p>"Kartların kimde olduğundan hiç söz etmeden. Bu konuda tasalanmana gerek yok."</p>

  <p>"Şehre dönmem gerekiyor," dedim. "Araban var mı?" "Henüz araba süremem. Arabanın da burada kalması gerek. Şeytanın teki çayımın içine rom koymuş!" Para tomarını çıkardı, üç tane binliği ayırdı. Biraz duraksadı. Sonra bir tane daha ekledi: "Taksiye binin! Bir de bana bak! Bu kan hakkında kimseye tek söz etmek yok! Hiç kimseye, anladın mı?" "Evet."</p>

  <p>"Peki ya içerideki kız? O da ağzını sıkı tutar mı?" "Sanırım tutar."</p>

  <p>Gülümsedi. "İnsanlardan seslerini kesmelerini istememelisin! Onların çenelerini kapamalarını sağlaman gerek! Arada büyük fark var! Ama böyle şeyleri zaman içinde anlayacaksın zaten."</p>

  <p>Hemen o anda yoldan aşağı inip bir taksi çağırmak istiyordum, ama Ida somurtkan bir yüzle kendisinin pekâlâ Öyvind ve Elsa’ya uğrayabileceğini söyledi. Hızla arkasını döndü. "Üstelik bana paranın olmadığını söylemiştin sanırım." "Şimdi param var. Edmund verdi."</p>

  <p>"Verdi mi?"</p>

  <p>"Ernst Amca’nın dostudur o. Bizi arabayla götürecekti, şayet içkili olmasaydı."</p>

  <p>"Satıldın değil mi?" dedi. "VG gazetesine! Canın cehenneme, benim sandığım gibi biri değilmişsin sen!"</p>

  <p>Ağaçların arasındaki karanlık patikadan aşağı doğru yürümeyi sürdürdü ama ceketini yavaşça yakalayıp onu durdurdum. "Ida!"</p>

  <p>"Sorun yok!" dedi. "Sen de bütün ötekiler gibi salağın tekisin! Hiç dert değil!"</p>

  <p>"Son bir saat içinde yaptığım tek aptallık sana sesini kesmeni söylemem oldu. Özür dilerim! Ama bana sorarsan ben salaklık ettiğim için birbirimizle küsmemiz daha da aptalca bir şey olur. Ida, kavga edecek zamanımız yok şimdi! Uğraştığımız şey çok önemli!"</p>

  <p>"Haklısın," dedi. "Ama bulduğumuz şey hakkında Edmund’la niye konuştun?"</p>

  <p>"Çünkü daha bu akşam kanın incelenmesi için laboratuara gönderecek. Ben bütün gecemi şerifin ofisinde geçirmeyi göze almadıkça böyle bir şeyi yapamazdım. Anlaşana şunu!" "Bir dediğin bir dediğini tutmuyor! Benden çenemi kapamamı isteyen sen kendindin. Birkaç dakika sonra bülbül gibi anlatıyorsun her şeyi. Para için!"</p>

  <p>Yanıt vermedim. Paranın yarısını ona vermeyi teklif etmek tam şimdi en aptalca davranış olurdu.</p>

  <p>Araştıran bakışlarla beni süzdü. "Ulrikke ne dedi biliyor musun? Sen Edmund’la dışarıdayken."</p>

  <p>"Tahmin bile edemem."</p>

  <p>"Sana biraz dikkat etmem gerektiğini söyledi. Sen doğruyla yanlışı ayırmakta biraz yetersizmişsin."</p>

  <p>"Çok olasıdır," dedim. "Arada sırada biraz fazla aceleci olabiliyorum, bunu itiraf ediyorum!"</p>

  <p>"Sonra da ‘bu gece yaranın bütün iltihabının akacağını’ söyledi."</p>

  <p>"Ben de aynı duyguya kapılıyorum," dedim. "Her şeyin bu gece doruğa çıkacağı duygusuna. Niye olduğunu açıklayamıyorum."</p>

  <p>Kruuse’nin villasına ulaştığımızda saat neredeyse yedi olmuştu. Birinci kattaki bütün pencereler aydınlıktı, içlerinden birinden tümüyle kitapla kaplı bir duvarı görebiliyordum. Çimenlikte BMW’nin yanında gıcır gıcır, yepyeni bir Volkswagen duruyordu. Ormanın kıyısında büyük bir kuşun kanatlandığını duydum. Ormanın içlerine doğru çekilirken yankılı bir çığlık attı. Bu yerlerde, bu gösterişli villada her şeye karşın hüzünlü bir şeyler olduğunu düşündüm. Norveç’in en zengin adamı uzun yıllarını burada, neredeyse tam bir yalnızlık içinde geçirmişti. Önce tek oğlunu, ardından eşini yitirmişti. Her sonbahar daha fazla dayanamaz duruma geliyor, birkaç hafta boyunca Leirvik’le birlikte kafayı çekiyordu. Arada sırada Tavle Bostanı’na çıkıp yapılanlardan hiçbir zevk almayan biriyle birazcık kendini oyalıyordu. Ne kadar sefil bir yaşamdı bu! Ve ne rezil bir şekilde son bulmuştu! Kafasına balta yiyerek ölen bir insan nefret edilen bir insan olmalıydı!</p>

  <p>Elsa elinde sarı bir çöp torbasıyla merdivenlere çıktı. "Bak sen, siz miydiniz buralarda dolaşan!"</p>

  <p>"Ulrikke’yi ziyarete gitmiştik," dedi Ida. "Yolumuza devam etmeden önce size bir merhaba demeyi düşündük yalnızca. Evet, yani sizin için uygunsa."</p>

  <p>"Uygun olmaz olur mu!" dedi Elsa. "Gelin içeri!" Çimenlikten koşup garajın duvarına dayalı duran çöp tenekelerine gitti.</p>

  <p>Ama çok kötü bir oyuncuydu. Sesindeki gerginlik onu ele veriyordu. Tam şu anda ortaya çıkmamız hiç mi hiç uygun değildi.</p>

  <p>Ida da aynı şeyin farkına varmış olmalıydı. Soran gözlerle bana baktı.</p>

  <p>Ona gülümseyip merdivenleri çıktım. Onlara uymaması benim için son derece uygundu.</p>

  <p>"Tilla ve Öyvind salonda oturuyorlar," dedi Elsa. "Bir şeyler yediniz mi?"</p>

  <p>Ida cep telefonunu çıkardı. "Hayır, ama annem şimdi akşam yemeğini hazırlamaya girişmiştir sanırım. Fillip ve ben bir taksiye atlayacağız."</p>

  <p>Elsa güldü. "Delirdiniz mi siz? Ne kadar paraya geleceğini biliyor musunuz? Eminim Tilla’nın arabasıyla dönebilirsiniz, o da birazdan gidiyor."</p>

  <p>Ida dışarıda, telefonu kulağına dayamış duruyordu. Annesiyle konuştuğunu tahmin ettim. Geniş, ferah bir hole girdim. İkinci kata çıkan bir merdiven vardı, duvarlar işlenmemiş tahtayı andıran bir şeyle kaplıydı. Zamanın farklı gri tonlara boyadığı kalın kalaslar. Ve hepsinin üzerinde: duvara asılı hayvan kafaları. Geyik. Ceylan. Ama ayrıca yaban keçisi ve bufalo gibi daha ender hayvanlar. Bir köşede devasa bir siyah ayı iki ayağının üzerinde duruyordu.</p>

  <p>"Kruuse tutkulu bir avcıydı," dedi Elsa. "Bütün dünyayı gezmişti. Bunlar yalnızca seçilmiş birkaç örnek. Asıl zafer sonuçlarının olduğu oda aşağıda, bodrumda. Doğruca yürüyün, içeride oturuyorlar! Birer kahve içersiniz herhalde?"</p>

  <p>"Evet, teşekkürler," dedim.</p>

  <p>Mutfak olduğunu tahmin ettiğim bir yere girip gözden kayboldu, ben de yoluma devam edip büyük bir yemek salonuna girdim. Burada hayvan kafalarının yerini sert görünüşlü adamların portreleri almıştı. Siyah çerçevelere çakılı pirinç künyeleri okudum. Peder Wilhelm Kruuse. Even Kruuse Wilhelmsen. Çok fazla Wilhelm ve çok fazla Kruuse vardı ama bunlar herhalde imparatorluğu inşa eden adamlar dizişiydi. Ve şimdi, diye düşündüm, imparatorluktan geriye hiçbir şey kalmadı. Şimdi bütün miras hiç kimsenin portrelerini çizmeyi aklına bile getirmeyeceği kadın ve erkeklere çorba ve bakım sağlamaya gidecek. Adsız ve ezik insanlar. Asla dünya okyanuslarında buğday ve petrol taşımamış ama marketten aldıkları biraları köprü altlarındaki evleri olan uyku tulumlarına taşımış insanlar. Tilla’nın dediği gibi gerçekten de roman gibiydi!</p>

  <p>Tilla şömineli salonda derin bir koltukta oturuyordu. Buranın da duvarları tablolarla kaplıydı ama bunlar her büyüklük ve biçimde tekne ve gemi resimleriydi. Yeni ölmüş olan gemi sahibinin asıl dinlenme köşesinin burası olduğu son derece açıktı. Uzun bir duvar dışarıdan gördüğüm kitaplarla kaplıydı; kitapların pek çoğu eski, deri ciltli, değerli kitaplardı. Tilla beni görür görmez yüzü gerginleşti. Demek gelmem uygun değildi onun için. Öyvind kanepede sırtı bana dönük oturuyordu, hemen döndü.</p>

  <p>"Bak sen, selam Fillip! Yalnız mı geldin?"</p>

  <p>"Hayır," dedim. "Ida da burada."</p>

  <p>Öyvind gülümsedi. Onun için uygundu. Bu dikkatimi çekmişti. Tilla ve Elsa için uygun olmayan şey Öyvind için uygundu.</p>

  <p>Ulrikke’ye yaptığımız ziyareti anlattım. Aslında Edmund konusunu geçiştirmeyi umuyordum ama yine de sözünü ettim. Böylece Ida birazdan aynı şeyleri anlatacak olursa bu konuda çenesini kapamasını istemek zorunda kalmayacaktım. Ida’dan çenesini kapamasını istemeyi tümüyle bırakmam gerekiyordu zaten. Bir daha asla! "Birazdan geri döneceğiz. Bir taksi çağıracağız."</p>

  <p>"Günümüz gençliğinin davranışları bir hoş!" Elsa iki elinde birer kupayla içeri girdi. "Senin arabana binebileceklerini söyledim Tilla."</p>

  <p>"Elbette," derken Tilla en küçük bir coşku göstermemişti. "Yalnızca şu işimizi bir bitirelim. Öyvind..."</p>

  <p>"Bitti zaten!" dedi Öyvind biraz zorlama bir gülümsemeyle. "Bunun konuyla ne ilgisi olduğunu anlayamıyorum! Üzerinden onlarca yıl geçti. Söylediğim gibi çok fazla içki içilmişti. Bir kavga çıktı, Knut Wilhelm kaza geçirdi ve öldü. Geri kalanı arşivde bulabilirsin! Tanrı aşkına, onun durdurmamız gerekirdi! Bütün bu yıllar boyunca kim bilir kaç kez bunu düşünmüşümdür tahmin et!"</p>

  <p>"Şimdi sana sorduğum şey," dedi Tilla sakin bir sesle, "ne için kavga ettiğiniz. Knut’ü partiyi terk etmeye karar verecek kadar öfkelendiren şey neydi?"</p>

  <p>"Cidden hatırlayamıyorum!" diye içini çekti Öyvind. "Büyük olasılıkla çok önemsiz bir şeydi! Hepimiz oldukça kafayı bulmuştuk. Yok, dur! Hatırlıyorum. Bir iskele hakkındaydı. Knut Wilhelm körfezin ucunda beton bir iskele inşa etmek için baş vurmuştu ama belediye hayır demişti. Knut, Häkon’un kendisine karşı olduğunu, belediyeden yana çıktığını düşünüyordu. Elbette bütünüyle saçmaydı bu. Dediğim gibi: kanda alkol yükseldi miydi bir tüy beş tavuğa dönüşür birden."</p>

  <p>"Tamam," dedi Tilla. "Teşekkür ederim. Sana hak veriyorum. Bunun gerçekten de konuyla hiç ilgisi yokmuş!"</p>

  <p>"Selam!" dedi Ida. "Annem selam söylüyor! Köri soslu tavuğu hazırlamış bile. Sanırım kendine bir gerekçe bulup sıvışmaya çalışırsan sana felaket kırılacağına eminim Fillip!" "Hiç öyle bir şey yapar mıyım!" dedim. "Bir kümes dolusu tavuğu yiyip bitirebilirim şu anda!"</p>

  <p>"Eyvah!" dedi Ida. "Yanlış bir şey mi söyledim yoksa?" Rahatsız edici bir sessizlik oldu. Tilla oturmuş not defteriyle oynuyordu, Öyvind ve Elsa boş gözlerle önlerine bakıyorlardı. Ama yetişkinler usta oluyorlar. On saniye sonra her şey huzur dolu olmuştu yeniden.</p>

  <p>Arabada şehre dönerken o rahatsız edici sessizlik yeniden çöktü hemen. Tilla’yla konuşmayı denedim ama kısa, genelde tek heceli yanıtlar vermekle yetindi. İki kilometreyi yalnızca motorun sesiyle geçirdikten sonra cesaretimi topladım. "özür dilerim Tilla," dedim. "Ama senin orada olduğunu, iş için oraya gitmiş olduğunu bilemezdik! Onun için karşında boynum kıldan ince bekliyorum! Kusura bakma!"</p>

  <p>"Sorun değil!" dedi Tilla küçük bir gülümsemeyle. "Aslında yalnızca düşüncelerimi sınıflandırmaya çalışıyorum, Öyvind büyük olasılıkla çok haklı. Bizim konuşacaklarımız bitmişti zaten."</p>

  <p>En azından onunkiler bitmişti, diye düşündüm ama bunu söylemedim.</p>

  <p>"Size engel mi olduk?" diye sordu Ida. "Ben bunu bilmiyordum! Senin dediğin gibi yapmalıydık Fillip! Doğru eve dönmeliydik."</p>

  <p>"Unutun bunu!" diyen Tilla bir sigara yaktı. "Knut Wilhelm Kruuse’nin öldüğü akşamı konuşuyorduk." Benden yana kısa bir bakış fırlattı. Şimdi her şeyi yeniden yoluna koymak için tek yapmam gerekenin çenemi kapatmak olduğunu düşündüm. "O gece babanın doğum günüymüş Ida. On yedi yaşını doldurmuş."</p>

  <p>"Biliyorum, dedi Ida. "Annem bana anlatmıştı."</p>

  <p>"Evet, o da oradaydı zaten, öyle değil mi?"</p>

  <p>"Evet."</p>

  <p>"Deden ve baban. Lise, Öyvind ve Knut Wilhelm. Hepsi çok iyi arkadaşmış. Sonra yine de işler çok ters gitmiş. Önemsiz bir şey yüzünden. Bir yanlış anlama."</p>

  <p>"Sarhoşmuşlar, dedi Ida. "Tanrı aşkına, dedemin böyle bir şeyi nasıl yapabildiğini anlamıyorum... Ötekiler daha on sekiz yaşında bile değillermiş."</p>

  <p>"Böyle işleri kendi başlarına halledecek kadar büyüklermiş," dedi Tilla. "Bu konuda dedeni suçlaman gerekmiyor." "Herhalde öyledir. Ama yine de..."</p>

  <p><a id="bookmark2"></a></p>
</body>
</html>
