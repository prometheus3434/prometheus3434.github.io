<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">19. Bölüm: Ters Giden Bir Akşam Yemeği Daha</span></h1>

  <p>Ardından olanlar sonradan düşündüğümde hemen hemen şöyle bir şeydi: Kafamın içinde yağmurlar başladı. Karanlık bulutlar toplandı, ardından bardaktan boşanırcasına bir yağmur geldi. Barkvik’e yaklaştığımız sırada giderek daha çok öfkeleniyordum. İnsanların durmadan yalanlar atmasından ya da her şeyin üzerini örtüp durmalarından bıkıp usanmıştım. Kibar ve nazik bir çocuk olmaktan sıkılmıştım artık. Aşağıda olanlar hakkındaki gerçeğin bu cilalı yüzeyin hemen altında yattığını, şu kibar tavırları bir yana bırakırsam bu cilalı yüzeyi parçalama konusunda epey bir şey yapabileceğimi hissediyordum. Ne halt etmeye burada oturmuş, dedesini biraz ayyaş bir tanrı gibi gören Ida’ya kafa sallamakla uğraşıyordum? Gelecekte bir gün ona sokulmama izin vereceği konusunda gizli bir umut taşıdığım için mi? Evet. Büyük olasılıkla. Kafasını hastalıklı bir fikre takmış şapşal ve iyi bir kızdı ve bu fikrin bir an önce unufak edilmesi gerekiyordu. "Dedem içtiğinde çok duygusallaşır!" Sen onu benim külahıma anlat!</p>

  <p>"Sanki bir örümcek yutmuş gibi görünüyorsun!" dedi Tilla.</p>

  <p>"Yanılıyorsun! örümceklere hiçbir itirazım yok benim!"</p>

  <p>Henüz değil! diye düşündüm. Henüz değil!</p>

  <p>"Nedir senin canını sıkan öyleyse?"</p>

  <p>Yanıt vermedim.</p>

  <p>Bizi arabayla yukarıya kadar götürdü. Arada sırada benden yana endişeli bakışlar fırlatıyordu.</p>

  <p>Evin yoluna saptığımızda Ida Tilla’ya "Sen de içeri geliyor musun?" diye sordu.</p>

  <p>Ida’ya fark ettirmeden hayır der gibi başımı salladım. "Hayır, şimdi zamanım yok," dedi Tilla. "Gitmeden önce Fillip’le bir iki şey konuşmak istiyorum!"</p>

  <p>Ida kararsızlaştı. Sonra biraz somurtkan bir yüzle omuz silkti, arabadan indi. Çabucak merdivenlerden eve çıktı, anahtarıyla kapıyı açtı. İçeri girdikten sonra kapıyı aralık bıraktı.</p>

  <p>"Evet," dedi Tilla. "Beyefendilerinin canını sıkan şey nedir acaba?"</p>

  <p>"Şayet ben burada olmasaydım Ida’yla birlikte içeri girecek miydin?"</p>

  <p>Güldü. "Şimdi kendini olduğundan daha önemli sanmaya başladın!"</p>

  <p>"Pekâlâ. Savunma duvarında delik açmamı istiyor musun?"</p>

  <p>"Kimin savunma duvarında?"</p>

  <p>"Lise Svendsen’in. Şayet yapmamamı istersen vazgeçeceğim! Ama her ne olursa olsun ortalığı biraz birbirine katacağım. Sen bunu yapamazsın herhalde, öyle değil mi?"</p>

  <p>Bir an düşündü. "Hayır, davanın şu geldiği noktada değil. Lise Svendsen’i sıkıştırmakla elime hiçbir şey geçmez." Başımla onayladım. "Öyleyse benim yöntemimi deniyoruz. Yitirecek bir şeyim yok nasıl olsa!"</p>

  <p>"İkimizin aynı dili konuştuğundan emin misin gerçekten?"</p>

  <p>"Biter bitmez sana telefon edeceğim. Böylece o zaman benim anlayıp anlamadığımı görebilirsin."</p>

  <p>Kolumu yakaladı. "Fillip bunun ne kadar akıllıca olacağından emin değilim! Tehlikeli olabilir!"</p>

  <p>"Bence en tehlikelisi işi kendi gidişine bırakmak! Bundan neredeyse bütünüyle eminim!"</p>

  <p>"Peki öyleyse. Haklı olabilirsin. Ama buradan sonrasında yalnızsın! Ya da bana telefon edersin, gelip seni alırım! Yani şayet Ernst ile bir şey kararlaştırmadıysanız."</p>

  <p>Bütün bunların ortasında Ernst Amca'yı unutup gitmiştim. Vicdanım biraz sızladı. Hem Dagbladet hem VG ile pinpon oynuyordum ama Yeni Polisiye Dergi’yi bir yana itmiştim. Ne yazık ki şimdi amcama telefon edip her şeyi özetlemenin sırası değildi.</p>

  <p>"Numaram ver bana!" dedim, Hong’un cep telefonunu çıkardım.</p>

  <p>İçeri girdim, kapıyı arkamdan kapadım. İçeriden sesler duydum; Ida ve Lise’nin mutfakta olduklarını düşündüm. Tehlikeli mi? Tilla ne demek istemişti gerçekten? Tehlikeli olan şey bu muydu? Bu evde bulunmak yani. Bu kadarı biraz abartı oluyordu. Genelde bütün durumdan söz ediyordu herhalde. Öte yandan: buradan sonrasında yoluma yalnız devam etmem gerektiğini niye söylemişti? Bu soruya bulabildiğim tek yanıt bir şeyleri harekete geçireceğimden korkuyor olmasıydı. Yani tam isabet ettirirsem. Ya da baltayı taşa vurursam. Bir an için durdum, hızlı hızlı soluk aldım. Damarlarımda atan adrenalini yatıştıracak bir şey bulmalıydım.</p>

  <p>"Fillip?"</p>

  <p>"Evet, geliyorum!" Ceketimi astım. Bir an için botlarımı çıkarıp çıkarmayacağıma karar vermek için durdum. Çıkaracaktım elbette! Her şeyin de bir sınırı vardı! Sonuçta ekmek bıçağıyla beni kovalamayacaktı herhalde!</p>

  <p>Lise Svendsen salon kapısının önünde durdu. "Ida’yla gelebildiğine çok sevindim! Herhalde amcana da nerede olduğunu söylemişsindir değil mi?"</p>

  <p>"Şimdi yapıyorum!" dedim. "SMS gönderiyorum."</p>

  <p>Bunu yaparken yanıma doğru yaklaştığını fark ettim. "Uirikke’yi ziyaret ettiğinizi söyledi Ida..."</p>

  <p>"Umarım yanlış bir şey yapmamışızdır."</p>

  <p>Yan gözle ona baktım. Bakışlarında tuhaf bir parıltı vardı. "Yok, yapmadınız elbette. Yalnızca olanlardan sonra Laudalen’e gitmenizden dolayı biraz endişelendim."</p>

  <p>"Haydi ama anne! Ulrikke’yi ziyaret ettik, sonra da Öyvind ve Elsa’ya uğradık." Ida kolunu annesine doladı. "Endişelenecek bir şey yoktu!"</p>

  <p>Mesajı gönderdim, telefonu cebime koydum. "Annen haklı!" dedim. "Ne sen ne de ben Kruuse’ye saldıranın deden olduğunu düşünüyoruz, bu da demek ki bunu yapan başka biri. Söz konusu kişi tam şu anda pekâlâ Güney Afrika’ya ulaşmış da olabilir ama daha büyük olasılıkla bu bölgede bir yerlerdedir. "</p>

  <p>"Evet," dedi annesi hafifçe içini çekerek. "Ve bu işi Gundersen’e ve polislere bırakıyoruz. Ne dersin? Haydi gelin de yemeğe oturun!"</p>

  <p>Kurt gibi acıkmıştım, Lise Svendsen de tavuk pişirmekte çok ustaydı. Acı, yeşil köri sosu. Alnımda ter damlaları belirdi.</p>

  <p>"Umarım senin için fazla acı değildir."</p>

  <p>Hayır der gibi başımı salladım. "Çok güzel olmuş! Tavuğun dilimi gagalamasını severim! Ernst Amca ne yazık ki ödleğin teki, onun için evde asla böyle şeyler gelmez masaya." Ida benim özel ev durumumu açıkladı, sonra oturup biraz bu konuda konuştuk. Bütünüyle tehlikesiz. Ida da annesi de bunun nedenleri ve buna benzer karanlık konulardan uzak duracak kadar zekiydiler. Hassas kalbimin bir köşesinde sızlayan bir yara olduğunu tahmin ediyorlardı herhalde. Asha’yı düşündüm. İyi hesaplanmış bir iki vuruşla nasıl bütün gösteriyi gölgede bıraktığını. Çok pis bir darbeydi doğal olarak, ama nasıl da işe yaramıştı!</p>

  <p>Tabağımı ikinci kez doldurdum. "Biraz aklıma takılan küçük bir şey var Bayan Svendsen..."</p>

  <p>Lise Svendsen güldü. "Haydi ama Fillip! Bana Bayan Svendsen demeyi bırak artık!"</p>

  <p>Ben de güzel bir kahkaha attım. "Peki Lise. O doğumgününde sen de oradaydın değil mi? Knut Wilhelm Kruuse'nin araba kazasında öldüğü gece yani."</p>

  <p>Şimdi kızgın gözlerle kızına bakıyordu.</p>

  <p>"Hayır, hayır," dedim. "Bana bunu anlatan Ida değildi. Ayrıca bunun bir sır olduğunu da bilmiyordum."</p>

  <p>"Sır değil zaten! Yalnızca niçin tam şimdi masada bu konunun ortaya çıktığını anlamıyorum. Konuşulacak daha hoş şeyler de biliyorum."</p>

  <p>"Anlıyorum," dedim, "örneğin benim aile durumum gibi, değil mi?"</p>

  <p>Bir anda sessizlik çöktü. Sonra Ida, "Bu benim suçum," dedi.</p>

  <p>Annesi hemen kendini topladı. "Evet, şayet özel yaşamına çok fazla burnumuzu soktuysak kusurumuza bakma! Ne ben ne de Ida kesinlikle..."</p>

  <p>"Knut Wilhelm o akşam o kadar öfkelendi ki evden ayrıldı," dedim. "Arabasına bindi, basıp gitti, kanındaki alkolden başka ona eşlik eden hiçbir şey yoktu."</p>

  <p>Lise Svendsen’in gözleri kısıldı." Ne istiyorsun sen Fillip Moberg?"</p>

  <p>"Yalnızca Fillip diyebilirsin," dedim. "Yalnızca onun tepesini bu kadar attıran şeyin ne olduğunu merak ediyorum! Evet, bir de senin şimdi niye bu kadar tepenin attığını merak ediyorum."</p>

  <p>"O kadar uzun zaman önceydi ki! Üstelik bu konu seni hiç mi hiç ilgilendirmiyor. Sen kendinin ne olduğunu sanıyorsun?"</p>

  <p>"Niye sorduğum şeye doğrudan bir yanıt vermediğim anlamıyorum gerçekten."</p>

  <p>Başka bir taktik denedi şimdi. Çok iyi bilinen bir satranç hamlesi, ama ne yazık ki ben satrancı çok iyi bilirim. "Senden buraya gelip sorular sormanı isteyen kim Fillip? Amcan mı?"</p>

  <p>"Anladığım kadarıyla beni buraya davet eden sendin, dedim. "Ve ben kimseden emir almam, ne amcamdan ne de başkasından. Bu yüzden başım sık sık derde girer ama bence buna değer. Onun için soruyorum, Knut o gece niye o kadar öfkelenmişti?"</p>

  <p>"Hiç mi hiç hatırlamıyorum," dedi bezgin bir sesle.</p>

  <p>"Ne tuhaf," dedim. "Sence de öyle değil mi Ida? Bu soru ne kadar önemli olmuş olmalı. Bir zamanlar yani."</p>

  <p>"Bence artık gitsen iyi olacak," dedi Ida.</p>

  <p>"Öyvind Lange hatırlamıştı. Yalnızca biraz düşünmesi gerekti."</p>

  <p>Lise bir anda dikkat kesildi. "Peki ne yanıt verdi?"</p>

  <p>Sözlerini zorlukla duyabiliyordum.</p>

  <p>"Hatırlayamıyorum," dedim.</p>

  <p>"Yok, bu kadarı yeter artık!" Yumruğunu masaya indirdi, bardaklar ve tabaklar şangırdadı. Hemen evini terk etmemi söyledi çığlık çığlığa.</p>

  <p>Ayağa kalktım. "Yalnızca oldukça saçmasapan bir yalan bulabildi aceleden. Bu yüzden sana sormuştum. O gece olanları örtbas etmek isteyen daha başkaları da olup olmadığını anlamak için. Yemek için binlerce teşekkür!"</p>

  <p>Patlamadan sonra Lise’nin bütün gücü çekilmiş gibi görünüyordu. Sandalyesine yığılmış, boş gözlerle önüne bakıyordu. Ida’nın pili bitmemişti daha ama. O da ayağa kalktı, beni odanın içinde iteklemeye girişti, bir yandan da "Hiç hakkın yok senin! Hiç hakkın yok buna!" diyordu tekrar tekrar.</p>

  <p>"Ida," dedi annesi bitkin bir sesle. "Kes şunu!"</p>

  <p>Ama Ida kesmedi, ben de onun beni iteklemesine, ite kaka mutfaktan dışarı çıkarmasına izin verdim. Bu aradan hiç hakkım olmadığını bir dua gibi yineleyip duruyordu.</p>

  <p>Sonunda Lise geldi, Ida’yı benden ayırdı. "Ne yanıt vermişti Fillip?"</p>

  <p>"Bir tekne iskelesiyle ilgili olduğunu söyledi. Knut Wilhelm bir iskele yeri için başvurmuş ama belediye onu reddetmiş. Leirvik’in ona karşı çalıştığını hissetmiş. Çok aptalca bir gerekçe değil mi?"</p>

  <p>Lise yanıt vermedi. Yüzündeki anlatımı çözmek olanaksızdı.</p>

  <p>"Gidiyorum," dedim. "Bir pislik çuvalı gibi davrandığım için özür dilerim! Yalnızca bütün bu yalanlardan bıktım usandım artık! Bunu anlayabilirsiniz sanırım, öyle değil mi?"</p>

  <p>"Ve bunu sen söylüyorsun!" dedi Ida acı bir sesle. "Bana yardım etmek istiyormuş gibi yaptın! Bana her şeyi anlattırdın... Canın cehenneme, için dışın çürümüş senin Fillip!" Koridora çıktım, botlarımı giydim. Peşimden geldiler. Ceketimi de giydim, sonra "Peki Ida," dedim, "sen bana doğruyu söylediğinden emin misin?"</p>

  <p>Annesi avcılardan kaçan bir tilki gibi görünüyordu. "Artık daha fazla konuşmuyorsun Fillip! Duyuyor musun beni?" "Sakin ol," dedim. "Knut Wilhelm’in öldüğü gece orada neler konuşulduğunu gerçekten bilmiyorum. Hiçbir fikrim yok bu konuda."</p>

  <p>Bana inanmamış gibi görünüyordu. Atlamaya hazır bekliyordu, sanki bu konuda yine de bir şey biliyorsam üzerime atılacaktı.</p>

  <p>Öksürdüm. Sesimi idare etmekte zorlanıyordum. Boğazıma kocaman bir yumru takılmıştı. Ben işlerin böyle gelişeceğini düşünmemiştim. "Ama gitmeden önce size söylemem gereken bir şey daha var. Çok yakında bunu başkalarından da duyacaksınız zaten, onun için bir an önce benden öğrenseniz de olur."</p>

  <p>Gözlerini bana diktiler.</p>

  <p>"Senin deden, Ida... artık ortalarda dolaşıp onun aslında melek gibi biri olduğunu söylemeyi bıraksan iyi olur. Kruuse’yi öldürmedi, tamam. Ama çok yakında, belki de yarın bütün kasaba onun insanlara, hatta yaşı çok küçük olanlara uyuşturucu sattığını öğrenmiş olacak! Ağrı kesiciler. Sakinleştiriciler. Kendisine verilen ilaçları satıyordu anlayacağın."</p>

  <p>Ida bir adım geriledi, sanki sözlerimden kaçmak istiyormuş gibiydi. "Bu doğru değil!"</p>

  <p>Ida’nın hareketlerini görüyor, söylediklerini duyuyordum ama bütün dikkatim annesine yönelmişti. Çünkü Lise Svendsen bir anda ölü gibi solmuştu. Tir tir titriyordu. Arkamı döndüm, kapıyı açtım.</p>

  <p>"Bu doğru olamaz!" diye bağırdı Ida arkamdan. "Niye böyle bir şey yapsın ki? Her zaman yeteri kadar parası oldu, öyle değil mi anne?"</p>

  <p>Arkamı döndüm. Annesi yanıt vermedi. Annesi koridorda durmuş, gözleri kapalı iki yana sallanıyordu.</p>

  <p>Ve sonra, beynimde bir ışık çaktı sanki ve Ida’nın tam şimdi söylediklerinin ne anlama geldiğini anladım.</p>

  <p>İşte o zaman koşmaya başladım.</p>

  <p><a id="bookmark3"></a></p>
</body>
</html>
