<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">12. Bölüm: Karavan. Gece</span></h1>

  <p>Sigara dumanı konusunda pimpirikli değilimdir. İnsan Ernst Amca gibi biriyle yaşıyorsa böyle olamaz zaten. Ama karavanın kapısını açtığımda sanki Sağlık Bakanı’nın gözünden Cehennem’e bakıyormuş gibi oldum. Zehirden gri bir duvar.</p>

  <p>"İyi ki burada uyumayacağım!" dedim ve içeri girdim. "Dayanamazdım herhalde."</p>

  <p>"Sorry!" dedi Tilla. "Düşüncesizlik ettik!"</p>

  <p>"Kapı açık kalsın!" diyen amcam tavan penceresini işaret etti. "Böylece cereyan yapar."</p>

  <p>Edmund esnedi. "Gel otur evlat! Ben gidiyorum! Yarının da bu gün kadar uzun olacağını söylüyor kimileri. Senin Barkvikli hanımlarla şansın yaver gitti mi?"</p>

  <p>Aslında gitti! diye düşündüm. Ama, "Öyle olsa burada olur muydum," dedim. Buzdolabından bir kola buldum. İçtim.</p>

  <p>"Neredeydik?" dedi amcam.</p>

  <p>"Elsa Lange," dedi Tina Mowinkel. "Bergen’de birlikte okumuştuk. İyidir Elsa. Yıllardır görmemiştim onu. O zamanlar soyadı Larsen’di."</p>

  <p>Edmund yorgun bir tavırla el sallayıp karanlıkta gözden kayboldu.</p>

  <p>"Sonra evlenip bir hâzineye kondu ve adı da artık Lange oldu," dedi amcam düşünceli bir tavırla.</p>

  <p>Oturdum. Masanın üzerindeki kül tablası içi sarı beyaz solucanlarla dolu bir kaba benziyordu.</p>

  <p>Tina kül tablasını bir çöp torbasına boşalttı. Eskisi kadar berbat kokuyordu. "Aslına bakarsan hâzineye konmak için evlendiğini sanmıyorum," dedi. "Elsa o tür biri değildir."</p>

  <p>"Yok, ben de bunu demek istememiştim özellikle," dedi amcam. "Onlar da sorgulandılar mı?"</p>

  <p>"Elbette."</p>

  <p>"Ve?"</p>

  <p>"Ne demek istiyorsun? Tanıkları olup olmadığını mı soruyorsun?"</p>

  <p>"Evet."</p>

  <p>Tina güldü. "Böyle denebilir kesinlikle. Kristiansand’da ellinci yıl partisindeydiler. Yüz elliden fazla tanıkları var yani. Aslında böyle bir şeye ihtiyaçları da yok zaten."</p>

  <p>"Yok, kesinlikle." Amcamın aklı başka yerdeymiş gibiydi. "Ama bütün mal mülk onlara kalıyor, değil mi?"</p>

  <p>Şimdi Tina kurnazca gülümsüyordu. "Yarın Dagbladet gazetesi satın almaya ne dersin?"</p>

  <p>"Tilla! Biliyorsun, ben yoksul bir adamım! Vasiyetnameyi gördün mü?"</p>

  <p>"Elsa Kruuse’nin bu konuda çok açık davrandığını söylüyor. Onun ve Öyvind’in zaten bol bol parası var. Elbette mülkler onlara kalıyor, tek varis onlar. Yani aslında Kruuse’nin yeğeni olduğu için Öyvind. Ama asıl büyük çuval..."</p>

  <p>"Sakın söyleme!" diye içini çekti amcam. "Ganimeti kedilerin yediğini söyleme sakın!"</p>

  <p>"Yok," dedi Tilla. "Bildiğim kadarıyla ortalıkta kedi falan yok. Biraz kafanı yorsan nasıl olur? Kruuse’nin yürekten bağlandığı dava neydi? Yaşamının son yarısında neyle uğraşıyordu? Gemiler satılmıştı. Daha fazla yapılacak hiçbir iş kalmamıştı. Yalnızca cehennem kadar bir para yığını!"</p>

  <p>"Alkolizmle Mücadele? Salvation Army?<a id="k2"><sup>2</sup></a>Kilise Misyonerleri?"</p>

  <p>Tina başını salladı. "Ve aynı alanda çalışan çok sayıda başka örgüt. Yarın bomba gibi bir haberim var, anlıyor musunuz bunu? Bütün imparatorluğunu İyi Bir Amaç Uğruna dağıtıyor!"</p>

  <p>Ernst Amca afallamış bir şekilde arkasına yaslandı. "Ve sen daha vasiyetnameyi görmeden bunu yazmaya cesaret ediyorsun, öyle mi?"</p>

  <p>Tina omuz silkti. "Sonuna bir soru işareti koyuyoruz, ama öyle değil mi? Tabi Ernst. Kesinlikle böyle. Biliyorum ben."</p>

  <p>"İlginç!" dedim. "Sonra da kalkıp Hâkon Leirvik’e üç beş milyon bırakıyor ki hiç sorun olmadan kafayı çekebilsin adamcağız."</p>

  <p>Tina’nın sivri burnu neredeyse benimkine değiyordu. "Bu konuda ne biliyorsun sen Fillip?" Ağzı kahve ve yemek kokuyordu. "Oturmuş hayal mi kuruyorsun yoksa dediklerin doğru mu?"</p>

  <p>"Bilmiyorum," dedim. "Birileri öylesine söz etmişti bundan."</p>

  <p>Amcam çeneni-kapa-yoksa-seni-gebertirim işaretleri yapıyordu.</p>

  <p>"Demek öyle," dedi Tina. "Birileri öylesine söz etmişti ha?"</p>

  <p>"Eminim saçmalamıştır!" dedim. "Sence de öyle değil mi?"</p>

  <p>"Nereden duydun bunu?"</p>

  <p>Amcam güldü. "Ne dediğinin farkında mısın Tilla? Dediklerini kulağın duyuyor mu?"</p>

  <p>Tina elini sallayıp onu susturdu. "Bu önemli!"</p>

  <p>"Elbette," dedim. "Ama yine de Leirvik kafayı üşütmüş olabilir. Özellikle de şayet Kruuse bu milyonların üzerine bir çizgi çekmekle tehdit ettiyse onu."</p>

  <p>Amcam gözlerini sımsıkı yumdu, başını salladı. Sınavdan çakmıştım yine. Öyle sanıyordu. Ayağa kalktım, lavaboya gittim. Seslerinden Tina’nın gitmeye hazırlandığını anladım. Gömleğimin içine soktuğum plastik torbayı çıkardım. Kredi kartlarını gömlek cebime koydum, paraları yeniden saydım. On dört bin beş yüz. Kapitali çorabıma gizledim.</p>

  <p>"Fillip?" diye fısıldadı Tina kapı aralığından.</p>

  <p>"Beni rahat bırak," dedi. "Tuvaletteyim!"</p>

  <p>"Şayet bu dediğin doğru çıkarsa sen çok zeki bir çocuksun!"</p>

  <p>"Bu dediğim doğru çıkmasa da çok zeki bir çocuğum ben!" diye yanıtladım. "Ama şayet senin ajanın benden daha güvenilir değilse yarın bütün ön sayfa boyunca rezil olacaksın."</p>

  <p>Biraz kararsız bir kahkaha attı, sonra gitti. Ernst Amca’nın onun arkasından kapıyı kapadığını duydum.</p>

  <p>Yeniden içeri girdiğimde üstünü çıkarıyordu. "Yatağa gitme zamanı. Saat neredeyse bir buçuk olmuş. O milyon hikayesini nereden duydun?"</p>

  <p>"Yanılıyorsun," dedim. "Biraz daha oturmak zorundayız. Milyon hikayesini Ida Leirvik’ten duydum. Ve bunları..." İki kredi kartını masanın üzerine attım. "Asha’dan aldım. Ya da Ellen’den."</p>

  <p>Kartları inceledi. "Ne bunlar Fillip? Sen ne cehenneme bunları getiriyorsun buraya?"</p>

  <p>Her şeyi açıkladım. Neredeyse her şeyi. Anlatacaklarım bittiğinde saat iki buçuk olmuştu, arabanın için yine duman dolmuştu.</p>

  <p>Amcam başını salladı. "Peki yalnızca bu kartlar mı? Cüzdan yok? Para yok?"</p>

  <p>"Hayır," dedim. "Yalnızca bu iki kart."</p>

  <p><a id="bookmark3"></a></p>
</body>
</html>
