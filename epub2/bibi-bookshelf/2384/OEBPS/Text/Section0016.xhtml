<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">16. Bölüm: Herkes Yalan</span> <span style="font-weight: bold;">Söylüyor</span></h1>

  <p>İskeleye gidip oturdum, böylece amcama söylediğim şey neredeyse doğru oldu. Oturup ayaklarımı suya sallandırdım. Aşağıda, katran kaplı dubaların denize yansıdıkları yerde suyun dibini görebiliyordum. Paslanmış bir bisiklet tekerleği. Akıntıyla etiketi bayrak gibi dalgalanan bir balık konservesi kutusu. Koyu renk yosun yığınları arasından o tuhaf, yan yan yürüyüşleriyle yengeçler geçiyordu. Cep telefonunu çıkarıp Asha’yı aradım. Ulf ve Jonny’ye de telefon ettim. Telefonları kapalıydı, herhangi bir telesekreter de yoktu. SMS gönderme, dedim kendi kendime. Sakın SMS göndermeye kalkma. Hong’ un yazacağı bir SMS nasıl olurdu hiçbir fikrim yoktu. Tam amcama telefon edip ona bir iki saat boyunca hayatını cehenneme çevireceğimi söylediğim için özür dileyecektim ki arkamda ayaklarını sürüyerek yürüyen birinin geldiğini duydum.</p>

  <p>Gelen Viskici Bernt’ti. "Umalım da kemerini almış olsunlar Fillip! Yatağın üzerinde de çarşafı olmasın. Yoksa korkarım kendini asacaktır."</p>

  <p>"Durum o kadar mı kötü?" dedim.</p>

  <p>Ondan beklenmeyecek kadar çevik bir hareketle yanıma, rıhtımın kenarına oturdu. "Ne yazık ki öyle sanırım. Böyle aniden kesmek çok tehlikelidir. Elbette Gundersen de biliyor bunu, onun için en kötü darbeye karşı bir şeyler vermişlerdir, ama yine de. Oldukça endişeliyim."</p>

  <p>"Çünkü onun yaptığını sanmıyorsun da ondan mı?" diye sordum.</p>

  <p>"Hayır, sanmıyorum. Ayrıca yapmış olsa bile? Her yanda öylesine çok acı ve keder var ki. Suçlu. Suçsuz..."</p>

  <p>Sözlerini havada bıraktı. Hayalci gözlerle fiyordun açıklarına baktı.</p>

  <p>Bir süre sonra, "Benim hakkımda neler söylediklerini tahmin edebilirsin elbette," dedi. "Daha doğrusunu söylemek gerekirse zaten duymuşsundur bunları."</p>

  <p>"Senin içki sattığını mı? Bunu zaten kendin de söylüyorsun."</p>

  <p>"Evet, içki satıyorum. Tekel kapandıktan sonra. Pazar günleri ve dini bayramlarda. Sence tekelde çalışanlar için aşağılayıcı sözler edenler var mıdır?"</p>

  <p>"Ne demek istediğini anlıyorum!" dedim. "İçki izin verilen saatlerde satıldığı sürece hiç sorun yok yani. Ama sen bundan güzelce para kazanıyorsun."</p>

  <p>"Evet," dedi. "Tıpkı Norveç devletinin yaptığı gibi. Aramızdaki fark devletin parasını ödedikten sonra evinde oturup titreyenlerle hiç canını sıkmaması. Ben toplumsal bir hizmet yaptığımı söylemiyorum..." Sonra mırıldandı. "Ama bundan pek o kadar da farkı yok."</p>

  <p>Başka bir deyişle iyi bir çocuktu.</p>

  <p>"Biliyor musun?" dedim. "Bana öyle geliyor ki Barkvik’in yarısı bir şeylerle kendini uyuşturuyor. Alkol. İlaçlar. Otlar ve tozlar. Genciyle yaşlısıyla."</p>

  <p>Biraz üzgün bir şekilde gülümsedi. "Hâkon Leirvik’in başına gelenler yüzünden buraya geldiğin için böyle düşünüyorsun. Bir yarışa katılmak için buraya gelmiş olsaydın biraz daha farklı bir izlenim edinirdin."</p>

  <p>"Hiç öyle olacağını sanmıyorum. Yalnızca daha pahalı mallar oldurdu o zaman. Güzel şaraplar, iyi konyak. Columbia’dan gelme kokain falan. Sence öyle değil mi?" Tam şimdi konuşulanlarda bir şey kafamın arkasında bir şeyleri kurcalıyordu.</p>

  <p>Bernt öksürdü. "Tamam, öyle. Ama bunun Barkvik’le hiç ilgisi yok. Ben dünyanın yarısını dolaştım, her yerde aynıydı. İnsanlar kendilerini uyuşturuyorlar. Buna ihtiyaçları var. Yaşadığımız dünyada ışık çok sert. Rüzgar biraz fazla keskin."</p>

  <p>Kendini iyice felsefeye kaptırmaması için, daha doğrusu şairleşmeye başlamasın diye sözünü kestim. "Ernst Amca’yla ben biraz önce Per Vagle’yle konuştuk. Konu Hâkon Leirvik’e geldiğinde neredeyse delirmiş gibi davranmaya başladı. Ve bunu hayranlığından yapmadığı kesindi! Leirvik’in vergi borcuyla bir ilgisi olmadığı da açıktı. Sen bu konuda ne düşünüyorsun? Vagle’yi tanıyor musun?"</p>

  <p>Böylece bir anda bütün taşlar yerine oturdu! Ulrikke Knevangen’in Vagle’yi ofis penceresinde gördüğünde söylediği bulmacamsı uyarı. Onun "her zaman orada durmadığı" hakkındaki sözleri. Özellikle de karanlık bastıktan sonra. Bu Ulrikke’nin onu başka bir yerde dururken gördüğünü anlatma yoluydu. Sık sık. Sonra amcamın Laudalen’de yaşayanların onun arabasını gördükleri konusunda söyledikleri. Ve bir şey daha vardı...</p>

  <p>"Elbette tanıyorum Vagle’yi," dedi Bernt. "Herkes tanır onu. Pisliğin tekidir. Kasabanın vergi işleriyle uğraştığı için değil. Ama bununla da biraz ilgisi var."</p>

  <p>Bu konuyu oldukça hafife aldığına dikkat ettim. Herhalde gelirlerinden vergi ödemek gibi bir sorunu yoktu onun.</p>

  <p>"Ama dedikoduculuğuyla ünlüdür," diye sözlerini sürdürdü. "Ve her yere sokar burnunu. Bana sorarsan tam bir kocakarı."</p>

  <p>"Jonny’yi kollamaya çalışması o kadar da garip bir şey değil herhalde."</p>

  <p>"Yok, bunda haklısın. Bu başka bir konu. Ama girmediği yer yok onun."</p>

  <p>"Leirvik’in sırtının ağrıdığını söylemiştin."</p>

  <p>Tam isabet! Çekingen gözlerle bana baktı. "Öyle." "Ama yapacak da birtakım işleri olduğuna göre her zaman sarhoş dolaşamazdı herhalde. Hatta insanlar onun çok becerikli olduğunu bile söylüyorlar."</p>

  <p>"Konuyu nereye getirmek istiyorsun Fillip?"</p>

  <p>"Doktora. Leirvik onun durumunda olan herkesin yaptığı şeyi yapıyor herhalde. Doktora gidiyor, ağrı kesici alıyor. Belki bir iki de uyku ilacı. Genelde abartmaya yatkın biri olduğu için belki birden fazla doktora da gitmiştir."</p>

  <p>Viskici Bernt’in, "Ama Hâkon alkolü tercih eder! Buna imzamı atabilirim!" derken attığı kahkaha oldukça zorlamaydı.</p>

  <p>"Değil mi ya?" dedim. "Ve bu ülkede bu oldukça pahalı bir alışkanlık."</p>

  <p>Yanıt vermedi. Oturduğu yerde boş gözlerle fiyordun açıklarına bakıyordu.</p>

  <p>"Hâkon Leirvik artan ilaçlarını satıyordu," dedim. "Evet ya da hayır deme. Sen onun dostusun. Ama durum böyle. Ve Per Vagle bunu biliyordu, çünkü müşterilerden biri onun oğluydu!"</p>

  <p>Viskici Bernt ayağa kalktı, özenle üstünü silkeledi. "Tamam, ne evet ne hayır diyorum," dedi, derin derin içini çekti. "Artık gitmem gerekiyor. Ama bana baksana Fillip."</p>

  <p>Ona döndüm. "Evet?"</p>

  <p>"Sakın başkalarının pisliklerinde dolaşan biri olma. Sen de pislenirsin o zaman, anlıyorsun ya!"</p>

  <p>Bernt gittikten sonra amcama telefon ettim. Daha çalar çalmaz açtı. "Benim, Moberg!"</p>

  <p>"Ben de öyle," dedim.</p>

  <p>Sonra neredeyse her şeyi anlattım ona.</p>

  <p>Ida’yla buluşacağım pastaneyi bulmak zor olmadı. Aslına bakılırsa Barkvik’te bulması güç olan tek şey gerçekti. Bina yokuşun yukarısındaydı. Bir akşam önce Ida’yı yakalamaya çalışırken önünden koşarak geçmiş olmalıydım. Eski bir kaptan lojmanı yenilenip pastaneye dönüştürülmüştü. Beyaz boyalıydı, kapısı ve pencere pervazları maviydi. Duvarlarında tıpkı Leirvik’in evindeki gibi sarmaşık gülleri yukarılara kadar tırmanmıştı. İçeri girdiğimde söyleyeceklerimde aşırı dikkatli olmam gerektiğini düşündüm. Yaşlı, iyi kalpli dedesinin gençlere ilaç temin ettiği konusunda olumsuz bir haberin bir kızla çıkmak için biraz uygunsuz bir açılış olması değildi bunun başlıca nedeni. Şayet bunu söylersem Ida bir anda bütün kapıları yüzüme kapatıp kilitleyebilirdi. Ve bu davada yeteri kadar kilitli kapı vardı zaten. Aynı zamanda Ida’nın zeki olduğu da çok açıktı. Büyük olasılıkla benden daha da zekiydi, cep telefonlarından hiçbir şey anlamıyor olsa bile. Burada önemli olan dengeyi korumaktı. Aslına bakılırsa ne kadar zeki olabilirdi ki? Yani bu konuda şimdiye kadar hiçbir şeyin farkına varmadıysa? Pekâlâ. Yanılıyor olabilirdim. Viskici Bernt’in hiçbir şey söylememekle aslında neredeyse her şeyi söylemiş olduğunu düşünüyor olsam da bunu unutmamak önemliydi. Leirvik’in ilaçları sattığından emindim. Ama bu ne kadar yaygın bir işti. Bu küçük, ücra kasabada ne kadar yayabilirdi ki yaptığı işi!</p>

  <p>Koridor kapı ve pencere pervazlarıyla aynı maviye boyanmıştı, evin yelkenliler döneminden bu yana çok fazla değişmemiş olması gerektiğini düşündüm. Herhalde şehir tarihi korumacıları böyle olmasını sağlamışlardı. Bir köşede büyük bir odun sobası duruyordu, ayaklı bir askıda paltolar ve ceketler asılıydı. Mutfak kapısı açıktı, beyaz önlüklü bir kadın benim ayak seslerimi duyunca döndü. Gülümsedi, koyu renk bir bukleyi kulağının arkasına attı.</p>

  <p>"Ne güzel yer!" dedim.</p>

  <p>"Dünyanın en güzel yeri!" diye yanıtladı. "Ida sağ tarafta oturuyor. Pencerenin kenarında."</p>

  <p>Niye şaşırıyordum ki? Burası Barkvik’ti ve ben de her Şeye karşın başka bir gezegenden geliyordum. Büyük olasılıkla bir zamanlar evin salonu olan yere girdiğimde içerideki konuşma sesleri yükseldi. Doluydu. İçeride kesin on, on iki kişi vardı. Hiçbir şey yokmuş gibi davrandılar. Ben de hiçbir şey yokmuş gibi davrandım.</p>

  <p>Ida pencere kenarındaki bir masada Elsa ve Öyvind Lange ile oturuyordu. "Fillip! Bu tarafa!"</p>

  <p>İnsan kalabalığı arasında onu arıyormuş gibi yaptım. Güldü. Güldüğü zaman felaket tatlı oluyordu. Öyvind Lange uzanıp yan masadan boş bir sandalye aldı.</p>

  <p>"Bu gerekmiyordu aslında!" dedi Elsa küçük bir kahkaha atarak. "Birazdan gidiyoruz Fillip. Aslına bakarsan hemen gidiyoruz."</p>

  <p>"Özür dilerim!" dedi Öyvind. "Ama bu konuda yanılıyorsun. Gidecek olan sensin, ben burada kalıp gençlerle oturacağım. Lise’ye söz verdim bu konuda!" Sonra bana döndü. "Evet, yani Ida’nın annesine. İkinizin burada oturup masanın altından birbirinizle oynaşmanıza izin veremezdik öyle değil mi?" Yüzünde geniş bir gülümseme belirdi. Genelde neredeyse yalnızca Amerikan filmlerinde görülen türden dişleri vardı.</p>

  <p>" Öyvind Amca!"</p>

  <p>"Tamam, tamam! Saat beşte seni eve getirsin, oldu mu?"</p>

  <p>Aralarında kendime ancak yetecek kadar bir yer bulup oturdum.</p>

  <p>"Evet, eski günlerde böyleydi işte! Üstelik bin yıl önce falan değil." Sonra birden ciddileşti. "Yeni bir haber var mı biliyor musun?"</p>

  <p>"Yok," dedim. "Yalnız..."</p>

  <p>Öyvind elini Ida’nın elinin üzerine koydu. Ida önündeki yarısı yenmiş pastaya baktı. "Evet," dedi Öyvind. "Dört hafta mektup ve ziyaret yasağı. Tamam yıldırım gibi habersizce düşmedi üzerimize. Ama usta bir avukatı var. Bakalım işler nasıl gelişecek. Hepimiz için çok güç bir durum."</p>

  <p>Neyse ki Ida hemen oracıkta dedesini savunmaya girişmedi.</p>

  <p>Elsa çantasını açıp kapadı, Ida'ya endişeli gözlerle baktı.</p>

  <p>Öyvind onun eline dostça vurdu. "Şimdi gidiyoruz. Bir de... Evet, giderken bunu benim hesabıma yazın."</p>

  <p>"Kristiansand’a geri mi dönüyorsunuz?" diye sordu Ida.</p>

  <p>"Yok, bir süre daha buradayız," diye yanıtladı Elsa. "Wilhelm’in villasında. Polisin orada işi bitti, Öyvind’in de sürekli Oslo’ya gidip gelmesi gerekiyor. Yolu biraz daha kısalmış olacak. Aslında bütün bu işler bittikten sonra buraya taşınmayı da konuştuk."</p>

  <p>"Bunlar asla bitmeyecek!" dedi Ida gözlerinde yaşlarla.</p>

  <p>"Haydi ama," dedi Öyvind. "Öyle demek istemedi Elsa."</p>

  <p>Ida kendini topladı. "Kusuruma bakmayın, özür dilerim!"</p>

  <p>Öyvind bana gerçek bir erkek erkeğe bakışı fırlattı. Ne halt edersen et ama ona göz kulak ol. Ben zaten buna çoktan karar vermiştim onun için bakışını fark etmemiş gibi yaptım.</p>

  <p>Gitmeden önce Elsa, "Baksanıza," dedi. "Bütün bu acı olaylardan başka bir şey konuşmayı deneyemez misiniz? Deneyin. Daha o kadar gençsiniz ki."</p>

  <p>"Bunun konuyla ne ilgisi var?" dedi Ida onlar gittikten sonra. "Yani bizim genç olmamızın. İnsanın o zaman haksızlıkları hiç umursamaması falan mı gerekiyor?"</p>

  <p>"Öyvind Amca mı?" dedim. "Senin amcan değil herhalde, değil mi?"</p>

  <p>"Yok canım. Yedek amca. Dediğim gibi annem ve babam çocukluklarında yazın hep onunla birlikte takılırlarmış. Bir de Knut’le. Wilhelm’in oğluyla."</p>

  <p>"Evet, dün sizin evde fotoğraflarını görmüştüm ya." Ama o fotoğrafta çocuk değillerdi, diye düşündüm. Neredeyse yetişkinlerdi. O kadar büyümüşlerdi ki Knut Wilhelm Kruuse çok geçmeden ölecekti.</p>

  <p>"Daha sonra neler yaptın?" dedi Ida. "Dün? Çünkü herhalde gidip erkenden yatanlardan değilsin sen."</p>

  <p>"Bir eve gizlice girdim," dedim. "Sonra da kendi karavanıma döndüm. Orada oturup seni düşündüm. Nedir o yediğin pasta?"</p>

  <p>"Prenses pastası."</p>

  <p>Garson kadın gelip masayı topladı. Ben de bir prenses pastası ve kahve istedim. Kadın Ida’ya göz kırptı.</p>

  <p>"Prenses demişken," dedim yeniden yalnız kaldığımızda. "Asha ortadan kayboldu. Ulf ve Jonny de öyle. Evet, ormanda bir yerlere gitmiş olabileceklerini de düşünmüyor değilim."</p>

  <p>"Demek öyle! Yani ben matematik yazılısı olurken sen dışarıda Ellen’i arıyordun öyle mi?"</p>

  <p>"Gel ona Asha diyelim. Çok kafamı karıştırıyor bu iş. Yalnızca sağı solu yokladım biraz. Telefon etmeye çalıştım. Bir işe yaramadı. Telefonu kapalıydı."</p>

  <p>"Niye ki? Yani niye Asha’yı arıyorsun demek istiyorum."</p>

  <p>"Şayet kıskandıysan bu beni çok sevindirir."</p>

  <p>"Uff," dedi. "Parasını ödemen yeter. Biliyorsun değil mi? Teknelere gidiyor o."</p>

  <p>Bu sözü daha önce de duymuştum. "Teknelere gitmek." Bu akordiyon çalıp hüzünlü bir şarkı söyleyerek güverteye çıkmak anlamına gelmiyordu. Ama acıklı olduğu kesindi. Yani Asha’nın teknelere gitmesi. Yine de çok şaşırdığımı söyleyemezdim. Bir gün önce rezil olan öğlen yemeğinde kullandığı dili de oradan öğrenmişti kesin.</p>

  <p>"Onların ortadan kaldırmasına niye bu kadar kafanı taktığını anlamıyorum. İkide bir ortadan kaybolurlar. Her türlü kötü işe bulaşıyorlar zaten."</p>

  <p>"Cep telefonlarını da mı kapatıyorlar?"</p>

  <p>Korku dolu gözlerle bana baktı. "Şey demek istemiyorsun değil mi..."</p>

  <p>"Üçünün öldüğünü mü? Hayır. Ama bir şeylerden dolayı çok korkuyorlar sanırım."</p>

  <p>Ida masanın üzerine eğildi ama o sırada prenses pastası ve kahve geldi.</p>

  <p>"Ve sen bu nedenin ne olduğunu biliyorsun öyle mi?" dedi garson kadın çekildikten sonra.</p>

  <p>"Yok," dedim. "Bir şeyden kuşkulanıyorum ama o kadar bulanık ki tam şimdi bundan söz etmek saçmalık. Güzel pastaymış!"</p>

  <p>"Ama biraz önce benden ayrıldıktan sonra bir eve gizlice girdiğini söylerken doğru söylemiyordun değil mi?"</p>

  <p>"Doğru söylüyordum elbette. Bir eve gizlice girdim." "Nereye?"</p>

  <p>"Bunu sana yarın anlatacağım."</p>

  <p>Yeşil gözlerini kısıp bana dik dik baktı. "Çok tuhafsın Fillip!"</p>

  <p>Tanıdığı öteki çocuklardan farklı olduğumu söylememesine sevinmiştim. Çünkü öyle deseydi herhalde ben de onun tanıdığım bütün kızlardan farklı olduğunu söylemek zorunda kalırdım. Böylece sürüp giderdi. Bir klişenin arkasından ondan beter bir başkası.</p>

  <p>"Oradalarmış Ida," dedim. "Dedenin evinin orada. Asha. Jonny. Ulf. Cuma akşamı herhangi bir saatte oradalarmış. Bundan neredeyse kesinlikle eminim."</p>

  <p>Gözlerini kapadı. "Yani dedemin evindelermiş mi demek istiyorsun?"</p>

  <p>"Evet," dedim. "Eve geldiklerinde belki de içeride yalnızca Kruuse vardı."</p>

  <p>"Ah, Tanrım!" dedi içini çekip.</p>

  <p>"Şayet haklıysam o zaman üç olasılık var Ida. Şu veya bu nedenle dedeni görmek istiyorlardı. Ya da ikisini birden görmek istiyorlardı. Dedeni ve Kruuse’yi. En çirkin olasılık da üçüncüsü, yani Kruuse’yle konuşmak istiyorlardı. O durumda geldikleri zaman içeride onun yalnız olduğunu biliyor olmaları gerekir."</p>

  <p>"Oraya gerçekten gitmiş olduklarından ne kadar eminsin?"</p>

  <p>"Çok eminim. Kesinlikle eminim."</p>

  <p>"Ama o zaman belki de..."</p>

  <p>"Evet," dedim. "Belki bunu onlar yapmış da olabilirler. Ya da içlerinden biri. Ama böyle bir durumda yapanın giysilerini değiştirmiş olması gerekir. Üçü birlikte kısa bir süre sonra şehirde ortaya çıkmışlar ve o zaman pek o kadar temiz olmasalar da en azından tepeden tırnağa kana bulanmış değillermiş."</p>

  <p>Başını salladı. "Dedem öyleymiş."</p>

  <p>"Evet," dedim. "Ama tam şimdi bu konuda daha ileri gidemiyoruz. Üçünden biriyle konuşuncaya kadar ya da hiç beklenmedik bir şey ortaya çıkana kadar bu yol bizim için kapalı. Bu iz üzerinde şu anda zaman harcamanın bir anlamı yok."</p>

  <p>"Ama onların orada olduklarından nasıl bu kadar emin olabildiğini bilmek istiyorum!" diye fısıldadı.</p>

  <p>"Bir şey buldum," dedim. "Bir yerde onların üçünü o evle ilişkilendiren bir şey buldum. Özür dilerim. İlk önce polisle konuşmak zorundayım yoksa başım çok kötü derde girer. "</p>

  <p>"Peki ya dedem? Onun da başı dertte değil mi yani?" Şimdi sinirlenmişti. Çürük zemindeydim.</p>

  <p>"Bana güvenemez misin Ida? Birkaç saatçik."</p>

  <p>"Niye polisle konuşamıyorsun o zaman? Şimdi? Gundersen’le. Sana güvenmek mi? Belki de dedeme yardımcı olacak bir şey biliyorsundur!"</p>

  <p>"Bu biraz pokere benziyor. Yalnızca elinde iyi kartların olması işe yaramıyor. Onları doğru zamanda oynamalısın. Üstelik bu kartların ne kadar iyi olduklarından da emin değilim."</p>

  <p>Parmağını yarısı yenmiş pastasının içine soktu. Ucundaki kremayı yaladı. "Söylesene sen gerçekte kimden yanasın?"</p>

  <p>"Hiç kimseden. Ben asla birinden yana olmam. İnan bana, yıllar içerisinde bu yüzden epey sopa yedim!"</p>

  <p>"öyle mi?"</p>

  <p>"Buna değdi. Herkes yalan söylüyor."</p>

  <p>"Tamam, öyleyse bizim ikimizin başka konuşacak bir şeyi kalmadı!"</p>

  <p>Ayağa kalkmak istedi ama bileğini yakaladım.</p>

  <p>"Bırak beni!"</p>

  <p>Bıraktım. "Gitme. Çok aptalca olur. Her şeye karşın sonuçta Kruuse’nin işini bitirenin deden olduğuna ben de inanmıyorum. Cinayet gecesi o üçünün orada olduğundan nasıl bu kadar emin olabildiğimi sordun bana. Bunu birkaç saat içerisinde anlatacağım. Ama ben de sana suçlunun deden olmadığından nasıl böyle sonuna kadar emin olabildiğini soruyorum. Dediğim gibi, böyle olduğunu ben de sanmıyorum. Ama sen bir nedenle bundan kesinlikle eminsin."</p>

  <p>Sakinleşti. "Elbette o kadar emin değilim. Ama yalnızca bana böyle olamazmış gibi geliyor. Bana karşı her zaman o kadar iyi davranırdı ki."</p>

  <p>Hiçbir şey söylemedim.</p>

  <p>"Tamam Fillip. Söylediğim aptalcaydı. Kabul ediyorum."</p>

  <p>"Hiç de değil! Ona güvenmende hiçbir yanlış yok, özellikle... Ama çok merak ettiğim bir şey var. Buna da benim aklım basmıyor. Babanın niye böyle bir zamanda burada olmadığını merak ediyorum."</p>

  <p>"Dedemle araları iyi değildi," dedi Ida yorgun bir tavırla. "Üstelik zaten onunla konuşamazdı ki. Mektup ve ziyaretçi yasağı var."</p>

  <p>"Babasıyla arasının gerçekten çok kötü olması gerek, şayet böyle bir zamanda buraya gelmiyorsa," diye direttim. "Düşünsene Moss’ta hapis yatan senin baban olsaydı. Oraya gitmez miydin? En azından polislerle ve olayı araştıranlarla konuşmayı denemez miydin? Bir avukatla? Tanrı aşkına, Gundersen’i tanıyor olmalı baban!"</p>

  <p>"Dedemin içkiciliği," dedi Ida. "Babamı bu kadar kızdıran şey. Unutma ki uzun dönemler kendi dedesiyle ve büyükannesiyle yaşamak zorunda kalmış. En hafifinden söylersek hiç de kolay bir şey olmamalı. Ayrıca kendi evinde yaşadığı günler de huzurlu ve güneşli günler olmamış."</p>

  <p>"Deden ne zaman başlamış içmeye?" diye sordum. "Yani ciddi anlamda?"</p>

  <p>"Sana üç tahmin hakkı veriyorum."</p>

  <p>"Bence bir tane de yeter," dedim. "Büyükannen öldüğünde."</p>

  <p>Başıyla onayladı. "O zaman babam yedi yaşındaymış." Ben de başımı salladım. "Çok başka bir şey... Bisikletin var mı?"</p>

  <p>"Elbette!" dedi şaşırmış bir tavırla. "Ne yapacaksın onunla?"</p>

  <p>"Seninle birlikte Laudalen’e gitmek isterdim. Şimdi, daha ortalık aydınlıkken."</p>

  <p>Güldü. "Benim bisikletimle mi? Niye ki?"</p>

  <p>"Benim kendi bisikletim var. Yamacın yukarısındaki açıklığa seninle birlikte gidelim istiyorum. Pek çok nedenle bu bulmacanın yanıtının orada olduğunu sanıyorum. Ya da en azından oranın bütün bu olanlarda belirleyici bir rolü olduğunu. Senin de söylediğin gibi orada birisi oturuyormuş. Sık sık. Uzun süreler."</p>

  <p>"Evet," dedi. "O kadar uzun süreler oturuyormuş ki işini halletmek için bir de tuvalet edinmiş. Bunun kim olduğu konusunda bir fikrin var mı?"</p>

  <p>Sürekli olarak Bay Gizemli’yi oynayamayacağımı görüyordum. Şimdi bir sınıra gelmiştim. Buradan ilerisi Ida ve ben demekti. Ya da yalnızdım. Birincisi gözüme daha hoş görünüyordu. Bu yüzden, "Orada oturanın Per Vagle olduğuna hemen hemen eminim," dedim.</p>

  <p>"Niye?" diye sordu şaşkınlıkla.</p>

  <p>"Çünkü Jonny’yi gözlemeye takmıştı kafasını! Ve kesinlikle o ikisinin ya da üçünün dedenin evini ilk ziyaretleri değildi bu."</p>

  <p>"İyi ama oraya ne yapmaya gidiyorlardı ki?"</p>

  <p>İlaç alışverişi konusunu açmadım. O kadar uzun süre dürüst kalmayı sürdürmek hiç de kolay değildi. "Belki alkol? Satmaya ya da satın almaya. Viskici Bernt içki getirmiyor. O şehirde oturup bekliyor."</p>

  <p>"Evet, ama o zaman ormanda dikilip orayı gözetlemenin ne anlamı var ki?"</p>

  <p>"Hiçbir anlamı yok. Yani şayet..." "Şayet Vagle orada durup çok özel bir şeyin olmasını beklemiyorduysa!" diye fısıldadı Ida.</p>

  <p>"Bugün matematik sınavının iyi geçtiğine yüzde yüz eminim," dedim.</p>

  <p><a id="bookmark2"></a><a href="../Text/Section0012.xhtml#footnote1">1</a></p>

  <p><br /></p>
</body>
</html>
