<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">20. Bölüm: Çardak</span></h1>

  <p>Ernst Amca canı sıkkın bir şekilde bana bakıyordu. Bir kereliğine dağarcığımda ne varsa hepsini anlatmıştım ona. Dışarıda bardaktan boşanırcasına yağmur yağıyordu. Düzenli aralarla fiyorttan esen sert rüzgar karavanı sarsıyordu. Yerel radyo fırtınanın geldiğini haber vermişti. "Edmund haklı," dedi. "Çimendeki o kan büyük olasılıkla çok sıcak bir iz. Yani Kruuse’ye aitse..."</p>

  <p>"Böyle olduğunu varsaymak zorundayız!" dedim. "Sence de öyle değil mi?"</p>

  <p>Başıyla beni onayladı. "Öyle. Ve bu kartı bu gece oynamalıyız. içimde bir şey yarın sabaha kadar bekleyemeyeceğimizi söylüyor. Bunun dışında analiz sonuçlarını alana kadar erteleyebiliriz. Her durumda bu kadar ertelenebilir."</p>

  <p>"Bunu yapması gereken sen oluyorsun," dedim. "Söylediğim gibi benim Asha’yla bir randevum var. Herhalde bu ipucuyla yüzleştirilmesi gereken de Asha değildir."</p>

  <p>"Yok. Sen onun olay yeri hakkında anlatacaklarına topla bütün dikkatini. Ve bunun karşılığında ona olabildiğince az şey ver! Bir şey daha var: Bütün bu süre boyunca telefonunu açık tutacaksın. Jonny ya da Ulf'ü uzaktan bile görecek olursan..."</p>

  <p>"Söz veriyorum!"</p>

  <p>"Ya da bu olayla bağlantısı olabilecek başka herhangi birini!" diye ekledi.</p>

  <p>"Tamam. Bu kan nereden geliyor peki? Giysilerden mi?"</p>

  <p>"Evet," dedi. "Öyle olmalı. Katilin giysilerinden."</p>

  <p>"Ben de öyle düşünmüştüm amca. Ama doğru değil. Böyle olunca hesaplar tutmuyor! Kanlı giysiler gerçekten de ertesi gün bulundu. Hâkon Leirvik’in üzerinde!"</p>

  <p>"Katil olay yerinde birden çok kez bulunmuş," dedi amcam. "Tek açıklaması bu. İki kez. Üç kez. Bilmiyorum. Ama Hâkon Leirvik uyuduktan sonra içeri girmiş. Daha doğrusu Hâkon Leirvik küp gibi sarhoş yatarken. Şayet üzerindekileri çıkardıysa katilin işi kolay olmuş olmalı. O zaman kendi kanlı giysilerini oraya bırakır, Leirvik’inkileri giyer. Kristin’in ne dediğini unutma, Leirvik her zaman siyah kotla dolaşıyormuş."</p>

  <p>"Kusura bakma," dedim. "Anlamadım."</p>

  <p>"Özür dilerim. Dinle şimdi. Cinayeti işlemeden önce bir ara katil Leirvik’in dolabından kendine bir takım giysi alıyor. Leirvik bu sırada Barkvik’te alkol bulma peşinde, izleyebiliyor musun?"</p>

  <p>"Tamam. Sonra katil üzerinde Leirvik’in giysileriyle işin pis tarafını hallediyor, öyle mi?"</p>

  <p>"Evet. Ardından yamaçtaki açıklığa çekilip bekliyor. Otlardaki kan izi de buradan geliyor. Epey de ıslanmış olmalı katil, bunu unutma."</p>

  <p>"Ve aşağıda ortalık sakinleştiğinde yeniden geri dönüyor öyle mi?"</p>

  <p>"En azından ben başka bir açıklama bulamıyorum. Leirvik üzerindeki giysilerle uyumuş olsa bile onu soyup kanlı giysileri üzerine geçirmek çok büyük bir sorun yaratmamış olmalı. Zaten öyle özenli bir şekilde giydirmesine de gerek yoktu. Leirvik pantolonu dizlerinde uyansa da bundan kuşkulanabilecek durumda değildi. Katil bu sırada ertesi gün baltanın üzerinde Leirvik’in parmak izlerinin bulunmasını da sağlamış olmalı. Yalnızca Leirvik’in parmak izleri, çünkü katil elbette eldiven kullanmıştı."</p>

  <p>"Ama onların da arkalarında iz bırakması gerekirdi." "Belki. Ama yalnızca belki. Asıl nokta bu kadarının herkes için yeterli olabilmesi. Baltada yalnızca Leirvik’in parmak izleri vardı. O kadar!"</p>

  <p>"Ve katil işini yaparken Leirvik uyanmıyor öyle mi?" "Uyanmıyor, hayır. Bundan emin olabilirsin kesinlikle." Düşündüm. "Bu iş Ulf ve Jonny’yi biraz aşacak kadar ustaca görünüyor değil mi?"</p>

  <p>"Evet, olabilir. Ama buna kesin gözüyle bakmak pek akıllıca olmaz. Üstelik olayın gidişi sırasında binlerinin akıllıca birtakım öneriler getirmiş olması olasılığı da var karşımızda. Bunun arkasında daha çok insanın olabileceğini unutmamalısın Fillip! Bu yüzden olay hakkında konuşurken çok dikkatli olmalısın. Aslına bakarsan hiç kimseye güvenemeyiz. Lise Svendsen’e ve Ida’ya ilaçlar hakkında anlattıkların aslında biraz ileri gitmek olmuş. Bütün bunların bir şekilde birbiriyle bağlantılı olduğu konusunda kötü bir sezgiye kapılıyorum."</p>

  <p>"Aşırı tepki gösterdi," dedim. "Lise yani. Sanki ona kayınpederinin arada sırada biraz uyuşturucu sattığından çok daha farklı, çok daha kötü bir şey anlatmışım gibi davranıyordu."</p>

  <p>"Belki de aslında ona ne anlattığını sen de bilmiyorsundur," dedi amcam.</p>

  <p>"Bunu ben de düşündüm. Yani başka bir şey daha olabileceğini. Daha ötesi. Ida’nın orada durmuş avaz avaz bağırarak dedesinin böyle şeylere ihtiyacı olmadığını, yeteri kadar parasının olduğunu söylediğini unutma."</p>

  <p>"Değil mi? Belki Ulf ve Jonny ihtiyara ilgisini çekecek başka bir şey teklif etmişlerdi. Sence bu ne olabilir?"</p>

  <p>"Asha!" dedim.</p>

  <p>Amcam tükenmiş bir yüzle bir sigara yaktı. "Sana kibar bir beyefendi gibi davranman gerektiğini söylememin gerekmediğini varsayıyorum Fillip? Bu akşam sakın ayının teki gibi davranma."</p>

  <p>Saatime baktım. Onu yirmi geçiyordu.</p>

  <p>"Çıkar şu kredi kartlarını! Elim boş gidemem oraya. Sonra bir şey daha var! Hiç durmadan benim güvenliğimi düşünme inceliğini gösteriyorsun ama ben de senin Per Vagle’yle yalnız başına buluşmanı istemiyorum! Çünkü şimdi sen de ona gidiyorsun, öyle değil mi?"</p>

  <p>"Öyle," dedi. "Tam şimdi en çok konuşmak istediğim kişi Vagle. Tamam. Yanıma Edmund’u da alırım!"</p>

  <p>Bahçe neredeyse tam olarak karanlığa gömülmüştü. Evin perdeleri çekilmiş, bütün ışıkları söndürülmüştü. Arkamda aralık bıraktığım bahçe kapısından içeri zayıf bir ışık sızıyordu yalnızca. Çimenlerin üzerinde eve doğru uzanan ince, sarı bir şerit. Duyduğum tek ses küçük çardağın üzerinde tıpırdayan yağmur damlalarından geliyordu. Bekledim. Asha beni görmeden önce ben onu görmek istiyordum.</p>

  <p>Telefonda sesi endişeli geliyordu. O kadar endişeliydi ki bir an için ondan karavana gelmesini istemeyi düşünmüştüm. Ama hayır. Meydanın ortasında olmazdı. Üstelik onu kendi alanıma çektiğimde işlerin daha kolay gideceğini düşünmek için hiçbir neden yoktu. Ona çardağın yolunu anlatmam gerekmemişti. Buraya daha önce gelmiş olduğu izlenimi edinmiştim. Saat on birde gelecekti. Şimdi saat on biri çeyrek geçiyordu.</p>

  <p>Şayet gelmezse ne yapacaktım? Doğal olarak ona telefon edecektim, ama ya benimle konuşmak istemezse? Ya kararını değiştirdiyse? Ya da daha kötüsü: ya başka birileri onun benden uzak durmasına karar verdiyse? Bütün gün boyunca nerelerdeydi acaba?</p>

  <p>Kapıdan kulağıma zayıf bir ses geldi. Aralık genişledi. Hiç düşünmeden sert tahta bankın üzerinde geri çekildim. Bekledim. Ama hiç kimse gelmedi. Yalnızca rüzgar olmalı, diye düşündüm. Ya da? Kapıyı arkamdan kapamam gerekirdi, Asha’nın kapıyı benim kadar sessizce açabileceğine güvenmem gerekirdi! Kendime kızarak hafifçe doğruldum ve o anda Asha’yı gördüm. Yüzü sağımdaki cama yapışmıştı. Açık renk bir oval gri bir kapişon çevreliyordu. Hiç kımıldamadan duruyordu. Koyu renk gözlerinde batıcı bir şey vardı. Yıkılır gibi yerime oturdum yeniden. İçeri girmesini işaret ettim.</p>

  <p>"Korkutmadım seni değil mi?" Ceketini çıkardı, sularını silkeledi. "Korkmadın değil mi Fillip?"</p>

  <p>"Nereden geldin sen?"</p>

  <p>"Ben burada büyüdüm biliyorsun. Bahçelerin arasında patikalar ve yollar var."</p>

  <p>Birden kendimi çok kötü hissettim. Ulf ve Jonny, onlar da burada büyümüşlerdi. Karanlığın içinde herhangi bir yerde olabilirlerdi şimdi.</p>

  <p>Asha ne düşündüğümü anlamış olmalıydı. "Onlar yoklar. Yalnızım."</p>

  <p>"Ben de öyle. Bütün gün yalnız miydin?"</p>

  <p>"Buradan gideceğim," dedi. "Bu iş bittiğinde." Ceketinin ceplerini karıştırdı, bir sigara paketi ve bir çakmak çıkardı. Bir sigarayı silkeleyip içine uzun bir ottan ısırdığı bir parçayı koydu. Alışkın hareketlerle sigarayı hazırlamaya girişti.</p>

  <p>"Evden kaçtıktan sonra onlarla konuştun mu? Asha! Bu çok önemli!"</p>

  <p>Başıyla onayladı. "Evet, onlarla konuştum. Dün gece. Jonny’ye telefon ettim şeyi gördükten sonra... Canın cehenneme Fillip! Yalnızca paralarla yetinemez miydin? Kartlar yanında mı?"</p>

  <p>VISA kartını çıkardım, kucağına fırlattım.</p>

  <p>"Ötekini de," dedi bakışlarını sol elindeki sigaradan ayırmadan. Kararlı hareketlerle yapışkan otları tütünün içine itti.</p>

  <p>"Daha sonra," dedim.</p>

  <p>"Neden sonra? Annemin seni biraz eğlendirmesini ister miydin?"</p>

  <p>"Evet, iyi olurdu!" dedim.</p>

  <p>Bana hızlı bir bakış fırlattı.</p>

  <p>Hayır der gibi başımı salladım. "Başka bir sefere. Kart kabul ettiğini bilmem iyi oldu!"</p>

  <p>Güldü. "En azından göreyim! Böylece sende olduğunu bilebilirim!"</p>

  <p>"Buradaki köylüleri kandırabilirsin Asha. Ama beni değil. Yanımda getirmedim elbette! Ne olur ne olmaz, belki yine de beni yandaşlarının yanına götürme hevesine kapılırsın." Koyu renk odundan yapılma kesme bir ağızlık çıkardı. "Onların seni çabucak ve çok yüksek sesle konuşturacak birkaç küçük numara bulamayacaklarını mı sanıyorsun?"</p>

  <p>"Buna zaman bulacaklarını sanmıyorum. Parmağım düğmenin üzerinde. Nerede olduğumu bilen biri var."</p>

  <p>Başını salladı, sigarasını yaktı. Biraz sonra çardağın içini Marakeş pazarı kokusu kapladı. "İster misin?" dedi ağzından dumanları üflerken.</p>

  <p>"Yok," dedim. "O zaman vara yoğa gülmeye başlıyorum. Bence tam şimdi bu biraz uygunsuz kaçardı. Bu akşam ciddiyetimi takınmış durumdayım."</p>

  <p>"Peki neyi bilmek istiyorsun?"</p>

  <p>"Zamanı geri almamızı istiyorum," dedim. "Cuma günü öğleden sonraya."</p>

  <p>Başıyla onayladı, ağızlığı bir kenara bıraktı. "Çok eğlenceli geliyor kulağa. Zaman makinasıyla geri gidip her şeyi değiştireceğiz, öyle mi?"</p>

  <p>"Yanlış!" dedim. "Zamanda geri gideceksin ve her şeyi en son kez nasıl yaptıysan tam öyle yapacaksın. Aradaki tek fark benim bütün bu zaman boyunca senin yanında oturup elini tutmam olacak. Kulağa ne kadar romantik geliyor değil mi?"</p>

  <p>"Cuma öğleden sonra mı? Özel bir şey olmamıştı o zaman sanırım."</p>

  <p>"Yine de oradan başlıyoruz," dedim.</p>

  <p>Bir sigara yaktı. "Teknede biraz ot içtik. Hava güzeldi. Güvertede oturduk. Daha sonra Hong’a gittik.’</p>

  <p>"Peki ne zaman Leirvik’in evine gittiniz?" "Hatırlamıyorum. Hava kararmıştı."</p>

  <p>"Aklıma takılan bir şey var," dedim. "Gitmeden önce telefon etmiş olmalısınız. Onunla daha önceden sözleşmiş miydiniz?"</p>

  <p>"öyle yaptık. Jonny telefon etti."</p>

  <p>"Sonra?"</p>

  <p>"Leirvik o an durumun uygun olmadığını söyledi." "Ama bu sizin için o kadar da önemli bir şey değildi herhalde."</p>

  <p>Asha gülümsedi. "Bizim için son derece uygundu."</p>

  <p>"Ne satıyordu size?" dedim. "Rohypnol? Diazem?" "Çoğunlukla böyle şeyler."</p>

  <p>"Yalnızca reçeteli ilaçlar mı?"</p>

  <p>"Hâkon’un derdi başkaydı bence!"</p>

  <p>"Ama o akşam durumun hiç uygun olmadığını biliyor olmalıydınız değil mi? Sonuçta bütün kasaba işin farkındaydı! Hâkon Kruuse ile birlikte kafayı çekiyordu."</p>

  <p>Asha omuz silkti.</p>

  <p>"Peki," dedim. "Arabayla Laudalen’e gidiyorsunuz. Yolda hiç kimseyle karşılaştınız mı?"</p>

  <p>"Hayır. Hiçbir taksi görmedik, yani şayet sorduğun şey buysa. Yol boyunca hiç kimse yoktu."</p>

  <p>"Leirvik'in evinin önündeki çayırlığa geldiğinizde ne oldu?"</p>

  <p>"Orada hiç kimse yoktu. Bomboştu. Konuya gelecek miyiz artık Fillip? Bitirelim şu işi."</p>

  <p>"Haydi ama!" dedim.</p>

  <p>Gözlerini yumdu. Şimdi beynindeki sinemada filmi oynatıyordu. "Merdivenin yanına arabayı park ettik. Ulf ve Jonny arabadan çıktılar. Biraz sonra seslenip beni çağırdılar. Hiç canım istemiyordu, o sırada çok uykum gelmişti. Ama Jonny gelip ısrar etti. Onunla birlikte dışarı çıktım. Evin kapısı aralıktı. İçeri girdik. Ulf Hâkon’a seslendi."</p>

  <p>"Bir dakika!" dedim. "Şu andan sonra her şey felaket önemli!"</p>

  <p>"Önce mutfağa girdik. Koridordan içeri girince sağdan ilk kapı. Her zamanki gibi karmakarışıktı. Hâkon genelde orada olurdu."</p>

  <p>"Ama cuma akşamı değil."</p>

  <p>"Yok, evde değildi! Ulf ve Jonny bütün evi araştırdı. Hâkon Leirvik ortalarda yoktu."</p>

  <p>"Yukarıda da mı yoktu?"</p>

  <p>"Bütün evi aradılar."</p>

  <p>"Peki ya Kruuse?"</p>

  <p>"Kruuse salonda oturmuş kütük gibi uyuyordu."</p>

  <p>"Ne diyorsun sen?"</p>

  <p>Şaşkın gözlerle bana baktı. "Kruuse’nin salonda oturmuş uyuduğunu söylüyorum! Bunda bu kadar şaşacak ne var? Ulf ve Jonny Leirvik’in gizli bir ilaç dolabı var mı diye ararlarken ben de Kruuse’nin yanında oturdum. Yani ne olur ne olmaz diye, anlıyorsun ya. Sonuçta oralara kadar gelmiştik. Ulf ve Jonny bir halt bulamayacaklarını çok iyi biliyorlardı."</p>

  <p>"Kruuse’nin uyuduğundan kesinlikle emin misin? Yani ölmediğinden?"</p>

  <p>"Tanrı aşkına ama, ertesi gün onu bulduklarında ne durumda olduğunu ben de duydum herhalde! Aşağıdaki koltukta oturmuş uyuyordu! Hiçbir terslik yoktu. Soluk alıp veriyordu!"</p>

  <p>"Hiç kan yok muydu?"</p>

  <p>"Baksana, kes şunu artık! öyle olsaydı sana anlatırdım değil mi?"</p>

  <p>"Kapı açıktı» Kruuse evde yalnız başına oturmuş uyuyordu," dedim kendi kendime konuşur gibi. "Başka hiçbir şey dikkatini çekmedi mi? Her zamankinden farklı bir şey?"</p>

  <p>"Yani, o iki ihtiyar oturup kafayı çektiğinde orada olmazdım ben onun için her zamanki gibi olup olmadığını bilemem! Ama dur, soğuk olduğunu hatırlıyorum! Arka bahçenin kapısı da açıktı, cereyan yapıyordu. Kapıyı kapadım. Biraz sonra Ulf ve Jonny ikinci kattan aşağı indiler. Yarım şişe alkol bile bulamadıkları için keyifleri kaçmıştı. Şey... Ulf Kruuse’nin cüzdanını aldı, sonra da arabaya binip geri döndük. O cüzdan işi pek akıllıca sayılmazdı ama o zaman bilemezdik ki."</p>

  <p>"Hayır," dedim. "Ama birkaç saat sonra anladınız değil mi?"</p>

  <p>Anlamaz gözlerle bana baktı. "Ertesi günden önce değil. Cumartesi günü. O zaman söylentiler dolaşmaya başladı." "Garip!" dedim. "Oysa ben daha o akşam Per Vagle’nin Hong’un yerinde bir şeylerden söz ettiğinden kesinlikle emindim."</p>

  <p>"Görürsün sen Küçük Hong!" dedi Asha. "Kendi yağında kavrulacaksın!"</p>

  <p>"Başka çıkar yolu yoktu ,Asha! Onu köşeye sıkıştırdım! Çok kötü davrandım! Birini suçlayacaksan beni suçla!"</p>

  <p>"Benim için fark etmez," dedi umursamaz bir tavırla. Aşırı rahattı. "Per Vagle geldi, ortalığı birbirine kattı. Bunda alışılmadık bir yan yok! Aslına bakarsan sık sık olur böyle şeyler. Jonny’nin Ulf la ve benimle oynamasından hoşlanmıyor."</p>

  <p>"Vagle’nin anlattıklarının senin içini dışına çıkarması, her yana kusman da o kadar alışıldık bir şey değil herhalde," dedim. "Sen ne diyorsun buna? Vagle oraya gitmişti değil mi? Sizin peşinizden? Ama yine de giysileri temiz ve düzgündü, şayet Hong’un sözlerine inanacak olursam. O akşam size anlatmaya geldiği şey neydi gerçekten?"</p>

  <p>Ağır ağır soluk alıyordu. "Sence o... Yok, saçmalık bu!" Dikkatli ol şimdi, diye düşündüm. Bir adım geri at!</p>

  <p>"Per Vagle kafeye girdi," dedim. "Size vereceği bir iki kötü haber vardı! O akşam Laudalen’e gitmişti, aslında sık sık gidiyordu oraya. Leirvik’in size uyuşturucu sağladığından haberi vardı değil mi? Ayrıca ödemeyi nasıl yaptığınızı da biliyor muydu?"</p>

  <p>Asha yanıt vermedi.</p>

  <p>Şansımı denedim. "Buralarda senin teknelere gittiğini söyleyenler var. Yani satılık olduğunu. Ulf bana senin hemen her şeye hazır olduğunu, tek gerekenin onun sana kibarca sorması olduğunu anlatmıştı!"</p>

  <p>"Bu doğru değil," dedi Asha. "Ulf böyle şeyler söylemez!"</p>

  <p>"Niye böyle bir şey uydurayım ki Asha? Bana bunu söyleyebilir misin? Kendimi daha iyiymiş gibi göstermek için mi? Senin evine gizlice girdim, Kruuse’nin kredi kartlarını arakladım! Senin başın benim yüzümden derde girdi! Seninle ilgili olarak yitirebileceğim hiçbir halt yok ki! Onun için söyle, Per Vagle’nin o cuma akşamı size anlatacağı şey neydi? O sırada Kruuse büyük olasılıkla kafası yarılmış olarak yerde yatıyordu!"</p>

  <p>Titremeye başladı. "Bunu bilemezdi. O zaman bilemezdi!"</p>

  <p>"Bilebilirdi elbette!" dedim. "Hatta pekâlâ bunu o yapmış da olabilir! Sen de çok iyi biliyorsun böyle olduğunu!"</p>

  <p>"Öyleyse geri dönüp daha sonra yapmış olmalı!"</p>

  <p>"Evet," dedim. "Şimdiye kadarki hesaplara çok iyi uyuyor bu."</p>

  <p>Asha kararlı bir tavırla başını hayır der gibi salladı. "Yok, hiç uymuyor! Çünkü şayet... O zaman Hâkon Leirvik’i öldürürdü kesinlikle!"</p>

  <p>İçimdeki hava boşalmıştı bir anda. Elbette Asha’nın hakkı vardı. Hong’un söylediğine göre Vagle’nin canına okuyacağını söylediği kişi Leirvik’ti.</p>

  <p>"O akşam oraya hiç gitmemiş olduğunu sanıyorum," diye sözlerini sürdürdü Asha. "En azından söyledikleri arasında bunu gösteren hiçbir şey yoktu. Ama haklısın. Daha önce oraya gitmişti. Pek çok kez. Ulf ve Jonny’yi izlemişti."</p>

  <p>"Ve seni mi?" dedim.</p>

  <p>Tuhaf bakışlarla baktı bana. "Hâkon’a gittiklerinde onlarla birlikte olmazdım genellikle. Senin sandığın şey benim...</p>

  <p>Bu konuda bütünüyle yanılıyorsun. Yalnızca söylenti. Sanırım sen Ida’yla konuştun. Ben kendimi satmıyorum. Asla da yapmadım bunu."</p>

  <p>"Ama Ulf ve Jonny yapıyor!" dedim. "Doğru mu?"</p>

  <p>"Bilmiyordum," dedi Asha. "Hiç haberim yoktu."</p>

  <p>"Demek Per Vagle’nin anlatacağı şey buydu! Hâkon Leirvik’in kendisiyle birlikte olmaları karşılığında genç çocuklara hap sağladığını mı anlatacaktı?"</p>

  <p>"Bana ne oldu bilmiyorum," dedi. "Sanırım en kötüsü bunu benden gizlemiş olmalarıydı. Büyük olasılıkla yıllardır. Kafamdan atamıyordum o düşünceyi, Ulf ve Hâkon Leirvik... O kadar aşağılık görünüyordu ki. Ulf sanki bir köle gibi. Üstelik de lanet olası birkaç hap yüzünden! Kendimi kaybetmişim."</p>

  <p>"Ne dedi Vagle? Onları herhangi bir şeyle tehdit etti mi?"</p>

  <p>"Hâkon’la aralarında neler geçtiğini bildiğini söyledi. O ikisi ziyarete gittiği zamanlar dışarıdaki samanlıkta saatler geçirdiğini."</p>

  <p>"Samanlık mı?"</p>

  <p>"Evet, bahçede. Kapısı kilitli değil. Üzerinde eski bir güvercinlik var. Oradan salonun ve yatak odasının içini olduğu gibi görebildiğini söyledi. Fotoğraf da çekmiş, öyle dedi. Tartışacak bir şey kalmamıştı. İstese Leirvik’in hesabını sessizce görebileceğini söyledi. Ama şayet Jonny onun bulduğu bir tedavi merkezine gitmezse o zaman gazetelere ve polise gitmeyi yeğliyormuş. Bütün her şeyi açıklayacakmış. Kendinden geçmiş gibiydi, bana çok özel bir planı varmış gibi gelmemişti. Yalnızca içindekileri dökmek istiyormuş gibiydi."</p>

  <p>Ve Kruuse cinayeti o sırada işlenmişti, diye düşündüm. Ya da biraz sonra işlenecekti. Kafedeki buluşmadan sonra arabasına atlayıp Laudalen’e gidebilirdi. Ama niye Kruuse? Niye Hâkon Leirvik değil?</p>

  <p>"Kruuse’nin de bu işe bulaştığını söylemedi değil mi?"</p>

  <p>"Hayır, deli misin sen?"</p>

  <p>Bir süre hiç konuşmadan oturduk. Yağmur iyice artmıştı. Rüzgar dışarının karanlığında duran meyve ağaçlarını sağa sola savuruyordu. Genç çocuklarla gönül eğlendirmenin Hâkon'u Leirvik’in yaşlandıktan sonra edindiği bir eğlence olamayacağını düşündüm. Durum böyle değildi. Düşüncelerim yeniden 1981 yılında Knut Wilhelm Kruuse’nin kaza yapıp öldüğü geceye döndü. Hâkon Leirvik’in evinde, masanın başında yapılan konuşmaya. Leirvik dışında masada üç genç adam daha vardı. Ve bir genç kadın. Burada bir bağlantı olabilir miydi? Acaba içlerinden biri ya da ikisi Hâkon Leirvik’i diyelim birkaç yıl önce olmuş bir olayla yüzleştirmiş olabilir miydi? Genç adamların genç çocuklar olduğu yıllardan bir olayla? Çocuk oldukları günlerden? Bu en azından Lise Svendsen’in Leirvik’in gençlerle sürdürdüğü alışverişi ona anlattığımda gösterdiği müthiş tepkiye uygun düşüyordu. Genç çocuklar. Ernst Amca ne demişti? Lise Svendsen’e düşündüğümden daha fazla şey anlatmış olabileceğimi, örneğin ona geçmişte kaldığını sandığı bir şeyin şimdinin ve buranın bir gerçeği olduğunu anlatmış olabilirdim. Ya Öyvind Lange? O da Leirvik’in o sıralar kötüye kullandıklarından biri olabilir miydi? Tilla ondan yıllarca önceki akşam neyi tartıştıklarını sorduğu zaman böyle küçük bir yalan uydurmasının nedeni utanç mıydı? Karısı da orada olduğuna göre bu çok anlaşılmaz bir şey değildi. Evet, aslına bakılacak olursa ben de oradaydım. Eski pislikleri ortaya sermeyi ve başkalarına göstermeyi kim ister ki?</p>

  <p>"Bana öteki kartı da vermen gerek," dedi Asha.</p>

  <p>"Bunu yapamam," dedim. "Sana yalan söyledim. Kart Ernst Amcamda."</p>

  <p>Müthiş bir öfke nöbeti bekliyordum, ya da belki ağlamaya başlamasını, ama bunun yerine oturduğu yerde boş gözlerle önüne bakıyordu. Daha önce de kandırılmıştı. Benim gibi pislikler tarafından.</p>

  <p>"Artık bunun bir önemi kalmadı Asha! Sen, Ulf ve Jonny baş tanıklarsınız. Evin içindeydiniz, siz oradayken Kruuse’nin koltukta oturmuş uyuduğuna tanıklık edebilirsiniz. Ne yazık ki bundan kurtulma şansınız yok. Köşeye sıkıştınız. Ayrıca büyük olasılıkla Gundersen ve adamları zaten izinizdedir. Ulf ve Jonny hap ararken sen de salonda oturmuş burnunu karıştırmıyordun sanırım."</p>

  <p>"Ne demek istiyorsun?"</p>

  <p>"Sen de oturmuş sigara içiyordun herhalde? İzmaritleri yanına aldın mı?"</p>

  <p>İçini çekti. "Tamam. Sen kazandın!"</p>

  <p>"Sen öyle san! Ben de tanık olarak bu işe bulaşmış durumdayım. Ayrıca senin evine gizlice girdiğimi de itiraf etmek zorundayım."</p>

  <p>"Hiç de yapmak zorunda değilsin." VISA kartını bana fırlattı. "Şu amcanla ikinizin tek yapacağı şey kartları ortadan yok etmek, öyle değil mi? Sonra ben gidip o akşam Leirvik’in evine gittiğimizi itiraf ederim. Sana anlattıklarımı onlara da anlatırım. Cüzdana ne olduğunu bilmediğimi söylerim. Böylece bu konudan yakayı sıyırmış olurum! Yani bankanın ben olduğum konusundan!"</p>

  <p>Bunun bir işe yaramayacağını çünkü her şeyi VG gazetesine anlattığımı ona söylemeye gücüm yetmedi. Bunun yerine kartı aldım, bunu düşünmem gerektiğini söyledim. Ernst Amca’yla bu konuda konuşmam gerekiyordu.</p>

  <p>"Peki ya paralar?" dedi.</p>

  <p>"Hangi paralar?"</p>

  <p>Hafifçe gülümsedi. "Sen de bizler gibisin. Ulf, Jonny ve ben neysem osun. Yalnızca kim bilir hangi nedenle Oslo’dan gelmiş akıllı çocuk rolü oynuyorsun. Bu arada Ida’yla işleri biraz yoluna koyabildin mi?"</p>

  <p>"Sanmıyorum," dedim. "Benim aslında nasıl biri olduğumu o da anladı. Üstelik dedesinin Noel Baba olmadığını anlatmak zorunda kaldım ona. O zaman da bana çok alındı. Umarım dedesinin hap satıcısı olmanın yanı sıra sakallı bir ibne olduğunu ona bildirme yükü de başkasına kalır artık. Bu arada, Ernst Amca’nın ve benim önümde Tron’u ve anneni böyle yerin dibine sokmayı niye istedi canın?"</p>

  <p>"Bilmiyorum," dedi. "Ama bütün bunlardan öylesine bıkıp usandım ki!"</p>

  <p>Ayağa kalktım. "Gel! Gidiyoruz!"</p>

  <p>O da ayağa kalktı. "Nereye gideceğimi bilmiyorum. Eve gidemem. Şimdi gidip itiraf edersem beni içeri tıkarlar. Buna dayanamam."</p>

  <p>"Bizimle kalabilirsin," dedim. "Karavanda geceyi Ernst Amca ve benimle geçirebilirsin. Sonra da yarın sabah amcam bizimle birlikte Gundersen’e gelir. Bizi içeri tıkmayacaklar." Gece karanlığı çökmüş bahçeyi geçtik, sığınağın önündeki küçük meydanda duran sarı ışığa çıktık. Asha koluma girdi. "O akşam beni Hong’da gördüğünde ne düşünmüştün?" "Vay canına," dedim. "Benim orada olduğumu hatırlıyor musun sen?"</p>

  <p>"Ne düşünmüştün?"</p>

  <p>"Seninle başka koşullar altında karşılaşmanın hoş olabileceğini düşündüm. Havada bu kadar çok dumanın olmadığı bir yerde örneğin. Biraz daha az tepeleme dolu kül tablası, daha az çöp."</p>

  <p>"Belki kafayı bulmuş iki tipin de olmadığı bir yer ayrıca?" deyip gülümsedi.</p>

  <p>"Kesinlikle. Kafayı bulmuş tiplerin hiç olmadığı bir yer. Söylesene bana..." Kasabaya inen dik merdivenin başına gelmiştik. "Dün gece Ulf ve Jonny’yle birlikte tekneye gittin, değil mi? Ne..."</p>

  <p>"Hişşt!" dedi. "Dinle!"</p>

  <p>Dinledim. Yağmur sel gibi yağıyordu.</p>

  <p>Sonra duydum.</p>

  <p>"...çabuk ol, lanet olsun!... canı cehenneme, ben..." Sonra merdivenlerde hızlı adım sesleri. O anda hiçbir şey anlamadım, çünkü aşağımızdaki merdivende hiç kimse yoktu. Lambaların ışığında kaygan merdivenler parlıyorlardı.</p>

  <p>"Şurada!" Eliyle gösterdi Asha. On metre ileride merdivenler dağdaki bir geçidin içine doğru devam ediyordu. Hiç düşünmeden tepki verdim, Asha’yı yakalayıp yamacın derin gölgelerinin arasına çekildim. Orada ona sarılmış dururken gözlerimi merdivenlerin en alt basamaklarına dikmiştim. Ayak sesleri yaklaştı. Aman tanrım, böyle bir şey olabilir miydi gerçekten? Birileri kafalarını kırma pahasına bu dik merdivenlerden aşağı koşuyordu! Asha’yı iyice kendime çektim. Çenemi omzuna dayayıp bekledim.</p>

  <p>Sonra geldiler. İlerimizdeki karanlık dağ geçidinden bir mermi gibi dışarı fırladılar. O kadar hızlı gidiyorlardı ki neredeyse dönüşü alamayacaklardı, aşağı doğru devam eden merdiveni ıskalayıp aşağı uçacaklardı ama son anda kendilerini toparladılar. Lambanın ışığının altına geldiklerinde bunların Ulf ve Jonny olduğunu gördüm, hiç düşünmeden elimle Asha’nın ağzını kapadım, ama Asha onlara seslenmeye çalışmamıştı zaten.</p>

  <p>Saniyeler içinde uzaklaşmışlardı, koşan ayak sesleri şehir merkezine doğru uzaklaşıp duyulmaz oldu.</p>

  <p>Asha kendini benden kurtardı. "Neler oluyor?"</p>

  <p>"Bilmiyorum. Çok aceleleri vardı! Bir şeylerden kaçıyorlardı!"</p>

  <p>"Buradan uzaklaşmak istiyorum Fillip!"</p>

  <p>"Bekle! Beklemek zorundayız! Şayet o adam gelirse..." Ya da o kadın, diye düşündüm.</p>

  <p>Ama hiç kimse gelmedi. Yalnızca kaldırım taşlarından sel gibi akan yağmur sularının sesi vardı. Arkamızdaki dağdan aşağı akıyordu.</p>

  <p>"Aşağıya, meydana inmek zorundayız!" dedi Asha. "Korkuyorum!"</p>

  <p>"Tamam," dedim. "Ernst Amca’ya telefon ediyorum. Senin geldiğini söylüyorum. Hayır, bekle, şimdi arabada olamaz. Bak bana. Bu anahtar..."</p>

  <p>"Ne saçmalıyorsun sen? Aşağı birlikte inmeyecek miyiz?"</p>

  <p>"Pekâlâ birlikte de gidebiliriz," dedim. "Ama o zaman önce benimle birlikte dağa gelmen gerekir."</p>

  <p>"Sen kafayı mı yedin?"</p>

  <p>Yanıt vermedim. Yağmur yüzünden aşağı akıyordu. Elimi uzatıp suları silmek istiyordum. Felaket güzeldi!</p>

  <p>"Şayet birisi onları kovalıyor olsaydı çoktan buradan geçmiş olurdu," dedim sonunda.</p>

  <p>"Peki. Öyleyse yukarı çıkmanın ne anlamı var?"</p>

  <p>"Bilmiyorum Asha! Arkalarında bir şey bırakmış olabilirler."</p>

  <p>Dönüp arkasına baktı. Şehre inmek istiyordu. Aşağıya, ışıklara. Belki de Ulf ve Jonny’nin yanına gitmek istiyordur, diye düşündüm. Bu yüzden onu suçlayamazdım. Ben palavracının tekiydim ve bana hiçbir şey borçlu değildi.</p>

  <p>Sonra yürüdüm. Dağa yükselen dik merdiveni tırmanmaya başladım. Burası aydınlık değildi, onun için çok dikkatli olmak zorundaydım. Daha birkaç dakika önce Ulf ve Jonny’nin bu merdivenlerden aşağı koşmaları inanılacak gibi değildi. Yanımda el feneri vardı ama onu yakmaya cesaret edemedim. Şayet yukarıda biri varsa...</p>

  <p>"Bekle!"</p>

  <p>Asha geldiğinde narin elini elimde hissettim. Karanlıkta yanımda soluğunu duyuyordum. Seni çıplak hayal etmiştim, diye düşündüm. Seni ilk gördüğümde, üzerimizde giysilerimiz olmadan birlikte olmanın harika olacağını düşünmüştüm.</p>

  <p>Merdivenlerin tepesine ulaştık. Burada rüzgar o kadar sertleşmişti ki neredeyse ayakta durmak bile olanaksızdı. Ernst Amca’yla birlikte oturduğumuz çıkıntıya göre oldukça kuzeyde kalan bir yere çıkmıştık. Bank görünmüyordu ama güneyimizde yüksek direk gökyüzüne uzanıyordu. Ernst Amca’yla sırtımızı dayadığımız direk. Çok yukarılarda, akıp giden bulutların arasında kırmızı ışığının göz kırptığını görebiliyordum. Fırtınaya karşın burası merdivenlere göre çok daha aydınlıktı. Kayalar binlerce yıl önce buzlar ve çakıllarla cilalanmıştı, girintilerde çalılar, rüzgardan yana yatmış çam ağaçları büyümüştü. Hiçbir şey söylemeden durup araziyi dikkatle inceledik ama ortalıkta tek insan görünmüyordu.</p>

  <p>"Tamam," dedim sonunda. "Belki aptalcaydı. Ama şayet buraya çıkmamış olsaydım ben..."</p>

  <p>"Direğin yanında biri duruyor," dedi Asha. "Ya da oturuyor! "</p>

  <p>Ağır ağır yaklaştık. Oradakinin gökyüzüne karşı siluetimizi görmemesi için girintilerden yürüyorduk. Böyle yapmakla yolu çok uzatmıştık ama başka türlüsünü yapamazdık. Bütün bu zaman süresince gün boyu bu konulardan anlayan değişik insanların defalarca söylediği şeyi düşünüyordum. Barkvik’te bir yerlerde bir katil elini kolunu sallayarak dolaşıyordu. Küçük bir kaynağın başında durdum. Önümüzde dağ ikiye ayrılıyordu. Şimdi direk neredeyse tam tepemizdeydi. Bulut tabakası biraz dağılmış, ay ışığı şerit şerit manzarayı aydınlatmaya başlamıştı. Bir an içinde yağmur dindi.</p>

  <p>"Yeteri kadar yaklaştık," diye fısıldadım. "İyice yanına gitmeyeceğiz. Kendimizi göstermeyeceğiz. Yalnızca oturanın kim olduğuna bakacağız, tamam mı?"</p>

  <p>"Benden, geri durmamı istemene hiç gerek yok!"</p>

  <p>Ayın yeniden bulutların arkasına girmesini bekledik. Sonra hızla ileri koştuk, dağdaki aralıktan direğin dibine baktık.</p>

  <p>"Per Vagle bu!" diye fısıldadı Asha. "Oturmuş, elinde bir şey tutuyor! Görüyor musun? Kucağında bir şey var!"</p>

  <p>Ona kadar saydım. On beşe kadar saydım. Yüze kadar saydım. Hiç kımıldamıyordu.</p>

  <p>Bunu üzerine el fenerimi yaktım ve aynı anda ikimiz birden çığlık atmaya başladık.</p>

  <p>Per Vagle gözleri yuvalarından fırlamış bir şekilde oturmuş barsaklarını tutuyordu!</p>

  <p><a id="bookmark4"></a></p>
</body>
</html>
