<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">10. Bölüm: Viskici Bernt</span></h1>

  <p>Saat dokuzu geçiyordu ama otelin barında neredeyse hiç kimse yoktu. En dipte yaşlı bir adam önünde yarım litrelik birayla oturmuştu ve yeni sigara yasasına henüz uyum sağlayamamış olduğunu görmek kolaydı. Usta parmaklarıyla sigaraları bir bir sarıp masanın üzerine diziyordu. On tane yaptığında birasından koca bir yudum alıp bütün sigaraları tek bir solukta midesine kadar çekmek için merdivenlere koşacağını tahmin ettim.</p>

  <p>Amcamla birlikte pencere yanında bir masaya oturduk. İkimiz de kahve istedik.</p>

  <p>"Eve mi dönüyoruz?" dedim. "Hemen bu akşam mı? Bu gece yani."</p>

  <p>Amcam gülümsedi. "Bu kadar geç saatte kahve istediğim için mi?"</p>

  <p>"Öyle demek istememiştim," dedim.</p>

  <p>Dışarıda yeniden yağmur başlamıştı. Neon ışıklar meydanın ıslak kaldırım taşlarında yansıyorlardı. Mavi. Yeşil. Kırmızı. Aşağıda, kapalı Narvesen Büfesi’nin önünde bir araba motorunu çalıştırdı. "Ne kadar barışçı görünüyor," diye sürdürdüm. "Oysa savaş var."</p>

  <p>"Biraz önce Kristin’in evinde olanları mı düşünüyor?"</p>

  <p>sun?</p>

  <p>"Onu da elbette. Ama ayrıca elimizde bir de balta cinayeti var ya. Üstelik..." Artık dün akşam tanık olduğum şeyi ona anlatmamamın bir anlamı yoktu. Ulf ve Jonny’nin Jonny’nin babasını nasıl dövdüklerini. "Öylesine vahşiceydi ki! Sonra düşündüm... Bunun benim de başıma gelebileceğini düşündüm. Yukarıda Asha çıldırdığı zaman da aynı şeyi düşündüm. Ya da Ellen. Bu ben de olabilirdim."</p>

  <p>Kahveler geldi. Sessizce şekerlerimizi karıştırdık.</p>

  <p>"O iş bitti artık Fillip!" dedi amcam.</p>

  <p>"O kadar emin değilim," dedim. "Zaman zaman bundan kuşku duyuyorum. Kimi zamanlar her şeyi yıkmayı istiyor canım. Hepsinin canı cehenneme demeyi."</p>

  <p>Başını salladı amcam. "Bitti artık."</p>

  <p>Bir süre hiçbir şey söylemeden oturduk. Dışarıda yağmur hızlandı. Araba kayar gibi rıhtıma doğru uzaklaştı. Sonra amcam "Hayır," dedi. "Bu gece gitmiyoruz. İçimde bir ses bana diyor ki... Tam olarak bilemiyorum. Yalnızca bir duygu. Bir sezgi. Daha önce de birkaç kez hissetmiştim böyle şeyler. Buna benzer işlerde."</p>

  <p>"Yarın ne olacak?" dedim.</p>

  <p>"Yarın Hâkon Leirvik’i gözaltına alacaklar. Mektup ve ziyaret yasak. Hemen her şey ona karşı. Ama merak ediyorum, acaba..."</p>

  <p>Ernst Amcamın tam o anda neyi merak ettiğini asla öğrenemedim, çünkü şimdi sigara saran adam sandalyesinden kalkmış bize doğru yürüyordu. Neredeyse boşalmış bira bardağı elindeydi, dudağının köşesinde tuhaf bir gülümseme vardı. Bu gülümsemeyi iyi tanıyordum. Daha önce yüz elli kere görmüştüm. Özellikle böyle küçük, eski barlarda. Alkolden biraz kafayı bulmuş erkek ya da kadın yaşlıca insanlar Ernst Amca ve benim oturduğumuz masaya gelirlerdi böyle sallana sallana. Amcamı ünlü bir polisiye roman yazarı olduğu günlerden hatırlayan insanlar. Genellikle masaya oturur, konuşmaları bölerlerdi ama bu adam durmuş, kararsız gözlerle bize bakıyordu. Üzerinde biraz yıpranmış bir takım elbise vardı ama bunun dışında oldukça şık sayılırdı, ayrıca epey de ayıktı. Altmışlı yaşlarındaydı herhalde.</p>

  <p>"Rahatsız etmek istemezdim," dedi. Ne zaman bizi rahatsız etmek isteseler hep böyle söylerler.</p>

  <p>"Sorun değil," dedi Ernst Amca. "Rahatsız etmiyorsunuz."</p>

  <p>"Şey, kim olduğunuzu biliyorum ben! Başka bir şey söyleyemiyorum." Bir adım ileri attı, pençesini uzattı. "Benim adım Bernt Hagemann. Bana Viskici Bernt derler. Böyle demeleri de nedensiz değildir belki."</p>

  <p>"Gel, otur Bernt!" dedi amcam. "Canın biraz bir şeyler içmek ister miydi?"</p>

  <p>Bernt gazı kaçmış son bira yudumunu tepeye dikti. "Evet, aslında insanın ağzı biraz kuruyor elbette." Şimdi yüzünde içten ve geniş bir gülümseme belirmişti, harçlıklarını nerede sakladığını görmek kolaydı. Aşağıda ve yukarıda altın dişleri parlıyordu. Amcam garsona elini sallayıp masadaki boş bardağı işaret etti.</p>

  <p>"Sanırım son bir iki günde epey bir insanla konuşmak zorunda kalmışsındır," dedi amcam gülerek.</p>

  <p>"Hiç kuşkun olmasın Moberg! Malaga’da bir gece İspanyol gümrükçülerin masaya gelmelerinden bu yana hiç bu kadar yorulmamıştım! Ama o zamanlar genç ve güçlüydüm!"</p>

  <p>Bira geldi. Bernt koca yudumlar aldı.</p>

  <p>"Ama şimdi konu kaçak içki değil, öyle değil mi?" dedi amcam.</p>

  <p>"Yok, yok! O günler geride kaldı. Biliyorsun, buralarda... Üstelik, Kruuse asla... Böyle bir şeye tenezzül etmezdi o. Soylu bir adamdı, bu olanlar çok korkunç. Şayet bütün bunların arkasında duran Hâkon’sa... Yok, hiç sanmıyorum. Tamam, elbette..."</p>

  <p>"O akşam nasıl görünüyordu peki?" diye sordu amcam. "Hâkon Leirvik yani."</p>

  <p>Viskici Bernt huzursuz gözlerle çevresine bakındı.</p>

  <p>"Şayet yalnızca tahminlerden daha fazlasıysa anlatacakların, dergi bunun parasını öder," dedi amcam. "Büyük gazeteler kadar çok değil elbette, ama yine de. Benim daha çok zamanım var. Daha fazla yerim var."</p>

  <p>Viskici Bernt öyle bir güldü ki altınlar ve tükürükler ışıldadı. "Evet, Oslo gazeteleri için söyleyecek bir sözüm olmadığına emin olabilirsin! Onların yanında Tom Gundersen resmen soylu kalıyor! Hâkon mu? Her zamanki gibiydi. Kesinlikle."</p>

  <p>"Yani o ikisinin senden içki almalarında alışılmadık bir şey yoktu öyle mi?"</p>

  <p>"Yoktu. Yani aslında vardı! Hâkon’un mal sıkıntısı çektiğinde bana gelmesinde alışılmadık bir yan yok. Ama Kruuse bütün yıl boyunca yalnızca o iki hafta içerdi. Aslında içkiyi bırakmıştı."</p>

  <p>"Ama o kadar erken saatte içkilerinin tükenmesi biraz tuhaf değil mi? Saat yedide? Bu çok kötü bir planlamayı gösteriyor."</p>

  <p>Bernt göz kırptı. "Ya da çok iyi. Hâkon şehre geldiğinde evde yeterince içki vardı. İnan bana!"</p>

  <p>"Bunu ben de tahmin etmiştim. Ama sen kesinlikle biliyorsun öyle mi?"</p>

  <p>"Evet, biliyorum. Üstelik de bu ilk kez olmuyordu." Masanın üzerine eğildi. "Ama bu çok sıradan bir numara, tanırsın böylelerini eminim. Herhalde sen de her zaman en dar patikalarda dolaşmamışsındır. Hâkon’un ertesi günü de düşünmesi gerekiyordu. Ve daha ertesi günü. Yani anlayacağın demiri tavında dövmeliydi. Kruuse’nin Kral Alkol’ün krallığındaki yıllık turnesi bitmek üzereydi. Hâkon’un da çok kötü ağrıları vardı o sırada. Evet, gidip gelen ağrılar! Sırtı. Uzun bir çalışma yaşamı ne de olsa."</p>

  <p>"Bu bilinen bir şey mi? Yani polis bunu biliyor mu demek istiyorum."</p>

  <p>"Elbette. Omurgaları yıpranmış; sinirlerini sıkıştırıyorlar. Bilirsin."</p>

  <p>Amcam başıyla onayladı. "Böyle şeyler insanın daha çabuk keyfinin kaçmasına neden olur."</p>

  <p>Bernt elini sallayarak onu susturdu. "Kafanı yorma bununla. Çok daha önemli bir şey var. Wilhelm Kruuse hastaydı. Ciddi hastaydı. Çok zamanı kalmamıştı." Viskici Bernt arkasına yaslandı, bu bilginin birkaç papel ya da yeni bir bira değerinde olduğunu anlatmak istermiş gibi bir yüz ifadesiyle bizi süzmeye başladı. Sonra hızla ayağa kalktı, sevgili tabut çivilerinin başına gitti. İki parmağını havaya kaldırıp garsona bizi işaret etti, özenle bir sigara seçip bardan dışarı çıktı. Ernst Amca da nikotin açlığı çekiyordu ama elini yakalayıp onu durdurdum.</p>

  <p>"Gitme! Biraz bekle! Bu bilgi niye bu kadar önemli?" Amcam içini çekti, yeleğinin cebinden çiğneme tütünü kutusunu çıkardı. Acil çözüm. İrice bir parça alıp alt dudağının arkasına yerleştirdi. "Gerçekten önemli olup olmadığı kesin değil! Ama Viskici Bernt’in bunu Kruuse’nin kendisinden öğrenmediğine eminim. Bekleyelim de görelim bakalım ne anlatacak."</p>

  <p>"Anlıyorum," dedim. "Bunu Leirvik’ten öğrenmiş. Öyleyse Leirvik, Kruuse’nın nasıl olsa yakında son kez vedalaşacağını biliyorsa niye onu öldürsün ki?"</p>

  <p>"Değil mi? Yani şu ünlü sarhoş dalaşması konusunu bir yana bırakırsak. Ama bunu yapamayız. Tam olarak değil yani. Ayrıca Bernt’in bu bilgiyi nereden aldığını bilmiyoruz. Ya da doğru olup olmadığını."</p>

  <p>Meydanda tanıdık bir siluet belirdi. Sarı yağmurluklu kız. Gür sarı saçları kapişonun altında gizlenmişti ama o olduğuna emindim. Sanki derin düşüncelere dalmış gibi yere bakarak ağır ağır yürüyordu. Aynı anda biraz önce gördüğüm araba rıhtımdan geri döndü, daha önce yaptığı gibi büfenin önünde durdu. Motoru çalışıyordu. Sürücü selektörle işaret verdi. Dışarıda başka hiç kimse olmadığı için kıza işaret verdiğini düşündüm. Boşuna. Kız kendi dünyasındaydı. Sürücü kornaya bastı. İki kere çaldı. Tıpkı gündüz olduğu gibi kız elektrik çarpmışçasına sarsıldı. İrkildi, koşmaya başladı. Birileri çıngıraklı bir kahkaha attı.</p>

  <p>Yerimden fırladım, ceketimi kaptım, otelden dışarı koştum. Bardaktan boşanırcasına yağmur yağıyordu. Bir an için kızı gözden kaybettiğimi sandım ama sonra yokuşun yukarısında, bir akşam önce Asha ve Per Vagle’nin durduğu yerin yakınında bir hareket sezdim. Sarı yağmurluğu bir an için gördüm, sonra kız dar yollardan birinde gözden kayboldu. Narvesen büfesi ve arabanın olduğu yere geldiğimde çok iyi tanıdığım bir ses duydum.</p>

  <p>"Peşini bırakma Fillip, bakarsın akşama ziyafet vardır!" Aynı kulak tırmalayıcı kahkaha.</p>

  <p>Bütün gücümü ortaya koydum. İyi koşarım. Köşeyi dönüp dar yola girdiğimde elli metre önümdeydi. Arkasından seslendim, durmasını istedim. Bu yaptığımın çok akıllıca bir şey olmadığını anladım, kız hızını arttırdı. Bir süre sonra sağa döndü, ahşap evlerin arasındaki dar bir taş merdivenden yukarı çıkmaya başladı. Çok formdaydı, merdivenleri uçar gibi çıkıyordu ama canımı dişime takıp peşinden gittim.</p>

  <p>Yine de onu gözden kaybettim. Merdiven sola doğru keskin bir dönüş yapıp dağın yamacına bakan küçük, parke taşlı bir açıklıkta ve bir sığınağın kapısında sonlanıyordu.</p>

  <p>Ortalıkta kimse yoktu. Çelik kapıyı açmayı denedim ama yerinden kımıldamadı. Açıklığın iki yanında küçük, beyaz boyalı, ahşap evler vardı; pencerelerinde ışık yanıyordu. Yeşil boyalı bir kapı bahçe olduğunu tahmin ettiğim bir yere açılıyordu. Kapı aralıktı, rüzgarda ileri geri sallanıyordu. Ayağımla yavaşça iterek açtım, içeri baktım. Çok doğru. Küçük, beyaz boyalı ahşap bir kameriyesi olan minik bir bahçe. Sarmaşık gülleri. Meyve ağaçları. Şık bir güney cenneti. Pencerelerden birinin arkasında bir hareket hissedince yavaşça geri çekildim. Kapının yanındaki ahşap çite iyice yaslanıp hiç kımıldamadan durdum. Kalbim göğsümde deli gibi çarpıyordu. Kız burada birilerini mi tanıyordu? Yoksa burada mı yaşıyordu? Bekledim. Her şeyi tek bir karta bağlamıştım. Şayet gelmezse onu yitirdim demekti, bu kadar basitti.</p>

  <p>Ama geldi. On dakika sonra çakılların üzerinde dikkatli adımlar duyduğumda ev sahibinin kendi bahçesinde bu kadar dikkatli adımlarla yürümeyeceğini düşündüm. Kısa bir süre sonra kız kapıda belirdi, arkasından yavaşça kapadı. Onu korkutmamak için benden on metre uzaklaşana kadar bekledim, sonra "Sana bir zarar vermek istemiyorum Ida!" dedim. "Yalan söylüyorsam iki gözüm önüme aksın!" Tanrım! Daha fazla koşmayalım artık! diye düşünüyordum. O merdivenlerden bir de aşağı koşmak istemiyordum.</p>

  <p>Tanrının iyiliği tutmuştu. Kız yavaşça arkasını döndü.</p>

  <p>Hiç kımıldamadan durmuş ağlıyordu.</p>

  <p>Ağlamayı bırakmasını söylemedim. Ağlayan birine ağlamamasını söylememek gerekir. Ağlamayı kendi başlarına kesmeden önce aslında onlarla hiç konuşmamak gerekir.</p>

  <p>Onun yerine yürümeye başladım. Önünden geçip dik merdivene geldim. Altımda kaygan ve tehlikeli bir şekilde aşağı iniyordu. Şakır şakır yağmurun arasında kızın ayak seslerini duydum.</p>

  <p>"Kimsin sen?" Ağlaması bitmişti. Yalnızca sesinde ağlama sonrasının izleri vardı.</p>

  <p>"Seninle birlikte koşmalıydık aslında," dedim. "Çok iyi koşabilirdik. Madalyalar. Ün ve onur. Adım Fillip Moberg. Yalnızca Fillip de diyebilirsin!"</p>

  <p>"Fillip Moberg?"</p>

  <p>Döndüm. Bir sokak lambasının ışığı yüzüne düşmüştü. Salya sümük ağlamış olmasına karşın çok güzel olduğunu görmek kolaydı. Yeşil gözleri, küçük, dar, güzel bir burnu vardı. Gür saçları yüzünü çevreliyordu.</p>

  <p>"Telefonda konuştuğun bendim," dedim. "Ernst Moberg amcam."</p>

  <p>Gülmeye başlaması beni şaşırttı. Kısa, şaşkın bir kahkaha. "Sen mi telefonu..."</p>

  <p>"Amcam araba sürüyordu. Cep telefonuyla oynamasını istemiyordum. Çok hızlı sürer."</p>

  <p>Aslında onun yaşında bir kızın Ernst Amca’nın varlığından nasıl haberi olabildiğini sormayı dehşet istiyordum ama bunu şimdilik bir yana bıraktım. Soru şöyle bir şey olacaktı: "Senin gibi cici bir kız polisiye ve ucuz magazin haberleriyle dolu bir dergide çalışan şişkoca bir ihtiyarı nereden tanıyabilir?" Oysa şimdi her şeye karşın birbirimizle tanışmak üzereydik. Böylesi çok kötü bir başlangıç olurdu.</p>

  <p>"Peki sen nereden bilebildin ki..."</p>

  <p>"Öylesine şansımı denedim," dedim. "Gel daha önemli şeylerden konuşalım. Soyadın Svendsen mi yoksa Leirvik mi?"</p>

  <p>"Leirvik!" dedi ve bunu öyle bir söyledi ki soyadının rasgele olmadığını anladım. Bu soyadı bir seçimin sonucuydu.</p>

  <p>"Sırılsıklam oldum," dedim. "Gerçekten. İliklerime kadar ıslandım. Kafamızı sokacağımız, oturup biraz konuşabileceğimiz bir yerler bulunur mu buralarda? Yani şayet istersen? İstemiyorsan Ernst Amcamla başbaşa oturup konuşmanı da ayarlayabilirim."</p>

  <p>"Tamam," dedi. "Konuşabiliriz. Seninle konuşmayı isterim. Benim evime gidebiliriz."</p>

  <p>Merdivenleri inmeye başladık. "Peşindekinin Ulf ya da Jonny olduğunu mu sandın?" diye sordum.</p>

  <p>"Evet. Ya da..."</p>

  <p>"Ya da başka biri mi?"</p>

  <p>"Kruuse’yi öldüren her kimse o."</p>

  <p>"Ve bunu yapan Ulf ve Jonny olamaz. Ya da Ellen, öyle mi?"</p>

  <p>"Yok, onlar da olabilir belki. Ama eve gidene kadar bekleyelim."</p>

  <p>Asha’nın yaşadığı villa bölgesinde yaşıyordu, yalnızca vadinin biraz daha yukarısında. Asha ya da Ellen’in kafasının ne kadar bozuk olduğunu gösterdiği villayı geçerken saatin daha on bile olmamasına karşın içerisinin tümüyle karanlık olduğuna dikkat ettim. Hatta kapının üzerindeki lamba bile söndürülmüştü. Dışarıda park etmiş duran araba da yerinde yoktu.</p>

  <p>"Vay canına!" dedim Ida’nın evine geldiğimizde. "Müthiş bir ev!" Ev eskiydi ama belli ki çok yakınlarda onarım görmüş, elden geçirilmişti. Alçak bir kanat kuzeye doğru uzanıyordu, ikinci kata geniş, modern bir camlı veranda yapılmıştı. Eski ve yeni öylesine bir şekilde içiçe geçmişti ki... Evet, stil deniyordu buna! Mimariden hiç anlamam ama burada birileri elini cebine iyice daldırmış, sınıf arkadaşlarının en iyilerinden biri olması gereken bir mimarı da yanına almıştı belli ki. Her yanda -dışarıda, pencerelerde- devasa, rengarenk, içleri çiçekler ve yeşil bitkilerle dolu saksılar vardı.</p>

  <p>"Burası Barkvik çiftliğinin eski büyük evi," dedi Ida. "Ellili yıllara kadar bütün bu evlerin olduğu yerler ekili çiftliklermiş. Annem ve babam çok ucuza aldılar, onlar aldıklarında burası beş para etmiyormuş. Ama annem mimar, babam da çok beceriklidir. Ve dedem..."</p>

  <p>Şimdi yine sakat konuya girmişti, pantolonunun cebinde anahtarlarını ararken sustu. Amma iş ha, diye düşündüm. Annesi mimar, o çok becerikli babası Moss’ta tek odada yaşıyor, elinden her iş gelen dede de bir hücreye tıkılmış içki hayalleri kuruyor! Hey, insanların dünyası nereye gidiyor böyle!</p>

  <p>"Sen misin Ida?" diye evin içinden bir yerlerden bir ses duyuldu Ida kapıyı kapadığı sırada. Burada da çok fazla olasılık var, diye düşündüm. Lise Svendsen de kendine Kıbrıs’ta aşçılık kursu gören yeni bir heyecan mı bulmuştu? Yoksa Ida tek çocuk değil miydi?</p>

  <p>"Biziz!" dedi Ida vurgulayarak.</p>

  <p>Bunu duymak hoşuma gitmişti! Kulağa ne kadar da güzel geliyordu! Biziz anne! Yalnızca biziz! Ben ve Fillip. Benim Oslo’dan gelen sevgilim, biliyorsun! Büyük aşkım.</p>

  <p>Neyse ki Lise Svendsen beni görmenin ne kadar da hoş olduğunu söylemek için koştura koştura yanımıza gelmedi.</p>

  <p>Bunun yerine gerçekten de salonda oturmuş keyifle kitap okuyordu. O anda Barkvik’teki bütün gelişmelerin ortasında bir kitaptan keyif almak mümkünse yani. En azından içeri girdiğimizde kitap okuyordu.</p>

  <p>"Bu Fillip!" dedi Ida.</p>

  <p>"Vay canına, nereden buldun onu? Denizin ortasından mı getirmen gerekti?"</p>

  <p>"Özür dilerim," dedim. "Böyle içeri dalmamam gerekirdi." Şimdiden yerde çevremde dev bir gölcük oluşmuştu.</p>

  <p>"Doğru banyoya!" dedi Lise Svendsen. "Soldan üçüncü kapı. Giysilerini koridora bırak, hemen kurutma makinesine atarız. Bu arada sana giyecek başka bir şeyler bulurum."</p>

  <p>Burada işler hızlı gidiyor, diye düşündüm biraz sonra banyoda çıplak dururken. Saate baktım. Sıfırdan çıplak kalmaya: bir saatten az zamanda. Duşu açtım. İlaç dolabını yokladım. Yalnızca alışıldık şeyler. Kadınlara özgü ıvır zıvır. Eczaneden alınma tek ilaç yoktu, yalnızca aspirin. İyi de ben niye buna bakmıştım ki? Bilmiyordum. İnsanları ziyarete gittiğimde bir nedenle hep ilaç dolaplarını yoklarım. Sanırım herkes yapar bunu.</p>

  <p>Ben duşun altındayken banyonun kapısı açıldı, yere giysilerin atıldığını duydum.</p>

  <p>"Fillip?" Bu Lise Svendsen’di.</p>

  <p>"Çok iyiyim!" dedim.</p>

  <p>"İşin bittiğinde mutfağa gel. Seninle bir iki şey konuşmak istiyorum!"</p>

  <p>"Tamam."</p>

  <p>Düzenli hatun. Kendi kendime dalga geçerek eminim korunmayı bildiğimizden emin olmak istiyordur, diye düşündüm. Bunun dışında sıcak suyun altında aslında istediğimden çok daha kısa süre kaldım. Lise Svendsen gerçekten iyi birine benziyordu ama aynı zamanda hızlı ve kararlıydı. Gecenin ilerleyen saatlerini Ida’yla geçirmemin gündeme gelmesi pek inanılır bir şey olmazdı. Ida yolda benim tersime bu sonbahar liseye başladığını anlatmıştı ve yarın pazartesiydi. Geceyarısına doğru eşyalarımı toplayıp yola çıkmamın söyleneceğini tahmin ediyordum.</p>

  <p>Korsan pantolonu, biraz küçük gelen kadife bir gömlek ve çıplak ayaklarla banyodan çıktım. Burada da irili ufaklı saksı bitkileri, ayrıca da içinde dört kütüğün sessizce yandığı kocaman, eski moda bir şömine vardı. Ahşap, büyük bir mutfak masasının başında Lise Svendsen önünde bir kupa çayla oturuyordu.</p>

  <p>"Böylesi daha iyi sanırım?" Gülümsemesi çok gerçek görünüyordu.</p>

  <p>"Çok daha iyi."</p>

  <p>Oturmamı işaret etmemişti, ben de oturmadım. Parmağıyla tavanı gösterdi. "Şu yukarıdaki. Onun kim olduğunu biliyor musun?"</p>

  <p>"Evet," dedim.</p>

  <p>"O benim kalbim! Ve şu sıralar bu kalp çok huzursuz." "Bu kadarını anlamıştım."</p>

  <p>"İyi. Sen ondan ne istiyorsun?"</p>

  <p>Bir an düşündüm. "Çok emin değilim," dedim sonunda. Sonra ona gerçeği anlatmaya karar verdim. Önümde oturan kadının duruşunda bir şeyler en iyisinin bu olduğunu söylüyordu. Yalan söylersem ya da yarı gerçeklerle geçiştirmeye çalışırsam anlayacaktı. Bunu görebiliyordum. Bu yüzden Ida’nın adını vermeden amcama telefon etmeyi denediğini, ama telefonu benim açtığımı, ayrıca Ida’yı ormanda, dedesinin evinin yakınında gördüğümü anlattım.</p>

  <p>Lise Svendsen gözlerini yumdu. "Aman Tanrım! Ve daha biraz önce onunla koşu yarışı yaptın öyle mi?"</p>

  <p>"Evet," dedim. "Çok iyiydi. Ben de iyiyimdir." Sonra ekledim: "İçimden öyle geldi. Merak etmiştim. Niye bu kadar endişeli olduğunu öğrenmek istiyordum. Üstelik... Meydandaki arabada oturan o tipler pek sağlam sayılmaz."</p>

  <p>"Yok," dedi. "Değiller. Ida bana senin Ernst Moberg’in yeğeni olduğunu söyledi."</p>

  <p>"Doğru. Arada sırada onun için çalışıyorum. Fotoğraf çekiyorum. Aslında Ida’nın onun adını duymuş olması bile bana biraz garip gelmişti."</p>

  <p>Lise Svendsen yeniden gülümsedi. "Doğru, bizim evde kimse Yeni Polisiye Dergi’ye abone değil."</p>

  <p>"Şimdiden tahmin etmiştim bunu zaten," dedim. "Ida’nın babası Ernst Moberg’in zirvede olduğu günlerde onun hayranlarından biriydi. Bütün kitaplarını almıştı. Kimilerini ben de okudum. Hiç fena sayılmazlar. Bütünüyle bıraktı mı yazmayı, yani şöyle..."</p>

  <p>"Eli yüzü düzgün bir şeyler mi? Evet, bıraktı. İçinin boşaldığını söylüyor."</p>

  <p>Başını salladı. "Ida’nın yanma git Fillip! Yalnızca bir şey söyleyeceğim: Ida bunu yapanın dedesi olmadığı düşüncesine çok kötü saplanmış durumda. Bu yüzden onu bu konuda sıkıştırma."</p>

  <p>"Peki ya siz?" dedim. "Siz ne düşünüyorsunuz."</p>

  <p>"Neye inanacağımı bilmiyorum," dedi yorgun bir sesle. "Şu anda her şey berbat bir karmaşa yalnızca. Amcanın kafası seni böyle bir işin ortasına sürüklemeyecek kadar çalışıyor olmalıydı. Tamam, artık çık bakalım buradan! Yok, bekle! Çaydanlığı da yanına al!"</p>

  <p>İkinci katta Ida’nın odasının kapısı açıktı. Alacakaranlıkta, büyük, yeşil bir şalla örtülmüş bir lambanın altında oturuyordu. Yıllar içerisinde kızların odalarına girme şansını yakaladığım olmuştu ama burası şimdiye kadar gördüklerimin hepsinden farklıydı. Sporcu kahramanların ya da rock yıldızlarının posterleri yoktu içeride. Bunun yerine dolu kitap rafları ve birtakım grafik baskılar. Müzik çalardan klasik müzik geliyordu. Bir duvarın tamamı farklı büyüklükte fotoğraflarla kaplanmıştı. Hepsi de çerçeveliydi. Bütün oda biraz eski modaydı. Belki de burada biraz zamanın dışında yaşıyordu. Acaba cep telefonlarından hiç anlamıyor olmasının nedeni de bu muydu?</p>

  <p>"Sanırım küçük bir sohbet yapman gerekti," dedi. "Yoksa sorguya mı çekildin?"</p>

  <p>Çaydanlığı önceden iki kupa yerleştirilmiş olan masanın üzerine koydum. "Yok canım. Gerçekten de bir sohbet denilebilirdi. Bana sorarsan annen çok iyi birine benziyor." "Öyledir. Sorun şu ki babam da öyle. Çok çok iyi." "Anladığım kadarıyla boşanmışlar," deyip oturdum. "Adresi Moss’ta olduğuna göre."</p>

  <p>Ida tuhaf gözlerle bana baktı.</p>

  <p>"Kötü etkiler altındayım ben," diye sürdürdüm. "Polisiye haberler yazan bir gazeteciyle birlikte yaşayınca böyle oluyorsun. Bütünüyle otomatik işliyor kafan."</p>

  <p>"Birlikte mi yaşıyorsunuz?" dedi şaşırarak.</p>

  <p>"Evvet! Benim sorunum şu ki ne annem ne de babam o kadar iyi tipler değiller. Hatta tam tersi diyebilirim aslında. Tam bir pislik çuvalı ikisi de!"</p>

  <p>"Annen ve baban hakkında böyle şeyler söyleyemezsin ama!"</p>

  <p>"Sorry!" dedim. "Gel onların harika iki insan olduğunu söylemişim gibi yapalım o zaman."</p>

  <p>Güldü. "Çok tuhafsın!"</p>

  <p>"Kruuse’yi kim öldürdü Ida? Deden öldürmediğine göre."</p>

  <p>"Bilmiyorum."</p>

  <p>"Yok, bunu anlıyorum elbette. Yoksa burada değil Gundersen’in ofisinde oturuyor olurdun şimdi. Ama bu konuda epey kafa yormuş olmalısın." Onunla iyice dost olmak için ekledim: "Ben de dedenin yaptığını sanmıyorum gerçekten. Gazetecilerden bir çoğunun da bu konuda kuşkuları var." Alçak sesle, "Doğru mu söylüyorsun?" dedi.</p>

  <p>Aslında işler o kadar da basit değildi ama ben yine de doğru olduğunu söyledim. "Kruuse hastaydı," dedim. "Çok zamanı kalmamıştı. Bunu biliyor muydun?"</p>

  <p>"Evet," dedi kesin bir sesle. "Annem de ben de biliyorduk. Dedem bize yakınlarda anlatmıştı. Bir cumartesi akşamı buraya geldi. O gün içmemişti. Üzgündü. İkisi iyi dosttu Fillip! Çok iyi dosttu. Dedem aşağıda, salonda oturup ağladı, çünkü Kruuse ona sonunun yaklaştığını anlatmıştı."</p>

  <p>"Kanser falan mıydı?"</p>

  <p>"Evet. Her yanını sarmış. Kruuse doktora gitmek istemeyen tiplerdendi. Farkına vardıklarında artık çok geçmiş. Yapılacak hiçbir şey kalmamış."</p>

  <p>"Kaç kişi biliyordu bunu?"</p>

  <p>Ida omuzlarını kaldırdı. "Eminim pek çok kişi. Sen aşağıda daha birkaç saat geçirdikten sonra öğrenebildiğine göre..."</p>

  <p>"Evet, öyleyse polisin de bu konudan haberi vardır elbette," dedim. "Deden için iyi bir kart bu."</p>

  <p>"Başlıca teori dedemin sarhoş olunca kafayı yediği yolunda olduğundan pek bir yararı yok bunun. İnsan kendini böyle bir şeye karşı savunamıyor. Ama dedem içtiğinde öyle olmaz. Duygusallaşır, vahşileşmez."</p>

  <p>"Yok ama, bildiğim kadarıyla sarhoş olduklarından bilek güreşinden biraz daha fazlasını da yaptıkları olmuş."</p>

  <p>"Tabi, ama... bunlardan bir şeyler anlayabilmek için ikisini de tanıman gerekirdi Fillip! Aralarında biraz sert bir konuşma tonu vardı. Ayık olduklarında da böyleydi bu. Birbirlerini bütün yaşamları boyunca tanımışlar. Çocukken birlikte oynamışlar. Üstelik... Kruuse vasiyetinde dedeme bir yığın para bırakmış. Bir milyon ya da daha fazla bir paradan söz ediyorum. Kruuse’nin dünyaya veda ettiği gün dedem zengin olacaktı. Dedemin sağlığı çok iyi. Daha yıllarca yaşayabilir. Bütün bunları elinin tersiyle itecek kadar aklını kaçırmış olamaz..." Ağlamaya başladı. "Ve şimdi aşağıda, hücrede oturuyor!"</p>

  <p>Leirvik dede için bir olumlu puan daha, diye düşündüm. Şayet bu doğruysa. Şayet yalnızca sarhoşken attığı bir palavra değilse. Tam şimdi bu konuda kafa yormak gerekmiyordu. Doğruysa vasiyette yazıyordu elbette ve vasiyetname de kuşkusuz çoktan açılmış olmalıydı. Bu haber basına sızmamış olsa bile. Evet, Hâkon Leirvik için işe yarar bir kart daha, öte yandan böylesi büyük bir mirasın vasiyetnameden silinmesi karşısında kimilerinin nasıl tepki verdiklerini bilecek kadar çok polisiye roman okumuştum. Bazı insanlar balta, satır ya da ellerine ne geçerse onu kullanacak kadar kendilerinden geçebilirlerdi.</p>

  <p>Masanın üzerine eğildim, sağ elimin işaret parmağıyla yavaşça Ida’nın eline dokundum. Ağlamayı bırakması gerektiğini söylemedim.</p>

  <p>Gülümsedi, bir kâğıt mendil buldu.</p>

  <p>Ayağa kalktım, duvardaki fotoğraf sergisine bir göz attım. Epey bir iş olmalı, diye düşündüm. Her bir fotoğraf tek tek camlı çerçevelere yerleştirilmişti. Kimi çerçevelerde tek bir resim varken ötekilerde çok sayıda resimle kolaj yapmıştı.</p>

  <p>Resimlerden çoğunun eski, siyah beyaz fotoğraflar olduğunu görmek beni şaşırtmıştı. Dedelerinin zamanından kalma araba ve giysi modelleri vardı. Kimileri o kadar eskiydi ki koca bıyıklı adamların, geniş şapkalı kadınların bulanık hayalleriydi.</p>

  <p>"Bunlar benim büyük büyük dedemle ninem," dedi parmağını tam böyle bir fotoğrafın üzerine koyarak. "Annemin dedesiyle büyükannesi." Siyah üzerine bir park motifi çizilmiş bir perdenin önünde duruyorlardı, siyahlar giymişlerdi. "Evlilik fotoğrafları."</p>

  <p>"Aile ağacını mı araştırıyorsun yoksa?" diye sordum. Bundan daha çılgınca bir hobi düşünemezdim.</p>

  <p>"Yok, aslında değil. Ama bu fotoğrafların çoğunu tavanarasında sağda solda buldum. Sonra da çerçevelettim. Bu arada bak, şunlar dedemle babaannem. Hâkon ve Edith Leirvik."</p>

  <p>Hâkon Leirvik geniş omuzları, çift düğmeli ceketiyle eski bir Volvo’nun önünde duruyordu. Şapkası arkaya itilmişti. Karısı ondan çok daha ufak tefekti, üzerinde beyaz bir elbise vardı. Kocasının koluna girmiş, ona yaslanmıştı. Fotoğrafçıya gülümsüyorlardı. Yeni araba. Aydınlık gelecek. Otuzlarında olmalıydılar, büyük olasılıkla geleceğin de onlara gülümsediğini düşünüyorlardı. İnsan ne kadar yanılabiliyor.</p>

  <p>"Babaannem daha babam küçükken ölmüş," dedi Ida.</p>

  <p>"Kardeşler?"</p>

  <p>"Yok. Yalnızca ikisi. Babam uzun süreler kendi dedesinin yanında yaşamış."</p>

  <p>Ne zaman babası birkaç ay biraz kafayı çekmeye karar verse böyle yapmış olmalı, diye düşündüm.</p>

  <p>Bunun dışında elbette Ida’nın, annesiyle babasının çeşitli yerlerde çekilmiş bir yığın fotoğrafı vardı. Babasını İnternet sayfasındaki fotoğraflardan tanıdım, tıpkı biraz önce salona girdiğimizde Lise Svendsen’i tanıdığım gibi. Bu konuda çenemi tuttum elbette. Yaşamına burnumu sokma konusunda ne kadar berbat biri olduğumu ona göstermem o kadar da gerekmiyordu. Ama sonra ötekilerden biraz farklı bir fotoğraf dikkatimi çekti. Siyah beyazdı, ama resimdekinin Ida’nın annesinin çok gençken çekilmiş bir fotoğrafı olduğu kuşkusuzdu. İki erkeğin arasında duruyordu; ikisinin de bellerine dolamıştı kollarını. Onlar da kameraya gülümsüyorlardı, tıpkı insanların çoğunun kimbilir hangi saçma nedenden dolayı hep yaptığı gibi. İda’ya benziyordu, başka bir deyişle çok güzeldi.</p>

  <p>"Annenin eski sevgilileri mi?"</p>

  <p>"Ne demezsin. Bunu duymak hoşuna giderdi." Güldü. "Bunlar Knut ve Öyvind." Ida’ya baktım.</p>

  <p>"Knut Wilhelm Kruuse ve Öyvind Lange. Knut araba kazasında ölmeden hemen önce çekilmiş bu fotoğraf. Eminim duymuşsundur. Babamın en iyi arkadaşlarıydı onlar. Büyük olasılıkla fotoğrafı da babam çekmiştir."</p>

  <p>"Nasıl olmuş peki kaza?"</p>

  <p>Ida omuz silkti. "İşin içinde alkol olduğunu düşünmemek elde değil. Sonuçta Knut Wilhelm Kruuse’nin oğluydu. Böyle şeyler nesilden nesile geçer genelde. Aslında bir önemi de yok. Arabada yalnızmış, bir ağaca çarpmış. Yanında kimseyi götürmedi yani."</p>

  <p>Yeniden oturduk. "Sana anlatmadığım bir şey var," dedim.</p>

  <p>"Şimdi heyecanlandım işte," dedi. "Matematiğimin zayıf olduğunu da mı buldun yoksa?"</p>

  <p>"Yok," dedim. "Okul işleri hiç ilgimi çekmez."</p>

  <p>Ellerini ağzına götürdü. "O sendin!" dedi. "Laudalen’ deki! Kaya yığınının tepesinde duran sendin!"</p>

  <p>"Özür dilerim," dedim. "Seni korkutmak istememiştim."</p>

  <p>Bir anda çok düşünceli bir ifade belirdi yüzünde. "Sen... Aşağıdaki açıklığa indin mi?"</p>

  <p>"Evet. Tam senin durduğun yerde durdum. Yaklaşık senin gördüğün şeyleri gördüm. Köpekleri. Herhalde cüzdanı arıyorlardı."</p>

  <p>"Cüzdan mı?"</p>

  <p>"Kruuse’nin cüzdanı. Kayıp." Kayıp cüzdan konusunu anlattım ona. "Sonra bir şey daha var," diye sürdürdüm. "Şimdi bana kızma ama... Oralarda çok dolaşır mısın sen?"</p>

  <p>Birden yüzü kıpkırmızı oldu. Bir anda yığınla eksi puan aldığımı anlamıştım.</p>

  <p>Hayır der gibi başını salladı. "Hayır. Ormanda tuvaletini yapan ben değilim! Yukarıda neler olduğunu anlamış olmalısın herhalde."</p>

  <p>"Evet," dedim. "Birileri yukarıda oturup bekliyormuş. Uzun süreler. Sık sık."</p>

  <p>"Ben de tam böyle düşünmüştüm," dedi. "Ama kim? Ve niye?"</p>

  <p>Omuz silktim. Tam o anda bu konuda akıl yürütmeye hiç istekli değildim. Annesi kapının önünde durmuş içeriyi dinlediği sürece.</p>

  <p>Kapının altındaki açıklıkta hareket eden bir gölge.</p>
</body>
</html>
