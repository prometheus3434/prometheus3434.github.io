<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">21. Bölüm: Sonun Başlangıcı</span></h1>

  <p>"Ölmüş mü?"</p>

  <p>"Evet," dedim. "Karnı yarılmış... Of, lanet olsun! Gel! Uzaklaşalım buradan! Merdivenlere gitmek zorunda mıyız, yoksa başka bir yol var mı?"</p>

  <p>"Eski telgraf merkezine geri dönebiliriz," dedi. "Platonun dibinde. Anayol onun önünden geçiyor!"</p>

  <p>"Akıllıca olmaz! O zaman cankurtaranların gelecekleri yol da orası! Şayet... Uyarmak için birkaç dakika bekleyelim." Hızlı adımlarla yürümeye başladım.</p>

  <p>"İyi ama ya yaşıyorsa?"</p>

  <p>"O gözlerle mi? Kesinlikle yaşamıyor. Per Vagle taş gibi ölü Asha!"</p>

  <p>İzleyen dakikalarda konuşacak zaman olmadı. İkimiz de yarı yarıya şoktaydık ve kaygan zeminde ayaklarımızı sağlam basmaya dikkat etmemiz gerekiyordu. Dikkatimi toplamakta büyük sorun yaşadığımı fark ettim. Ne zaman bir düşünce zinciri yakalasam biraz önce bilincime işlemiş olan korkunç resim onu darmadağın ediyordu. Evet, her şey resimlere dönüşmüştü ve hiçbir düşünce onları akla yatkın bir bütünlük içerisinde toplayamıyordu. Viskici Bernt ve ben rıhtımda oturuyorduk. Bana dönüp de pencereye dayalı merdiveni gördüğü sırada Hong’un yüzü. Afrika davullarına aklına estiği gibi vurup duran Ulrikke Knevangen. Lise Svendsen’in solgun yüzü, mutfakta beni itekleyen, hiçbir şeye hakkımın olmadığını söyleyen Ida. Hızlı hızlı durmadan yeni resimler beliriyordu. Bir kaynağın kıyısında durdum, ellerimi buz gibi soğuk yağmur suyuna soktum. Suyu başımdan, yüzümden aşağı döktüm. Önümüzde boş bir park yeri ve eski telgraf merkezi olduğunu düşündüğüm bina vardı. Kırık camlan, duvarlarındaki derin çatlaklarıyla, içi çok öncelerden boşaltılmış bir hayalet evi. Yakına geldiğimizde duvar taşlarından ve beton bloklardan bir yığının tepesinde bir kepçe gördüm. Burayı yıkmaya başlamışlardı. Kepçe bir zamanlar bir pencere pervazı olan yere dayalıydı. Evin öteki tarafında çok sayıda inşaat makinası ve barakalar gördük. Biraz ileriden anayol geçiyordu.</p>

  <p>"Merkeze gitmek için yoldan aşağı doğru mu yürümemiz gerekiyor?" diye sordum.</p>

  <p>"Evet. Yok, villa arazisinin içinden geçen bir yol var. Oradan gidebiliriz." Cep telefonunu çıkardı. "Ama şimdi acil numarayı arıyorum. Zaten kaldıramayacağım kadar yüküm var benim! Sen ne halt edersen et ama ben acili arıyorum!"</p>

  <p>"Bekle! Ernst Amca’ya telefon edeceğim. Aşağıda alarm işini o halleder artık."</p>

  <p>Kararsızdı.</p>

  <p>Amcam telefonu çalar çalmaz açtı. "Fillip, hemen buraya gelmeni istiyorum. Ben Edmund'la birlikte otelde oturuyorum."</p>

  <p>"Dinle beni," diye konuşmaya çalıştım.</p>

  <p>"Hayır, sen beni dinleyeceksin! Senin gecenin karanlığında ormanlarda koşuşturmanı istemiyorum tamam mı. Vagle’yi bulmak için ortalığı alt üst ettik ama sanki yerin dibine girmiş. Birtakım işlere karıştığını düşünmek için nedenlerimiz var. Karısı diyor ki..."</p>

  <p>"Per Vagle telgraf direğinin dibinde oturuyor!" diye bağırdım. "Üstelik de ölü! Birisi onun karnını... Of tanrı aşkına amca, öyle berbat görünüyordu ki! Sen kimlere haber vereceksen ver, ben daha fazlasına dayanamıyorum."</p>

  <p>Bir an için öteki uçta tam bir sessizlik oldu. Sonra amcam "Tamam," dedi. "Şimdi sakin oluyoruz, oldu mu? Neredesin sen?"</p>

  <p>Arkadan Edmund’un telaşlı fısıltısını duyuyordum. "Fillip!"</p>

  <p>Bağlantıyı kestim. Daha kapar kapamaz telefon çalmaya başladı. Sesini de kapadım.</p>

  <p>Asha durmuş ağlıyordu. "Of, lanet olsun her şeye! Bu kadarı da artık..."</p>

  <p>Sarılıp onu kendime çektim ya da ben ona sokuldum bilemiyorum. Orada durup birbirimize sarıldık. "Buradan uzaklaşmalıyız!" dedim. "Birazdan bütün kurt sürüsü buraya üşüşecek. Gundersen ve tayfası. Ambulanslar. Gazeteciler. Gel!"</p>

  <p>Koştuk. Asha önden, ben arkadan.</p>

  <p>Ara yol herhalde doğal patika dedikleri şeyin bir parçası olmalıydı. Ormanın içinde kıvrılarak Barkvik merkezine kadar iniyordu. Dereleri ve küçük şelaleleri tahta köprülerle aşıyordu. Arada sırada küçük piknik yerlerinin önünden geçiyorduk. Vadinin biraz daha aşağısında bölgenin ilk villalarının çatılarını gördük. Durdum. "Umarım Ida’nın bahçesine çıkmıyoruzdur."</p>

  <p>Asha bir sigara yaktı. "Yok, epey daha aşağısına çıkıyoruz."</p>

  <p>Ona baktım. "Orası senin yaşadığın yer değil mi?" "Hemen hemen. Ama oraya gitmek istemiyorum ben Fillip! Sence Jonny ya da Ulf yapabilir mi..."</p>

  <p>"Bilmiyorum," diye yanıtladım öfkeyle. "Birileri yapmış işte... Bu bana başka bir şeyi hatırlatıyor!"</p>

  <p>"Canı cehenneme!" dedi umutsuzca. "Şimdi ne yapıyoruz? Karavana mı gidiyoruz?"</p>

  <p>Bir an düşündüm. Villa bahçelerinin arasından geçen bu yol... Bu yol bana Laudalen’deki manzara tepesinden ormanın içine giren patikayı hatırlatmıştı! Hayır, diye düşündüm. Yanlış! Önemli bir ayrıntıyı gözden kaçırıyordum! Çünkü gerçekte o patika eskiden oduncuların arazisi olan yere kadar gidiyor, oradan Leirvik’in bahçesine iniyordu. Manzaralı tepe yalnızca bir ara duraktı.</p>

  <p>"Asha," dedim. "Vagle, Ulf ve Jonny’yi gözetlediğini anlattığında... Ormanın içine girdiğini söylemedi değil mi?" Hayır der gibi başını salladı. "Samanlığın üstündeki eski güvercinlikteymiş, öyle söyledi."</p>

  <p>"Peki ya araba? Onu ne yapıyormuş?"</p>

  <p>"Bu tür şeylerin ayrıntılarına girmedi hiç, anlıyorsun ya. Onun asıl uğraştığı konu... önemli mi bu?"</p>

  <p>"Felaket önemli! Kafamda bir tablo belirmeye başlıyor."</p>

  <p>"Oraları pek iyi tanımıyorum aslında. Ama ben bile hiç kimseye görünmeden bir arabayı Leirvik’in evinin aşağısında yolun kenarına bırakabilirim. Aslına bakarsan böyle iki yer biliyorum. Eminim daha çoğu da vardır. Şimdi karavana mı gidiyoruz?"</p>

  <p>"Hayır," dedim. "Başka bir araba arayacağız kendimize!" Ağzımdan çıkan sözleri duyduğumda bir anda başım döndü.</p>

  <p>"İyi," dedi Asha. "Araba çalıyoruz! Eminim tam şu anda yapabileceğimiz en ama en akıllıca şey de budur! Sence de öyle değil mi? Tanrı aşkına, Ulf’ün en kötü anlarım gördüğümde pastanın kremasını da gördüğümden emindim! SEN KAFAYI MI YEDİN?"</p>

  <p>"Laudalen’e gitmek istiyorum!" dedim, adımlarımı hızlandırdım. "Üstelik de bir an önce!"</p>

  <p>"Canın cehenneme Fillip! Niye bir kerecik olsun normal bir tiple karşılaşamıyorum ben? Yalnızca bir kere olsun. Ben şimdi..."</p>

  <p>"Hayır!" diye bağırdım. "Evine gitmiyorsun! Bunu aklından çıkarma sakın!"</p>

  <p>Ve sonra her yer cehenneme döndü! Sanki birileri Barkvik ve dolaylarındaki bütün cankurtaran düdüklerini aynı anda çalmaya başlamıştı!</p>

  <p>Şansımız yaver gitti. Boş villa yollarından birinde park etmiş bir Opel Vectra duruyordu. Gelecek konusunda çok umut veren bir çocuk suçlu olma yolunda ilerlediğim günlerde kilitli bir arabaya en hızlı kimin girip çalıştırmaya başlayacağı konusunda birbirimizle yarışırdık. Benim kişisel rekorum 2.35’ti ve bu rekoru da yine bir Vectra’da kırmıştım. Takıldığım çevrelerde çok büyük bir başarı sayılmazdı ama yine de hiç fena değildi. Şimdi saate hiç bakmadım bile, ama kötü arkadaşlarımın bana öğrettiklerini adım adım uyguladım. Yine de: antremansız kalmıştım. Bunu fark ediyordum. Ayrıca hiçbir şeye aldırmayan on dört yaşında bir velet olduğum günlere göre çok daha gergindim şimdi. Tamam, dar yol tam burada iyice karanlıktı ama çalıların ve meyve ağaçlarının arkasında pencerelerin ışıklarını görebiliyordum.</p>

  <p>"Birisi geliyor! Bir bisiklet!"</p>

  <p>İçeri girmiştim. Asha’ya kapıyı açtım.</p>

  <p>"Bisikletli biri geliyor!"</p>

  <p>"Sağır değilim," deyip bağlantıları kurcalamaya başladım. Aynadan bisikletin yaklaştığını görüyordum. Tek bir ışık. Bizimle aynı yüksekliğe geldiğinde ihtiyar bir adam olduğunu ve hızını düşürdüğünü gördüm.</p>

  <p>"Adamla ilgilen!" dedim tıslar gibi.</p>

  <p>"İyi ama nasıl..."</p>

  <p>"Bul bir şeyler işte!"</p>

  <p>Göz ucuyla adamın durduğunu ve yan pencereye eğildiğini gördüm.</p>

  <p>Asha kapıyı açıp dışarı atladı. "Baksana sen, sevgilimle beni dikizlemeye mi kalkıyorsun sen?"</p>

  <p>"Neler oluyor burada?"</p>

  <p>"Çek git başımızdan. Düşkünler evinden mi geliyorsun? İhtiyarlar bu kadar geç saatte ortalıkta dolaşmamak!"</p>

  <p>Şimdi çakılların üzerinde koşan ayak sesleri duyuyordum hemen yakınlarda bir yerde. "Atla içeri!" diye seslendim. "Kapıyı da kilitle!"</p>

  <p>Arabayı çalıştırabilmiştim ama kim bilir hangi nedenle ihtiyar yan aynayı yakalamıştı. Yolun öteki tarafındaki kapıdan dışarı çok daha genç bir adam fırladı. Fırlayışındaki telaş bu taşıtın sahibinin kendisi olduğu anlamına gelebilirdi. Kontağı çalıştırdım, gaza bastım. Araba arkaya doğru bir hamle yaptı, bisikletli dostumuz dosdoğru yeni gelenin kucağına yıkıldı. İkisi birlikte asfaltın üzerine devrildiler.</p>

  <p>"Lanet olası, delirdin mi sen?"</p>

  <p>Yanıt vermedim. Dikkatimi arabayı sürmeye verdim. Şimdi çok hızlı gitme. Sakin ol!</p>

  <p>"Umarım bu araba gezisi gerçekten çok önemlidir!" diye sürdürdü Asha. "Çünkü hepsinin üstüne bir de bu gelecek!"</p>

  <p>Ben de öyle umuyordum. Bu riski almak zorundaydım. Kasabayı yürüyerek geçmek çok tehlikeli olabilirdi.</p>

  <p>"Yollara barikat kurmuşlardır doğal olarak!" Asha sigarasından derin bir nefes çekti.</p>

  <p>"Hiç sanmam. Böyle şeyler yapacak kapasiteleri yok ki. En azından şimdi değil. İlk önce bunun yalnızca pis bir şaka olup olmadığım kontrol etmeleri gerek. Ama cesedi gördüklerinde... Büyük olasılıkla ilk önce Kristiansand ve Arendal’ dan yardım isteyeceklerdir. Çok uzağa gitmiyoruz biz."</p>

  <p>"Bunun sonunda başımız çok kötü derde girecek!" dedi. "Anlamıyor musun bunu?"</p>

  <p>Dönüşten sağa saptım, yokuşu çıkmak için gaza bastım. "Her şey çığrından çıkmış durumda nasıl olsa," dedim. "Vagle’yi öldüren her kimse köşeye sıkıştığı için işledi cinayeti. Bu durumdan paçayı kurtaramayacak."</p>

  <p>"Biz de öyle!"</p>

  <p>"Bizim için bir önemi yok," dedim endişelenmiyormuş gibi görünmeye çalışarak. "Biz genciz, çılgınız. Şimdi asıl sorun hain bir katil. Bütün dikkatler ona yönelmiş durumda. Yalnızca kötü bir şoka uğradığımızı, ne yaptığımızı bilmediğimizi söyleyebiliriz. Yalnızca buradan uzaklaşmak istiyorduk. Binlerinin peşimizde olduğunu sanıyorduk!"</p>

  <p>"İyi ama Laudalen’de ne yapacağız şimdi?"</p>

  <p>"Boşuna uğraşıyor olabilirim," dedim yorgun bir sesle. "Ama orada bu konuyla bağlantısı olan en az üç düğüm noktası var. Bu yüzden bu gece orada bir şeyler olacağını sanıyorum. Vagle bir nedenle katili ürküttü, şimdi düğümler hızla çözülüyor."</p>

  <p>"Leirvik’in evi mi?"</p>

  <p>"Evet," dedim. "Bütün her şeyin orada başladığına dair güçlü bir duygu var içimde." Asha’ya 1981 yılındaki doğumgünü partisini anlattım.</p>

  <p>"Ve sence bunlarla o zaman olanların arasında bir bağlantı var öyle mi? Yani bu cinayetlerle."</p>

  <p>"Evet," dedim. "Neredeyse kesinlikle eminim."</p>

  <p>"Tamam ama bu gece hiçbir yerde parti verilmeyeceği kesin! Üç düğüm noktası derken ne demek istiyorsun? Kruuse’nin villası mı?"</p>

  <p>"Evet. Ve Ulrikke’nin kulübesi. Üç yer de bu olaylarda belli bir rol oynadılar."</p>

  <p>Ana yola çıkmıştık. Arabayı yol kenarındaki çakılların üzerine çektim.</p>

  <p>"Şimdi ne var?"</p>

  <p>"Biraz bekleyelim. Güneye giden bir araba geçene dek.</p>

  <p>Onun peşine takılmak istiyorum. En önde olmaya hiç niyetim yok."</p>

  <p>"Yani yine de bir barikat kurdularsa diye, öyle değil mi?" Ukala bir yüzle bana baktı.</p>

  <p>"Ben temkinli bir tipim," dedim.</p>

  <p>"Hem de nasıl."</p>

  <p>Ida’ya telefon ettim. "Telefonu kapama! Bu çok önemli! Evde misin?"</p>

  <p>"Evet. Sen neredesin? Kusura bakma sana karşı..."</p>

  <p>"Annenle konuşabilir miyim? Özür dileyecek bir şey yok Ida! Arada sırada gerçekler dayanılmayacak kadar ağır gelebilir. Yapacak bir şey yok. Lise orada mı?"</p>

  <p>"Evet, ama..."</p>

  <p>Arka arkaya üç araba geçti. Gaza bastım, onların hemen peşinden ilerlemeye başladım.</p>

  <p>"Babam geldi!" diye sözlerini sürdürdü Ida.</p>

  <p>Harika, diye düşündüm. Özellikle bir saat dışarıda kendi başına yürüyüş yaptıysa. O zaman başı kötü belada demektir!</p>

  <p>"Bu kadar önemli olan şey ne?"</p>

  <p>Dikkatli ol! Sakın ona bağırma şimdi! "Anneni çağır Ida."</p>

  <p>Biraz sonra kulağımda Lise Svendsen’in biraz tutuk sesini duydum.</p>

  <p>"Merdivenlere çık ya da başka bir odaya git!" dedim.</p>

  <p>Neyse ki karşı çıkmaya girişmedi. "Tamam. Şimdi dışarıdayım," dedi.</p>

  <p>"Akşam üzeri niye o kadar sarardığını anlıyorum sanırım Lise! O pisliklerin geçmişe gömüldüklerini sanıyordun. Sonra ihtiyar keçinin aynı şeyleri sürdürdüğünü anladın. Ben de bir o kadar şaşırdım anladığımda. Böyle şeylerin insanların yaşlanınca birden aklına geldiğini düşünmüyorum. Gençliğinden beri böyleydi zaten değil mi? O doğumgünü akşamı da konu buydu herhalde. Knut Wilhelm birden kendini dışarı attığında yani."</p>

  <p>"Evet," dedi. "Bunda haklısın. Hiçbir şeyin farkında değildim! Tümüyle konu dışı kalmıştım."</p>

  <p>"Peki ya ötekiler? Tor ve Öyvind? Onlar da şaşırdılar mı yoksa ihtiyar onların da tepesine çıkmış mıydı?"</p>

  <p>"Bunu telefonda konuşamayız Fillip! Yarın Gundersen'le konuşmak zorundayım!"</p>

  <p>"İyi," dedim. "Öyle yap! Ama küçük bir şey var: Sence Kruuse’nin neler olup bittiğinden haberi var mıydı?"</p>

  <p>"Yani o zamanlar mı demek istiyorsun?"</p>

  <p>Bir an düşündüm. "O zamanlar. Şimdi."</p>

  <p>"Hayır," dedi. "Kesinlikle yoktu!"</p>

  <p>"O zaman siz üçünüz bunu sır olarak sakladınız. Sen. Öyvind. Ve Tor. Doğru mu?"</p>

  <p>"Evet," diye fısıldadı.</p>

  <p>"Per Vagle gerçeği buldu," diye sözlerimi sürdürdüm. "Ve şimdi Telgraf Dağı’nın tepesinde oturmuş bağırsaklarını havalandırıyor. Yani şimdiye kadar onu morga götürmedilerse!"</p>

  <p>Telefonu elinden düşürmüş olmalıydı. Uzaktan çığlık attığını duyuyordum.</p>

  <p>Laudalen yolunda barikat yoktu. Amcam durmadan beni arıyordu ama telefonu açmadım. Kendimi tam bir pislik gibi hissediyordum. Öyvind ve Elsa’nın beni ürküttükleri dönemeçte bir an durdum. Aşağıdaki yolda tek bir araba görünmüyordu. Saat bir olmuş, ışıkların çoğu sönmüştü.</p>

  <p>"Bir arabanın Leirvik’in evinden görülmeden park edebileceği en az iki yer bildiğini söylüyordun," dedim Asha’ya. "Bana onlardan birini göster."</p>

  <p>"İyi ama şimdi Leirvik’in evinde kimse yok ki."</p>

  <p>"Yok. Ama Kruuse'nin villasında var. O da aynı kapıya çıkar değil mi?"</p>

  <p>Başıyla onayladı, "öyle olmalı. Kruuse’nin villasında kim var?"</p>

  <p>"Bizim burada öğreneceğimiz şeylerden biri de bu zaten," dedim.</p>

  <p>Vadinin aşağısına indiğimizde arabanın ışıklarını söndürdüm. Yolun ortasından dikkatle sürdüm.</p>

  <p>"Denize kadar indiğimizde sola dönüp devan edeceksin," dedi Asha. "Birkaç yüz metre ileride eski bir tekne barınağı var. Oradan ormanın içine bir çıkmaz yol giriyor."</p>

  <p>"Haydi ama!" dedim. "Bu akşam bana çıkmaz yoldan daha iyi bir şey bulsan iyi olur!"</p>

  <p>"Hiç sorun olmayacak ki," dedi. "Dönüş için bir açıklık var. Arabanın önünü yola çevirerek park edebilirsin."</p>

  <p>Bunu başka biri de yapmıştı. Ormanın içine girdiğimizde farları yeniden yaktım ve bir Ford Mondeo’ya çarpmadan frene basmayı ucu ucuna başardım.</p>

  <p>"Lanet olsun," dedi Asha. "Bu Ulf’ün arabası!"</p>

  <p>Dışarı çıktım. Yeniden yağmur başlamıştı. Durup ortalığı dinlerken parmaklarımı Kore’den gelme parlak çeliğin üzerinde dolaştırdım. Katlanmıştı, en ucundaki beş santimlik yerini zımparalayıp öldürücü bir testereye dönüştürmüştüm. Şimdi onu açtım.</p>

  <p>Arabada kimse yoktu. Kapısı kilitliydi. Çakım oyun oynar gibi kolaylıkla dört tekerleğe de saplandı, alçak bir ıslık sesiyle hava boşaldı.</p>

  <p>"Öteki yer neresi?" dedim arabayla geri geri giderken. "Sen tam kaçıksın!" dedi Asha alçak sesle. "En iyisi tekne barınaklarının arasına girmen bence. Gündüz ışığında araba görünür ama şimdi karanlıkta kimse görmez. Ne halt etmeye böyle bir şey yaptın? Ulf seni canlı canlı parçalayacak!"</p>

  <p>"Haydi ama. Vagle’yi doğrayanın o olduğu o kadar da kesin değin!"</p>

  <p>"Ama sen öyle olduğunu düşünüyorsun değil mi?" "Kimse hakkında kötü bir şey düşünmüyorum. Buralarda ne işi olduğunu göreceğiz."</p>

  <p>İki tekne barınağı arasındaki dar geçide arabayı park ettiğimde "Şimdi bir seçim yapman gerekiyor Asha," dedim. "Buradan sonrasında tek bir ata oynamalısın. İstersen burada kalabilirsin, hiç sorun değil. Ama şayet benimle gelecek olursan benden yana olduğuna yüzde yüz emin olmalıyım. Benim çatlak olduğumu söylüyorsun ya. Unut bunu! Şimdiye kadar hiçbir şey görmedin sen daha. Şayet kazıklandığımı hissedersem karşında öyle bir Fillip Moberg görürsün ki aklın başından gider. İşte o zaman tehlikeli olurum ben! Kontrolümü falan kaybederim! Anlıyor musun?"</p>

  <p>"Neler zırvalıyorsun sen? Burada kalmıyorum elbette!" "Ulf ün burada ne yaptığını bilmiyorum. Jonny onun yanında mı değil mi bilmiyorum. Ama karşımıza ne çıkacak olursa olsun sana güvenebileceğimden kesinlikle emin olmam gerek. Bu da senin benden başka hiç kimsenin arkasında olmaman anlamına geliyor! Yarın ne halt edersen et umurumda değil. Ama şimdi, bu gece yalnızca sen ve ben varız. Yoksa yalnız başıma gideceğim."</p>

  <p>"Tamam," dedi. "Öyleyse sıvışalım! Tiyatro falan mı oynuyorsun sen yoksa? Söylediklerin kulağa öyle geliyor!" Gıcık bir melodi mırıldandı. "Bu gece yalnızca seeen ve beeen. Yoksa giderim yalnııız!'"</p>

  <p>Elimde olmadan gülmeye başladım. "İnatçı eşek seni!" "Hişşt!" dedi. "Biri geliyor!"</p>

  <p>Gerildim.</p>

  <p>Bana sokuldu. Alnını yanağımda hissettim. "Sen de hissediyor musun?" dedi. Neyi, birinin bana iyice sokulduğunu mu?</p>

  <p>Hâkon Leirvik’in evi kapkaranlıktı. Burada leylaklarla çevrili minik bir bahçecik vardı. Duvarın dibine beyaz boyalı bir masa ve üç sandalye yerleştirilmişti. Ve yine burada kapıya matkapla delik açılmıştı.</p>

  <p>"Bence siz evin içindeyken katil de burada bir yerlerdeydi," dedim. "Siz gittikten sonra içeri girdi, Kruuse’yi öldürdü."</p>

  <p>Asha irkildi. "Aman ne hoş bir düşünce. Üstelik de sırtım kapıya dönük oturuyordum. Ama nasıl oluyor da salonda hiç kan olmuyor?"</p>

  <p>Omuz silktim. "Kruuse’yi taşımıştır. Sonuçta ufak tefek bir adamdı öyle değil mi? Bu arada oturduğu yerde uyuduğu yüzde yüz kesin mi?"</p>

  <p>"Şayet uyanık olsaydı bana bir şeyler söylerdi bence!" "Bir darbeyle bayıltılmadıysa," dedi.</p>

  <p>"Böylesi senin teorilerine daha mı uygun Moberg?" "Evet, sanırım. Ama şu anda o kadar da önemi yok bunun." Arkamı döndüm. Ormanın kıyısında Kruuse’nin villası vardı. Kitaplıkta ışık yanıyordu.</p>

  <p>"Yoldan yukarı devam edemeyiz," dedi Asha.</p>

  <p>Dik yamaçtan yukarı doğru yayılan meyve ağaçlarını gösterdim. "Elma bahçesi iyice yukarıya çıkana kadar bizi tümüyle gizler! Evin önünden yolumuza devam edip ormanın kenarına geliriz. Orada duruma bakarız. Şu andan sonra birbirimizle konuşmayalım!"</p>

  <p>Yamaçtan yukarı doğru yolumuz dik ve ıslaktı. Yüksek çimenlerde sık sık ayağımız kayıyordu. İki ya da üç yüz metreyi çıkmak için neredeyse yirmi dakika harcadık ve bu sırada hiç aklımdan çıkmayan şey çok geç kaldığımızdı! Neye geç kalmıştık? Bunu bilmiyordum. Yalnızca geç kaldığımız düşüncesi içimi sıkıştırıyordu. Yakınlarda bir yerlerde Ulf vardı, belki Jonny’yle birlikteydi ve onların burada ne halt ettiklerini bilmemek beni korkunç rahatsız ediyordu.</p>

  <p>En son dik yokuşu tırmandıktan sonra ormanın kenarında soluk almak için durduk. Şimdi villa ve teras altımızda kalmıştı. Geniş bir merdivenden mangal köşesine ve yüzme havuzuna iniliyordu, kapalı bir cam kapı kütüphanenin bitişiğinde olması gereken bir odaya açılıyordu. Buradan içeri giremezdik. Durduğumuz yerden perdelerin kapalı olup olmadığını görmek olanaksızdı. Merdivenlerin yarısına kadar çıktıktan sonra bir alet deposunun düz çatısına atladık, oradan villanın kendi çatısı yalnızca yarım metre daha yüksekteydi. Hafif bir eğimi vardı, üzeri ot ve yosun kaplıydı. Çatının yeşilliklerinin tam ortasında dört tane devasa yarım yumurtayı andıran çıkıntı vardı. İkisi hafif hafif parlıyordu; bunlar cam ya da plastik kaplı havalandırma pencereleriydi. Asha’ya işaret ettim, ağır ağır ilerlemeye başladık. Çatının en dibinden ilerlediğimiz sürece bahçeden kimse göremezdi bizi.</p>

  <p>Çatının ortalarına geldiğimizde sesler duyduk. İkimiz de hiç düşünmeden diz çöküp dinlemeye başladık. Birisi gülüyordu, kahkaha evin içinde bir yerlerden geliyordu. İki aydınlık çıkıntının da aralık durduğunu fark ettim. Dizlerimin üzerinde bana daha yakın olana kadar ilerledim, dikkatle sokulup aşağımdaki odaya baktım. Devasa bir geyiğin çatal çatal boynuzlarına bakıyordum doğrudan doğruya. Holün üzerindeydik. Hiç kimse görünmüyordu ortalıkta, yalnızca doldurulmuş hayvan kafaları, sarımsı beyaz boynuzlu kafatasları. Havada hafif bir huş ağacı kokusu vardı. Bu sırada Asha emekleyerek öteki açıklığa ulaşmıştı, başımla işaret edip onu oradan uzaklaştırmaya çalıştım, ama beni görmedi, dikkatle uzanıp kenardan içeri baktı. Bir iki saniye sonra ağzı açık bana baktı, sonra kendini sırt üstü çatının üzerine atıp öylece kaldı. Ağır ağır soluyordu.</p>

  <p>Ben de kenardan içeri baktım.</p>

  <p>Şöminenin yanındaki, birkaç saat önce Tilla’nın oturduğu koltukta Elsa Lange oturuyordu. Birisi siyah izolasyon bandıyla bileklerini koltuğun kollarına bağlamıştı.</p>

  <p>Kanepede kucağında bir av tüfeğiyle Ulf oturuyordu.</p>

  <p><a id="bookmark5"></a></p>
</body>
</html>
