<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-weight:bold;">7. Bölüm: Sarı Giysili</span></h1>

  <p>Gundersen gittikten sonra Ulrikke Knevangen’le birlikte oturup sessizce çaylarımızı içtik. Bütün bu gevezeliklerden havası boşalmış bir balon gibiydi. Böyle şeylere hiç alışkın olmadığını düşündüm. Büyük olasılıkla buralarda tümüyle yalnız başına yaşıyordu, yani arada sırada on altı yaşında bir bisiklet hırsızı ya da biraz eğlenmek isteyen bir milyarder gelip gitmedikçe. Benim için sorun değildi. Hiç çenemi açmadan birlikte oturmaktan rahatsız olmadığım insanlar vardır. Ulrikke böyle biriydi. Dışarıda hafiften yağmur başlamıştı yine. Çatının saçaklarından birinden su damlıyordu.</p>

  <p>Birden, "Bugün bütünüyle berbat oldu," dedi. "Pislendi artık. Ve bunun suçlusu Fillip Moberg değil. Ama artık onun gitmesi gerekiyor. Ulrikke artık yalnız kalmalı. Tavle Bostanı’nın küçük şişkosu!"</p>

  <p>Ayağa kalktım. "Tavle Bostanı mı? Burası mı?"</p>

  <p>"Sence şişko muyum ben?"</p>

  <p>"Bence tam olman gerektiği gibisin," dedim.</p>

  <p>Güldü. "Bu arada canın ne zaman isterse gelebilirsin. Yarın. Önümüzdeki hafta. Bir yıl sonra. Sana ne zaman uygun olursa."</p>

  <p>"İyi!" dedim. "Geri geleceğim. Teşekkür ederim!"</p>

  <p>Yanıt vermedi. Dışarı çıktım.</p>

  <p>Kocaman bir servinin altında yağmurdan korunmaya çalışarak cep telefonumu açtım. Amcamdan bir yığın mesaj gelmişti. Ona telefon ettim.</p>

  <p>Daha çalar çalmaz açtı. "Neredesin? Sana burada kalmanı söylemiştim!"</p>

  <p>"Çok can sıkıcıydı," dedim, "Özür dilerim! Biraz önce Ulrikke Knevangen ve şerif Gundersen ile çay içtim. Tavle Bostanı’ndayım."</p>

  <p>"Tavle Bostanı?"</p>

  <p>"Laudalen," dedim. "İstersen olay yerinin ve Kruuse’nin villasının fotoğraflarını çekebilirim."</p>

  <p>"Gundersen’le mi konuştun?"</p>

  <p>"Aniden geliverdi. Başka çarem yoktu. Basın toplantısında yeni bir haber var mıydı?"</p>

  <p>"Yok. Cüzdanın ortadan kaybolduğunun sözünü bile etmediler."</p>

  <p>"Belki de ortadan kaybolmamıştır. Belki Edmund bir palavracıya ödeme yapmıştır. Böyle olsa epey gülünç olurdu, sence de öyle değil mi?"</p>

  <p>"Tamam, oradaki evlerin birkaç fotoğrafını çek. Ama çok yanlarına sokulma. Kafaları kötü bozulur buna."</p>

  <p>"Vadide biraz aşağı kadar inerim. Sorun çıkmaz. Yalnızca genel resimler."</p>

  <p>"Sonra da işin biter bitmez geri geliyorsun. Saat yedide bir yemek randevumuz var. Öncesinden burada olman gerek. Bu arada sen oraya gitmeyi nasıl becerdin?"</p>

  <p>Telefonu yeniden kapadım. Kapişonu sıkıca kafama geçirdim. Açıklığa çıkan patika öteki tarafta ormanın içinde devam ediyordu. Büyük olasılıkla Kruuse’nin villasının arkalarında bir yere çıktığını hesapladım. Başka bir deyişle harika. Ama birkaç metre sonra benden biraz yukarıda, eğreltilerin altında Dancar’ın oturduğunu gördüm. Hiç kımıldamadan oturmuş bana bakıyordu. Eğreltilerin parlak yeşil yapraklarının altında kırmızı kürküyle. Nefis bir resim. Ulrikke’nin kulübesinde onun fotoğrafını çekmeyi unuttuğum için kendime kızdım. Onunla alçak sesle konuşurken yavaşça fotoğraf makinamı çıkardım. Akıııllı çocuuk, hiç kımıldama şimdi. Sözümü dinlemedi elbette, bunun yerine birkaç metre geri çekildi. Ağır ağır peşinden gittim. Şimdi şöyle böyle güzel fotoğraflar çekmiştim ama gerçekten nefret ettiğim bir şey varsa o da şöyle böyle güzel resimlerdi. Tuhaf bir oyun oynamaya başlamıştık. O önden ben arkadan. Gerçekten benimle oyun oynuyormuş gibiydi, çünkü arada sırada kayaların, ağaç köklerinin arkasına saklanıyordu. Sonra yeniden ortaya çıkıyordu. Onu kandırmaya çalıştım ama hayır. Yanımda ciğer ezmesi yoktu onun için; durum ortadaydı. Beni beğenmemişti.</p>

  <p>Sonra bir anda ortadan kayboluverdi. Bunda bir gariplik yoktu, çünkü artık koca bir kaya yığınına ulaşmıştık. Hayvanbilim konusundaki sınırlı bilgilerimle bile Kurnaz Tilki’nin kaya yığınlarına susamış bir gemicinin liman barlarına düşkün olduğu kadar düşkün olduğunu biliyordum. Pekâlâ yuvası da oralarda bir yerde olabilirdi. Durdum bir açıklık aradım gözlerimle. Ve buldum da. Yamacın en dibinde birbirine dayalı duran iki kayanın arasında toprak kabarmıştı. Dar bir tünel eğik bir şekilde içeri uzanıyordu. Tamam. Burasıydı. O küçük yaramazı oradan içeride izleyemezdim ama sonra aklıma tilkilerin yuvalarının hep birden çok çıkışı olduğu geldi. Hazır böyle alışılmadık bir doğa fotoğrafçısı projesine girişmişken öteki taraftan bir çıkışı olup olmadığını görmek eğlenceli olurdu. Kim bilir, belki de orada oturmuş beni bekliyordu. Sonuçta pek de sıradan bir tilki değildi, insanlara alışkındı.</p>

  <p>Peki bu kayalara tırmanmak ne kadar güvenliydi acaba? Bir zamanlar kuzeydeki dik yamaçtan aşağı yuvarlanmış koca taşlar ve kayalar. Ama bu çok eskiden olmuş olmalıydı. Kayaların üzerinde likenler büyümüştü, iri taşlar da kalın, yeşil bir yosun tabakasıyla kaplıydı. Yüz yıldır burada tek bir hareket olmamıştı kesinlikle. Ama büyük taşların sallantılı olabildiklerini biliyordum bu yüzden tepeye tırmanırken çok dikkatliydim. Tepeye vardığımda tilkiyi unutup gittim. Manzara asıl görevim için, yani Leirvik’in evinin fotoğrafını çekmek için kusursuzdu. Ama bana tilkiyi asıl unutturan daha önce gördüğüm kız oldu. Gür sarı saçlı kız. Aşağımda, üzerinde otlar büyümüş bir çıkıntıda, sırtı bana dönük duruyordu. Saçları sarı yağmurluğundan aşağı dökülüyordu. Orada durmuş, fotoğrafını çekmeyi düşündüğüm eve bakıyordu. Aşağıda şimdi hiç kimse görünmüyordu ama kız heyecanlı gibiydi, sanki bir şeyleri izliyordu. Tam kenarda durmuş, çalıların üzerinden aşağı eğilmişti. Şayet yamacın iç taraflarında bir şeyler oluyorsa o görebilirdi ama ben göremezdim. Hiç düşünmeden öne eğildim. Bunu yapmamam gerekirdi, çünkü bir anda sağ ayağım kaydı, dar bir çukura girdi ve iki taşın arasında sıkıştı. Öylesine canım acıdı ki ne yaptığımın farkında bile olmadan Karanlıklar Prensi’ne sövgüler sıralamaya girişmişim.</p>

  <p>Kız sanki bir yerine elektrik verilmiş gibi tepki gösterdi bu seslere. Aynı anda büzülüp bana döndü. Yüzünde kör bir dehşet belirdi. Korkudan ödü patlamıştı.</p>

  <p>"Sakin ol... Onu sakinleştirmeye çalışıyordum ama kaçıp gitmişti bile. Küçük ormanın içine dalmıştı, sarı yağmurluğunun sırtının yeşillikler arasında kayboluşunu gördüm."</p>

  <p>Ayağımı yavaşça yarıktan çıkarmaya çalıştım. Sıyrılmıştı, biraz kanadı. Ciddi bir şey yoktu ama oturup mendilimle silmem gerekti.</p>

  <p>Neydi o öyle? Biraz önce gördüğüm tepkinin kızın yukarıda yalnız başına olduğu için şaşırmasından daha fazlası olduğunu söylüyordu içimde bir ses. Bu kız bir şeylerden ciddi olarak korkuyordu ya da daha büyük olasılıkla binlerinden.</p>

  <p>Dikkatli bir şekilde biraz önce onun durduğu çıkıntıya kadar indim.</p>

  <p>Aslında harika bir kamp yeriydi burası. Yamaç eğimli bir şekilde üzerine doğru geldiğinden korunaklıydı. Bir tarafı benim biraz önce aşağı indiğim kaya yığınlarına uzanıyordu, öteki tarafında sık küçük orman vardı. Kız da tam orada gözden kaybolmuştu. Buraya ulaşan doğru dürüst bir patika var gibi görünmüyordu. Neredeyse ödünü patlattığım kız ya yerel coğrafyayı çok iyi biliyordu ya da çok şanslıydı. Parlak sarı yağmurluğuna karşın aşağıdan onu görebilmek çok güçtü, çünkü platonun hemen kenarında sık çalılar vardı. İnip de onun durduğu yerde durur durmaz anlamıştım bunu.</p>

  <p>Gundersen aşağıda, yolun üzerinde durmuş üniformalı bir polisle konuşuyordu.</p>

  <p>O kadar da heyecanlanacak bir şey değil, diye düşündüm.</p>

  <p>Kızın oradan yay gibi gerilmiş bir şekilde dururken o kadar heyecanlanmasına neden olan şey bu muydu?</p>

  <p>Kesinlikle değil.</p>

  <p>Ama yolun aşağılarında çok sayıda polis ve yol kenarlarında koşuşturan köpekler gördüm. Cüzdan, diye düşündüm. Cinayet silahı ellerindeydi nasıl olsa.</p>

  <p>Cüzdanın nerede durduğunu biliyor muydu kız? Bu yüzden mi o kadar gergindi? Bu da pek akla yatkın değildi, çünkü o zavallı polislerin otele kadar bütün yolu araştırmaları gerekecekti. Şayet Leirvik cüzdanı şoföre göstermeden arabadan dışarı çıkarmayı başardıysa yol boyunca herhangi bir yerde olabilirdi.</p>

  <p>Ama şayet kız bir şey biliyorduysa?</p>

  <p>Birden Barkvik’e kadar o uzun yol boyunca sıkı bir arama yapmanın fiziksel olarak olanaksız olmasa bile ekonomik olarak tam bir yıkım olacağının farkına vardım. Böylesine apaçık ortadaymış gibi görünen bir dava için bu kadar para harcayamazlardı. Aşağıda bu kadar sıkı bir araştırmaya girişmiş olmalarının nedeni cüzdanın evin yakınlarında bir yerde olması gerektiğini düşünmeleri olabilirdi. Ya da otelin yakınlarında. Bütün olayı gözümün önüne getirdim: Taksi dönüş yapıyor. Leirvik ve Kruuse merdivenlere çıkıyorlar. Şoför büyük olasılıkla arabadan inmemiştir. Leirvik vedalaşıyor, Kruuse yeniden içeri giriyor. İşte şimdi Leirvik fırsatı yakalıyor. Tam şimdi cüzdanı fırlatıyor, belki arabanın üzerinden küçük ormana, belki yol kenarına.</p>

  <p>Hayır. Yine de çok akıllıca değil. En azından cüzdandan önceden kredi kartını çıkarmadıysa ya da peşinde olduğu şey her neyse onu.</p>

  <p>Üstelik: Daha biraz önce Kruuse o aynı cüzdandan Leirvik’e para vermemiş miydi?</p>

  <p>Bu konuda hiçbir şey bilmiyoruz. Çok daha önceden, örneğin Leirvik’in şehre gidip içki almasını kararlaştırdıkları zaman da vermiş olabilir.</p>

  <p>Düşünce zincirini kestim, onun yerine işimi yapmaya giriştim.</p>

  <p>Leirvik’in evinin helikopterden çekilmişe benzeyen fotoğraflarını çektim.</p>

  <p>İşim bittiğinde yaklaşık olarak kızın gözden kaybolduğu yerden ormana girdim. Ayağım ağrıyordu, bir kere daha kayalara tırmanmayı istemiyordum. Dik kayaların çevresini dolaşarak yukarı çıkmayı deneyecektim. Oradan da Ulrikke’nin kulübesinden çıktıktan sonra girdiğim patikayı bulacaktım.</p>

  <p>Ayağım yeniden kaydı ve o anda berbat bir koku geldi burnuma.</p>

  <p>Pislik. İnsan pisliği. Kocaman. Yağmurdan ıslanmış tuvalet kağıdı. Sonra bir tane daha. Yana doğru büyük bir adım atıp ayağımı çimenlere sildim. Bu ne biçim pislikti!</p>

  <p>Biraz sonra küçük bir dereciğin içine girip sular her şeyi akıp götürene kadar durdum.</p>

  <p>Vadinin aşağılarında köpekler uluyordu.</p>

  <p><a id="bookmark2"></a></p>
</body>
</html>
